---
date: '2021-07-05'
id: G0003-210621-0006
page: 34118
number: 126
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 18 de xuño de 2021, da Dirección Xeral de Recursos Humanos, pola
  que se convoca concurso-oposición para o ingreso na categoría de traballador/a
  social.
range: Resolución
url: >-
  https://www.xunta.gal/dog/Publicados/2021/20210705/AnuncioG0003-210621-0006_gl.html
---
<p>De conformidade co establecido no Decreto 30/2019, do 14 de marzo, no Decreto 220/2020, do 3 de decembro, e no Decreto 75/2021, do 8 de abril, polo que se aproba a oferta de emprego público correspondente a diversas categorías de persoal estatutario do Servizo Galego de Saúde para os anos 2019, 2020 e 2021, respectivamente, este centro directivo, logo da elaboración pola Comisión Técnica de Procesos Selectivos e posterior negociación coa representación sindical no seo da Mesa Sectorial de Negociación, e no uso das competencias que lle atribúen o artigo 18 do Decreto 137/2019, do 10 de outubro, polo que se establece a estrutura orgánica do Servizo Galego de Saúde (<em>Diario Oficial de Galicia</em> núm. 208, do 31 de outubro), e o artigo 7 da Orde do 22 de abril de 2020 de delegación de competencias en órganos centrais e periféricos da Consellería de Sanidade e do Servizo Galego de Saúde e na Axencia Galega para a Xestión do Coñecemento en Saúde (<em>Diario Oficial de Galicia</em> núm. 82, do 29 de abril), resolve convocar concurso-oposición para o ingreso na categoría de traballador/a social, de acordo coas seguintes</p>
    <p>Bases</p>
    <p>I. Normas xerais.</p>
    <p>1.1. Prazas.</p>
    <p>1.1.1. Convócase concurso-oposición para o ingreso na categoría de traballador/a social.</p>
    <p>1.1.2. O número de prazas que se convoca neste proceso selectivo é o que se especifica no anexo I desta resolución, con expresión diferenciada das prazas polo seu sistema de acceso.</p>
    <p>1.2. Sistemas de acceso.</p>
    <p>As persoas interesadas poderán participar neste proceso selectivo por algún dos seguintes sistemas de aceso: acceso libre, acceso de persoas con discapacidade ou promoción interna.</p>
    <p>Os/as aspirantes só poderán participar nunha das quendas citadas. Logo de finalizado o prazo de inscrición, non se permitirá ningún cambio na modalidade de acceso.</p>
    <p>Como excepción, os/as aspirantes que soliciten participar pola quenda de discapacidade e non dispoñan no momento de presentar a inscrición, malia telo solicitado, do certificado de recoñecemento do grao de discapacidade emitido polo órgano competente, deberán sinalar no formulario electrónico de inscrición a dita circunstancia no espazo habilitado para o efecto, efectuar o pagamento da taxa correspondente e achegar a solicitude de recoñecemento de discapacidade presentada.</p>
    <p>Neste suposto, resultará admitido/a pola quenda de discapacidade e poderá solicitar o reintegro da taxa aboada sempre que acredite documentalmente ter recoñecido un grao de discapacidade igual ou superior ao 33 %, nos termos exixidos na convocatoria, o último día do prazo de presentación de reclamacións contra a listaxe provisional de admitidos/excluídos. Noutro suposto, resultará admitido polo sistema de acceso libre.</p>
    <p>1.3. Persoas con discapacidade.</p>
    <p>1.3.1. De conformidade co establecido na lexislación do emprego público de Galicia, o artigo 8 do Decreto 206/2005, do 22 de xullo, de provisión de prazas de persoal estatutario do Servizo Galego de Saúde, o artigo 6 do Decreto 30/2019, do 14 de marzo, o Decreto 220/2020, do 3 de decembro, e o Decreto 75/2021, do 8 de abril, polo que se aproba a oferta de emprego público para o ano 2019, 2020 e 2021, respectivamente, resérvase o número de prazas que se concreta no anexo I para ser cuberto por persoas cun grao de discapacidade igual ou superior ao trinta e tres por cento, sempre que superen os procesos selectivos e acrediten a súa discapacidade e a compatibilidade co desempeño das tarefas e funcións correspondentes.</p>
    <p>1.3.2. No suposto de que algún/algunha aspirante con discapacidade que se presente pola cota de reserva supere o proceso selectivo e non obteña praza na citada cota, sendo a súa puntuación superior á obtida por outros/as aspirantes da quenda de acceso libre, será incluído/a pola súa orde de puntuación na quenda de acceso libre.</p>
    <p>1.3.3. Os/as aspirantes con discapacidade, opten ou non opten por participar na quenda reservada a persoas con discapacidade, poderán solicitar a adaptación de tempo e medios para a realización dos exercicios. Os/as interesados/as, agás causas sobrevidas, deberán formular a correspondente petición concreta na solicitude de participación, na cal deberán reflectir con claridade as necesidades específicas que ten o/a candidato/a para acceder ao proceso de selección en condicións de igualdade, e achegar o ditame técnico facultativo emitido polo órgano técnico de cualificación do grao de discapacidade competente, e acredite de forma fidedigna a/s deficiencia/s permanente/s que deron orixe ao grao de discapacidade recoñecido. </p>
    <p>As solicitudes de adaptación serán resoltas polos respectivos órganos de selección. Para tal efecto, o tribunal poderá requirir informe e, se é o caso, a colaboración dos órganos técnicos da Administración laboral, sanitaria ou dos demais órganos competentes. A adaptación non se outorgará de forma automática, senón unicamente naqueles casos en que a discapacidade garde relación directa coa proba a realizar.</p>
    <p>1.3.4. Co fin de garantir a protección da saúde dos/das aspirantes que superen definitivamente o proceso selectivo pola quenda de reserva de persoas con discapacidade, efectuarase unha avaliación inicial da súa saúde que permita adoptar as medidas preventivas e de protección necesarias para evitar que se poidan ver afectados/as de xeito singular por algún risco laboral identificado no seu posto de traballo. A dita avaliación será realizada pola Unidade Periférica de Prevención de Riscos Laborais de referencia para o centro de xestión a que pertenza a praza adxudicada.</p>
    <p>1.3.5. Segundo o artigo 48 da Lei 2/2015, do 29 de abril, do emprego público de Galicia, se as prazas reservadas e que as persoas con discapacidade cubriren non acadan a porcentaxe do tres por cento das prazas convocadas na correspondente oferta de emprego público, as prazas non cubertas do número total das reservadas acumularanse á porcentaxe do sete por cento da oferta seguinte, cun límite máximo do doce por cento. Noutro caso, as prazas reservadas á quenda de discapacidade, non cubertas, acumularanse ao acceso libre.</p>
    <p>1.4. Promoción interna.</p>
    <p>1.4.1. De conformidade co establecido no artigo 25.1 do Decreto 206/2005, do 22 de xullo, e no artigo 5 do Decreto 30/2019, do 14 de marzo, Decreto 220/2020, do 3 de decembro, e Decreto 75/2021, do 8 de abril, polo que se aproba a oferta de emprego público para o ano 2019, 2020 e 2021, respectivamente, resérvase o 50 % do total das prazas que se convocan para a súa provisión polo sistema de promoción interna.</p>
    <p>1.4.2. Cando o resultado da aplicación da citada porcentaxe dea un resto igual ou superior a 0,5 prazas, computarase como unha praza que se incluirá nesta reserva.</p>
    <p>1.4.3. As prazas da quenda de promoción interna que non sexan cubertas acumularanse ás da quenda de acceso libre.</p>
    <p>II. Requisitos.</p>
    <p>As persoas interesadas en participar neste proceso deberán posuír, na data en que finalice o prazo de presentación de solicitudes e no momento da toma de posesión como persoal estatutario fixo do Servizo Galego de Saúde, os seguintes requisitos:</p>
    <p>2.1. Requisitos comúns para todas as quendas de acceso.</p>
    <p>2.1.1. Nacionalidade:</p>
    <p>– Ter a nacionalidade española ou a dun Estado membro da Unión Europea ou do Espazo Económico Europeo, estar incluído no ámbito de aplicación dos tratados internacionais subscritos pola Unión Europea e ratificados por España nos cales sexa de aplicación a libre circulación de traballadores/as ou ter recoñecido tal dereito por norma legal.</p>
    <p>– Así mesmo, poderán participar o cónxuxe dos españois e dos nacionais doutros Estados membros da Unión Europea, así como os seus descendentes e os do seu cónxuxe, que sexan menores de vinte e un anos ou maiores da dita idade dependentes.</p>
    <p>2.1.2. Idade: ter cumpridos os dezaseis anos de idade e non exceder a idade xubilación forzosa legalmente vixente.</p>
    <p>2.1.3. Capacidade funcional: posuír a capacidade funcional necesaria para o desempeño das funcións que deriven do correspondente nomeamento.</p>
    <p>2.1.4. Habilitación: non ter sido separado do servizo, mediante expediente disciplinario, de calquera servizo de saúde ou Administración pública nos seis anos anteriores á convocatoria, nin estar inhabilitado con carácter firme para o exercicio de funcións públicas nin, de ser o caso, para a correspondente profesión.</p>
    <p>No caso dos/das nacionais doutro Estado, non encontrarse inhabilitado/a por sanción ou pena para o exercicio profesional ou para o acceso a funcións ou servizos públicos nun Estado membro, nin ter sido separado/a, por sanción disciplinaria, dalgunha das administracións ou servizos públicos nos seis anos anteriores á convocatoria.</p>
    <p>2.1.5. Titulación: estar en posesión da titulación que se especifica no anexo I desta resolución ou estar en condicións de obtela dentro do prazo de presentación de solicitudes.</p>
    <p>No caso de titulacións extracomunitarias ou obtidas noutro Estado membro da Unión Europea, deberán posuír o documento que acredite fidedignamente a súa homologación ou a credencial de recoñecemento do título para efectos profesionais, respectivamente.</p>
    <p>2.1.6. Protección xurídica do menor. Non ter sido condenado/a por sentenza firme por algún delito contra a liberdade e indemnidade sexual, que inclúe agresión e abuso sexual, acoso sexual, exhibicionismo e provocación sexual, prostitución e explotación sexual e corrupción de menores, así como por trata de seres humanos, de conformidade coa previsión contida no artigo 57 da Lei orgánica 8/2021, do 4 de xuño, de protección integral á infancia e á adolescencia fronte á violencia.</p>
    <p>2.1.7. Aboar as taxas por dereito de exame, de ser o caso.</p>
    <p>Non poderán formalizar a súa inscrición no proceso selectivo as persoas que reúnan na dita data a condición de persoal estatutario fixo da mesma categoría.</p>
    <p>2.2. Requisitos específicos.</p>
    <p>2.2.1. Persoas con discapacidade.</p>
    <p>Ademais dos requisitos anteriores, os/as aspirantes que se presenten pola quenda de persoas con discapacidade terán que ter recoñecida a condición legal de persoa cun grao de discapacidade igual ou superior ao trinta e tres por cento.</p>
    <p>2.2.2. Promoción interna.</p>
    <p>As persoas aspirantes que accedan pola quenda de promoción interna deberán reunir, ademais dos requisitos indicados no número 2.1, os seguintes requisitos:</p>
    <p>1º. Ter a condición de persoal estatutario fixo doutra categoría de nivel académico igual ou inferior a aquela a que se pretende acceder.</p>
    <p>2º. Estar en servizo activo en institucións sanitarias do Sistema público de saúde de Galicia e con nomeamento como persoal estatutario fixo durante, polo menos, dous anos na categoría de procedencia.</p>
    <p>Ao persoal integrado no réxime estatutario seralle computado, para os efectos do prazo dos dous anos, o tempo de servizos prestados como funcionario/a de carreira ou laboral fixo.</p>
    <p>No suposto de perda dalgún dos requisitos enumerados nesta base, as persoas aspirantes poderán ser excluídas do proceso mediante resolución motivada do órgano convocante.</p>
    <p>2.3. Taxas.</p>
    <p>2.3.1. Formalización do pagamento das taxas.</p>
    <p>Por imperativo legal, de conformidade co disposto na Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, e na Lei 4/2021, do 28 de xaneiro, de medidas fiscais e administrativas, como requisito necesario para participar no proceso selectivo deberase aboar previamente, en concepto de dereitos de exame, o importe de 37,27 euros e, de ser o caso, os gastos de transferencia correspondentes, en calquera das entidades financeiras colaboradoras autorizadas para a recadación de taxas e prezos na Comunidade Autónoma de Galicia. </p>
    <p>Para o ingreso da taxa empregarase un impreso de autoliquidación como o sinalado no anexo VII. Tal impreso, así como os códigos para a súa formalización, seranlles facilitados ás persoas interesadas nos servizos centrais e periféricos da Consellería de Sanidade e do Servizo Galego de Saúde e estarán dispoñibles na páxina web do Servizo Galego de Saúde, na epígrafe de emprego público. A non presentación deste impreso de autoliquidación –en que deberán figurar a data e o selo da entidade bancaria– xunto co formulario de inscrición no proceso determinará a exclusión da persoa aspirante.</p>
    <p>Poderase tamén realizar o pagamento da taxa pola internet nas entidades financeiras actualmente autorizadas. Para isto, deberán acceder á oficina tributaria, a través da oficina virtual na páxina web do Cixtec (www.cixtec.es) e premer a ligazón oficina virtual-tributaria (cor azul), entrar a servizos de acceso libre e taxas, prezos, multas e sancións. Neste caso, unha vez efectuado o pagamento da taxa correspondente, imprimirase o xustificante de ter aboado a taxa (modelo 730), que será o que se presente xunto coa solicitude. </p>
    <p>Así mesmo, o/a solicitante poderá facer efectivo o pagamento da taxa a través de Fides/expedient-e, para o cal se habilita unha ligazón directa ao sistema de pagamento electrónico de taxas da Consellería de Facenda. Neste suposto, non será necesaria a presentación do xustificante de ter aboado a correspondente taxa xunto coa solicitude.</p>
    <p>En ambos os supostos, a presentación do xustificante de aboamento non suporá a substitución do trámite de presentación, en tempo e forma, da solicitude de participación no proceso.</p>
    <p>2.3.2 Exención e bonificación no aboamento da taxa.</p>
    <p>Estarán exentos do pagamento da taxa por dereito de inscrición: </p>
    <p>– As persoas con discapacidade igual ou superior ao 33 %.</p>
    <p>– As persoas que sexan membros de familias numerosas clasificadas na categoría especial.</p>
    <p>Aplicarase unha bonificación do 50 % á inscrición solicitada:</p>
    <p>– Polas persoas que sexan membros de familias numerosas de categoría xeral.</p>
    <p>– Polas persoas que figuren como demandantes de emprego desde, polo menos, os seis meses anteriores á data da convocatoria das probas selectivas nas cales soliciten a súa participación e non estean a percibir prestación ou subsidio por desemprego.</p>
    <p>As circunstancias de exención e bonificación deberán ser acreditadas, segundo o suposto que corresponda, presentando xunto coa solicitude de participación no proceso a seguinte documentación:</p>
    <p>– Copia compulsada da cualificación de discapacidade.</p>
    <p>– Copia compulsada do título oficial de familia numerosa, de carácter ordinario ou especial.</p>
    <p>– Certificación negativa da percepción actual de prestación/subsidio por desemprego e da antigüidade como demandante de emprego, expedida polo Servizo Público de Emprego.</p>
    <p>2.3.3. Devolución de taxas.</p>
    <p>O importe aboado en concepto de dereitos de exame devolveráselles, logo dos trámites correspondentes, aos/ás aspirantes excluídos/as que o soliciten no prazo dun mes contado a partir do día seguinte ao da publicación da listaxe definitiva de admitidos/as e excluídos/as.</p>
    <p>2.4. Rexistro electrónico dos requisitos de participación.</p>
    <p>As persoas interesadas en participar no proceso selectivo deberán declarar no formulario electrónico de inscrición que reúnen todos os requisitos de participación esixidos nesta convocatoria segundo a quenda de acceso pola cal opten. Ao formulario electrónico de inscrición accederase a través da páxina web do Servizo Galego de Saúde (www.sergas.es) na epígrafe Fides/expedient-e/Sección de Procesos/OPE.</p>
    <p>2.5. Prazo e procedemento de acreditación dos requisitos de participación.</p>
    <p>2.5.1. As persoas aspirantes, excepto no suposto e respecto da documentación que se sinala na base 2.6, deberán presentar xunto coa solicitude de participación, e dentro do prazo de presentación de instancias, a seguinte documentación:</p>
    <p>1º. Fotocopia do documento nacional de identidade, pasaporte ou número de identidade estranxeiro en vigor.</p>
    <p>Os/as aspirantes que non teñan a nacionalidade española e teñan dereito a participar neste proceso selectivo segundo o disposto na base 2.1.1.b) deberán presentar copia compulsada da tarxeta de residencia de familiar de cidadán da Unión Europea en vigor.</p>
    <p>2º. Xustificante de ter aboado os dereitos de exame. As persoas exentas ou con bonificación no pagamento das taxas deberán presentar copia cotexada da documentación que acredite este dereito, nos termos exixidos na base 2.3.2.</p>
    <p>3º. Fotocopia compulsada do título exixido para o ingreso na correspondente categoría ou a documentación acreditativa de estar en condicións de obtelo, nos termos previstos nos anexos I e V desta resolución.</p>
    <p>Deberase presentar tradución xurada ou equivalente, segundo o disposto no anexo V, daqueles títulos que estean redactados nun idioma distinto de calquera dos oficiais do Estado español.</p>
    <p>No caso de titulacións extracomunitarias ou obtidas noutro Estado membro da Unión Europea, deberase presentar, ademais, o documento que acredite fidedignamente a súa homologación ou recoñecemento.</p>
    <p>O/a aspirante non terá a obriga de achegar a documentación acreditativa da titulación cando esta conste como validada (V) en Fides/expedient-e.</p>
    <p>2.5.2. As persoas que accedan pola quenda de discapacidade deberán presentar, ademais da documentación anterior, copia compulsada do documento que lles acredite teren recoñecida a condición legal de persoa cun grao de discapacidade igual ou superior ao trinta e tres por cento, expedido polo órgano competente para o recoñecemento e cualificación do grao de discapacidade.</p>
    <p>2.5.3. As persoas que accedan pola quenda de promoción interna non terán que presentar a documentación acreditativa da súa identidade.</p>
    <p>2.5.4. A falta de acreditación por parte da persoa interesada dos requisitos de participación determinará a súa exclusión do proceso de selección.</p>
    <p>2.5.5. En todo caso, a autoridade convocante reservará para si o dereito a exixir que se acredite convenientemente a existencia ou non dos requisitos de participación e idoneidade dos/das aspirantes, en calquera momento anterior á resolución definitiva do concurso-oposición.</p>
    <p>2.6. Verificación dos requisitos de participación a través da plataforma de intermediación.</p>
    <p>2.6.1. Excepto no suposto de oposición expresa do/da aspirante, manifestada no espazo habilitado para o efecto no formulario electrónico de inscrición no proceso (Fides/expedient-e), o órgano convocante procederá a verificar na plataforma de intermediación (PasaXe!) a seguinte documentación acreditativa dos requisitos de participación:</p>
    <p>– DNI/NIE.</p>
    <p>– Certificado de discapacidade expedido por un órgano da Comunidade Autónoma de Galicia.</p>
    <p>– Condición de demandante de emprego no territorio nacional e de non ser perceptor de prestación ou subsidio por desemprego.</p>
    <p>– Título de familia numerosa na Comunidade Autónoma de Galicia.</p>
    <p>Fóra destes supostos ou cando conste a oposición expresa á súa consulta, os/as aspirantes deberán presentar a documentación acreditativa de todos os requisitos nos termos que se indican na base 2.5.</p>
    <p>2.6.2. Se unha incidencia técnica debidamente acreditada imposibilita o funcionamento ordinario dos sistemas, o órgano convocante poderalle requirir ao/á aspirante que acredite en papel todos os requisitos de participación.</p>
    <p>III. Méritos.</p>
    <p>3.1. Méritos que se van valorar.</p>
    <p>Os méritos que se terán en conta na fase de concurso deste proceso serán os recollidos no anexo IV e valoraranse con referencia ao día inmediatamente anterior, incluído, ao da publicación desta convocatoria no <em>Diario Oficial de Galicia</em>.</p>
    <p>Tales méritos deberán estar debidamente rexistrados no sistema informático Fides/expedient-e e acreditados documentalmente pola persoa interesada na forma e nos prazos que se indican nesta convocatoria.</p>
    <p>3.2. Rexistro electrónico e acreditación de méritos.</p>
    <p>3.2.1. Para o rexistro electrónico dos méritos, os/as aspirantes deberán proceder da seguinte forma:</p>
    <p>As persoas interesadas accederán a través da páxina web do Servizo Galego de Saúde (www.sergas.es) ao expediente electrónico do profesional (Fides/expedient-e) segundo se indica no anexo VI destas bases, e comprobarán os datos do seu currículo baremables no proceso de selección que constan rexistrados na aplicación informática, así como o seu estado.</p>
    <p>Se non consta ningunha información ou está incompleta, a persoa aspirante, ata o último día do prazo de presentación de solicitudes, deberá rexistrar no sistema Fides/expediente-e os méritos que posúe para os efectos da súa valoración na fase de concurso. Logo do seu rexistro electrónico, deberá imprimir a solicitude de validación, que estará dispoñible na aplicación informática na epígrafe Informe.</p>
    <p>A solicitude de validación para este proceso dirixirase a unha unidade de validación das relacionadas no formulario electrónico de inscrición e poderase presentar ata o último día do prazo de presentación de instancias en rexistro administrativo, electrónico ou presencial, ou a través de calquera dos procedementos que se indican na base 5.2.</p>
    <p>3.2.2. Xunto coa solicitude de validación, o/a aspirante deberá achegar a documentación acreditativa dos méritos que figuren pendentes de validación nos termos que se indican no anexo V. Só se admitirá como medio de acreditación válido o que se indica para cada un dos méritos no indicado anexo. </p>
    <p>A documentación acreditativa dos méritos deberase presentar na orde en que figura cada un dos méritos na solicitude de validación.</p>
    <p>3.2.3. Por tratarse dun procedemento de concorrencia competitiva non se admitirá, unha vez rematado o prazo de presentación de instancias e para os efectos da súa valoración neste proceso, ningunha documentación acreditativa de novos méritos aínda que consten rexistrados no expediente electrónico, agás aquela documentación que, exixida no anexo V e constando documentalmente ter sido solicitada polo/a interesado/a ao organismo ou entidade competente no prazo de presentación de solicitudes ou nun momento anterior, esta non fose recibida polo/a interesado/a no indicado prazo, suposto en que se admitirá a súa presentación no prazo de reclamación contra a lista provisional de admitidos/excluídos. </p>
    <p>Fóra deste suposto e prazo non se admitirá a presentación de ningunha documentación acreditativa de novos méritos.</p>
    <p>3.2.4. Aquelas persoas que, con anterioridade á data de publicación desta convocatoria no <em>Diario Oficial de Galicia</em>, solicitasen, mediante a achega da documentación correspondente, a validación dalgún mérito previamente rexistrado no expediente electrónico e que se encontre validado ou pendente de catalogar pola Administración, non terán que presentar novamente a documentación acreditativa de tal/es mérito/s, agás a complementaria que resulte necesaria para a súa actualización.</p>
    <p>É responsabilidade do/da aspirante a actualización de méritos consonte a data de referencia deste proceso mediante a presentación de novos certificados. No suposto de que non se produza tal actualización, só se terán en conta os achegados inicialmente.</p>
    <p>3.2.5. Aquelas persoas que, con anterioridade á data de publicación desta convocatoria no <em>Diario Oficial de Galicia</em>, solicitasen, mediante a presentación da documentación correspondente, a validación dalgún mérito previamente rexistrado no expediente electrónico e que se encontre pendente de validar, deberán presentar, de ser o caso, dentro do prazo de presentación de solicitudes, a documentación complementaria para acreditaren debidamente o mérito nos termos do anexo V.</p>
    <p>3.2.6. Aquelas persoas que, con anterioridade á data de publicación desta convocatoria no <em>Diario Oficial de Galicia</em> rexistrasen no sistema informático os seus méritos, que figuran como pendentes de validar sen que presentasen ningunha documentación acreditativa deles, deberán solicitar a súa validación e acreditar documentalmente a súa posesión nos termos do anexo V dentro do prazo de presentación de instancias para que poidan ser valorados, se é o caso, no dito procedemento.</p>
    <p>3.2.7. Non será necesaria a acreditación documental do cumprimento dos seguintes méritos:</p>
    <p>– A experiencia profesional como persoal estatutario nas institucións sanitarias do Servizo Galego de Saúde e entidades públicas adscritas á Consellería de Sanidade.</p>
    <p>– A formación recibida e impartida pola Axencia Galega para a Xestión do Coñecemento en Saúde.</p>
    <p>3.2.8. A Administración poderá requirir, en calquera momento, a achega de documentación complementaria acreditativa de calquera requisito ou mérito aínda que conste validado.</p>
    <p>3.2.9. Para os efectos deste proceso, e sen prexuízo da súa validación e catalogación nun momento posterior, poderanse deixar sen validar e catalogar no expediente electrónico persoal do/da aspirante aqueles méritos que non teñan incidencia na puntuación que se vai asignar na fase de concurso por ter acadado o/a aspirante, cos méritos xa validados e catalogados, a puntuación máxima na respectiva epígrafe do baremo.</p>
    <p>3.2.10. Os méritos que na data de publicación desta convocatoria figuren como validados en Fides/expedient-e permanecerán no dito estado, agás nos supostos en que se aprecie un erro de validación que obrigue á súa modificación.</p>
    <p>Os méritos que non consten rexistrados no sistema informático na data de finalización do prazo de presentación de instancias non serán obxecto de valoración.</p>
    <p>IV. Acreditacion do coñecemento da lingua galega.</p>
    <p>Para os efectos de resultar exento/a da realización do exercicio de lingua galega, aqueles/as aspirantes de calquera quenda de acceso que estean en posesión do Celga 4, curso de perfeccionamento de galego ou equivalente debidamente homologado polo órgano competente en materia de política lingüística da Xunta de Galicia, de conformidade co establecido na Orde do 10 de febreiro de 2014 pola que se modifica a Orde do 16 de xullo de 2007 que regula os certificados oficiais acreditativos dos niveis de coñecemento da lingua galega, deberán rexistrar este na epígrafe Idiomas do expedient-e e achegar copia compulsada del dentro do prazo de presentación da solicitude de participación, salvo que xa conste este título como validado no expedient-e.</p>
    <p>Admitirase a súa acreditación ata o último día do prazo de presentación de reclamacións contra a lista provisional de admitidos/excluídos.</p>
    <p>As persoas aspirantes que non acheguen a documentación acreditativa do coñecemento da lingua galega nos termos establecidos nesta base deberán realizar o exercicio de lingua galega.</p>
    <p>V. Solicitude.</p>
    <p>5.1. Formulario de inscrición.</p>
    <p>5.1.1. As persoas que desexen tomar parte no proceso selectivo deberán cubrir unha única solicitude de participación, en modelo normalizado, a través da oficina virtual do profesional (Fides/expedient-e/Sección de Procesos/OPE), á cal se accederá seguindo as instrucións que se establecen no anexo VI, e que logo de formalizada electronicamente deberán imprimir, asinar e presentar nos lugares e prazo indicados nos números 5.2 e 5.3, respectivamente.</p>
    <p>O/a aspirante deberá seleccionar no formulario electrónico de inscrición o idioma, galego ou castelán, en que desexa que lle faciliten, na data de exame, o cuestionario de preguntas da parte común e específica da fase de oposición.</p>
    <p>5.1.2. Non se admitirán as solicitudes que conteñan algunha emenda, marca ou riscada no formulario de participación ou en calquera dos documentos acreditativos dos requisitos de participación. </p>
    <p>As modificacións que, con carácter excepcional, resulte necesario que efectúe o/a aspirante nalgún dos datos contidos na solicitude de participación impresa efectuaranse mediante escrito dirixido á mesma unidade de validación á cal se dirixa a instancia de participación e no cal se indicará con claridade a modificación que se pretende. </p>
    <p>Tal solicitude de modificación deberase presentar, xunto coa instancia que modifica ou copia desta, a través do procedemento e prazo previstos na cláusula 5.2 e 5.3 desta convocatoria.</p>
    <p>Transcorrido o prazo para a presentación de solicitudes, non se admitirán as modificacións das solicitudes previamente presentadas. </p>
    <p>5.1.3. Os/as aspirantes con discapacidade que o precisen deberán sinalar na solicitude as adaptacións de tempo e medios para a realización dos exercicios, de conformidade co establecido na base 1.3. </p>
    <p>5.1.4. A consignación de datos falsos na solicitude ou na documentación achegada polos/as aspirantes sancionarase coa anulación da solicitude, sen prexuízo das demais medidas legais que correspondan.</p>
    <p>5.1.5. O domicilio que figure nas solicitudes considerarase como o único válido para os efectos de notificacións e será responsabilidade exclusiva do/a aspirante tanto o erro na súa consignación como a comunicación ao Servizo Galego de Saúde de calquera cambio. O mesmo será aplicable aos outros medios de comunicación posibles, como os teléfonos de contacto e o correo electrónico.</p>
    <p>A Administración convocante poderá comunicar a través de Fides/expedient-e, de forma xeral ou individualizadamente, calquera nova que se produza no desenvolvemento do proceso.</p>
    <p>5.1.6. Xunto coa solicitude de participación, a persoa aspirante deberá achegar a documentación exixida na base 2.5, a xustificación documental de todos os méritos previamente rexistrados no expediente electrónico que non acreditase nos termos da base 3.2 e, se é o caso, a documentación acreditativa do coñecemento da lingua galega.</p>
    <p>5.2. Lugar de presentación.</p>
    <p>As solicitudes de participación no concurso-oposición dirixiranse a unha unidade de validación das relacionadas no propio formulario electrónico de inscrición e poderanse presentar por rexistro electrónico, de forma presencial no Rexistro Xeral dos servizos centrais e periféricos da Consellería de Sanidade e do Servizo Galego de Saúde, ou a través de calquera dos procedementos do artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>Para o rexistro electrónico da solicitude requirirase dun certificado dixital válido: FNMT, DNI electrónico ou Camerfirma.</p>
    <p>As solicitudes subscritas no estranxeiro poderanse cursar, no prazo expresado no número tres desta base, a través das representacións diplomáticas ou consulares españolas correspondentes, que as remitirán seguidamente ao organismo competente.</p>
    <p>5.3. Prazo de presentación.</p>
    <p>As solicitudes de participación poderanse presentar desde o día seguinte ao da publicación desta resolución no <em>Diario Oficial de Galicia</em> ata o 31 de agosto de 2021, ambos os días incluídos.</p>
    <p>VI. Admisión de aspirantes.</p>
    <p>6.1. Expirado o prazo de presentación de solicitudes, a Dirección Xeral de Recursos Humanos do Servizo Galego de Saúde publicará no <em>Diario Oficial de Galicia</em> a resolución pola cal se declaren con carácter provisional os/as aspirantes admitidos/as e excluídos/as, co motivo da exclusión, así como os aspirantes exentos e non exentos da realización do exercicio acreditativo do coñecemento de lingua galega.</p>
    <p>6.2. Os/as aspirantes excluídos/as e os/as declarados/as non exentos/as da realización do exercicio de galego disporán dun prazo de dez días hábiles, contados a partir do día seguinte ao da publicación da resolución, para poderen corrixir, de ser o caso, o defecto que motivou a súa exclusión ou a non exención do exercicio de lingua galega.</p>
    <p>Disporán do mesmo prazo de reclamación as persoas que, tendo presentado debidamente solicitude de participación no proceso, non consten como admitidas nin excluídas na relación publicada.</p>
    <p>6.3. Non se poderá emendar a presentación da solicitude fóra do prazo habilitado para este efecto. A estimación ou desestimación das solicitudes de emenda entenderanse implícitas na resolución pola cal se aprobe a listaxe definitiva de admitidos/as e excluídos/as, así como a listaxe definitiva de exentos e non exentos do exercicio acreditativo do coñecemento da lingua galega, que se publicará no <em>Diario Oficial de Galicia</em>.</p>
    <p>Contra tal resolución poderase interpoñer recurso potestativo de reposición, ante a Dirección Xeral de Recursos Humanos do Servizo Galego de Saúde, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido nos artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>O feito de figurar na relación de admitidos/as non prexulga que se lles recoñeza aos/ás interesados/as a posesión de todos os requisitos exixidos no procedemento que se convoca. Cando da documentación que se debe presentar, no caso de superar o proceso selectivo, se desprenda que non posúen algún dos requisitos, os/as interesados/as decaerán en todos os dereitos que poidan derivar da súa participación no procedemento.</p>
    <p>VII. Tribunais.</p>
    <p>7.1. A composición dos tribunais de selección será paritaria para o conxunto da oferta de emprego do Servizo Galego de Saúde.</p>
    <p>7.2. O tribunal cualificador do concurso-oposición será nomeado pola autoridade convocante cunha antelación mínima dun mes á data de realización das probas e para este efecto publicarase a oportuna resolución no <em>Diario Oficial de Galicia</em>.</p>
    <p>Sen prexuízo das competencias de ordenación material e temporal propias do órgano convocante, correspóndenlle ao tribunal as funcións relativas á determinación concreta do contido das probas, a cualificación dos/as aspirantes, a emisión de cantos informes sexan requiridos derivados da súa intervención no proceso, así como, en xeral, a adopción de cantas medidas sexan precisas a prol do correcto desenvolvemento das probas selectivas e a resolución de incidencias. </p>
    <p>7.3. O tribunal será único para a categoría. No entanto, o órgano convocante, en atención ao elevado número de aspirantes, poderá nomear unha comisión ou grupo de traballo para realizar as tarefas auxiliares de carácter técnico ou organizativo que lle sexan encomendadas, sen que a súa actuación afecte as competencias e a autonomía dos tribunais de selección.</p>
    <p>7.4. O tribunal terá a súa sede, para os efectos de comunicacións, envío de documentación ou incidencias, na Dirección Xeral de Recursos Humanos do Servizo Galego de Saúde, situada en San Lázaro, s/n, 15703 de Santiago de Compostela.</p>
    <p>7.5. O tribunal estará composto por un número de membros non inferior a cinco e deberase designar o mesmo número de membros suplentes.</p>
    <p>De conformidade co establecido no artigo 59 da Lei 2/2015, do 29 de abril, do emprego público de Galicia, a pertenza aos órganos de selección será sempre a título individual e non se poderá exercer esta en representación ou por conta de ninguén.</p>
    <p>O persoal de elección ou de designación política, os funcionarios interinos e o persoal eventual non poderán formar parte do órgano de selección.</p>
    <p>Os membros do tribunal terán a condición de persoal funcionario de carreira ou estatutario fixo das administracións públicas ou dos servizos de saúde, ou de persoal laboral fixo dos centros vinculados ao Sistema nacional de saúde, en praza ou categoría para a cal se exixa posuír titulación de nivel académico igual ou superior á exixida para o ingreso.</p>
    <p>O tribunal poderá propoñer ao órgano convocante a incorporación aos seus traballos dos/as asesores/as especialistas ou de apoio que xulguen oportunos. Os/as ditos/as asesores/as limitaranse a prestar a súa colaboración nas especialidades técnicas, con voz e sen voto.</p>
    <p>7.6. As persoas membros do tribunal deberanse abster de intervir, notificándollo á autoridade convocante, cando concorra nelas algunha circunstancia das previstas no artigo 23 da Lei 40/2015, do 1 de outubro, de réxime xurídico do sector público, e no Acordo adoptado no Consello da Xunta, do 8 de abril de 2010, ou cando realicen tarefas de preparación de aspirantes a probas selectivas da correspondente categoría nos cinco anos anteriores á publicación desta convocatoria.</p>
    <p>O/a presidente/a deberá solicitar das persoas membros do tribunal declaración expresa de non estar incursos/as nas circunstancias previstas no citado artigo 23 da Lei de réxime xurídico do sector público nin nas demais causas de abstención previstas nesta base. Esta declaración deberá ser tamén realizada polos/as asesores/as especialistas previstos e polo persoal auxiliar que o tribunal incorpore aos seus traballos.</p>
    <p>Así mesmo, os/as aspirantes poderán recusar os membros do tribunal e demais persoal colaborador cando concorra neles algunha das circunstancias previstas nesta base, conforme ao artigo 24 da Lei de réxime xurídico do sector público. </p>
    <p>7.7. A autoridade convocante publicará, de ser o caso, no <em>Diario Oficial de Galicia</em>, resolución pola cal se nomeen os/as novos/as membros que teñan que substituír os que perderon a súa condición por algunha das causas previstas.</p>
    <p>7.8. Logo da convocatoria do/da presidente/a, constituirase o tribunal coa asistencia da maioría dos seus membros, titulares ou suplentes, coa presenza, en todo caso, do/a presidente/a e do/a secretario/a. Na dita sesión, o tribunal adoptará as decisións que lle correspondan para o correcto desenvolvemento do proceso selectivo.</p>
    <p>A partir da sesión de constitución, a actuación válida do tribunal requirirá a asistencia da maioría dos seus membros, con presenza, en todo caso, do/da presidente/a e do/da secretario/a. </p>
    <p>Por acordo dos seus membros, o tribunal poderá decidir a autoconvocatoria para a seguinte ou seguintes sesións que teñan lugar sen necesidade de citación por escrito.</p>
    <p>Das sesións realizadas polo tribunal redactarase a correspondente acta que será asinada polo/a secretario/a co visto e prace do/da presidente/a. </p>
    <p>Resultarán de aplicación á constitución e ao funcionamento dos órganos de selección as disposicións sobre órganos colexiados contidas na Lei 40/2015, do 1 de outubro, de réxime xurídico do sector público.</p>
    <p>7.9. Os acordos do tribunal que supoñan para o/a interesado/a a imposibilidade de continuar o procedemento poderán ser obxecto de recurso de alzada, ante a Dirección Xeral de Recursos Humanos do Servizo Galego de Saúde, nos termos previstos nos artigos 121 e 122 da Lei 39/2015, do 1 de outubro.</p>
    <p>7.10. O tribunal que actúe no proceso selectivo terá a categoría primeira das recollidas no Decreto 144/2001, do 7 de xuño, actualizado pola Resolución do 20 de xuño de 2008 (DOG nº138, do 17 de xullo), segundo o acorde o órgano competente na materia.</p>
    <p>VIII. Procedemento de selección.</p>
    <p>Procedemento de selección.</p>
    <p>De acordo co establecido no artigo 6 do Decreto 206/2005, do 22 de xullo, o sistema de selección será o de concurso-oposición. </p>
    <p>8.1. Fase de oposición.</p>
    <p>8.1.1. A fase de oposición consistirá na realización dos exercicios que se enumeran no anexo III desta resolución e coa forma e sistema de cualificación descritos.</p>
    <p>O exercicio sobre o contido da parte común do programa (temas un a oito, ambos os dous incluídos) terá carácter obrigatorio e non eliminatorio para todos/as os/as aspirantes, coa excepción daqueles/as aspirantes que participen pola quenda de promoción interna, que estarán exentos/as da súa realización.</p>
    <p>O exercicio da parte específica do programa terá carácter obrigatorio e eliminatorio.</p>
    <p>O exercicio que acredita o coñecemento da lingua galega terá carácter obrigatorio non eliminatorio para todos/as os/as aspirantes, coa excepción dos/das que acreditasen posuír o Celga 4, curso de perfeccionamento ou equivalente debidamente homologado polo órgano competente en materia de política lingüística da Xunta de Galicia, de conformidade co establecido na Orde do 10 de febreiro de 2014 pola que se modifica a Orde do 16 de xullo de 2007 que regula os certificados oficiais acreditativos dos niveis de coñecemento da lingua galega. </p>
    <p>As respostas incorrectas, nos exercicios tipo test, penalizaranse coa puntuación negativa que resulte de aplicar un vinte e cinco por cento da puntuación asignada á resposta correcta.</p>
    <p>No suposto en que se deba anular un número de preguntas dun exercicio superior ao de reserva, o valor de cada resposta correcta será o que resulte de dividir a puntuación máxima acadable no respectivo exercicio entre o número de preguntas válidas que finalmente resulten.</p>
    <p>8.1.2. Os/as aspirantes que non superen ou non obteñan o cincuenta por cento da puntuación fixada como máxima no anexo correspondente a cada un dos exercicios de carácter eliminatorio resultarán eliminados/as.</p>
    <p>8.1.3. O tribunal adoptará as medidas oportunas para garantir que os exercicios tipo test da fase de oposición sexan corrixidos sen que se coñeza a identidade dos/as aspirantes. Cando finalicen os exercicios tipo test entregarase a cada aspirante a folla autocopiativa do seu exame. O modelo coas respostas correctas publicarase con posterioridade na páxina web www.sergas.es.</p>
    <p>Facilitaráselles aos/ás aspirantes o acceso ao cuestionario de preguntas logo da finalización dos exercicios.</p>
    <p>8.1.4. Os exercicios da fase de oposición realizaranse no lugar e á hora que se fixe nunha resolución da Dirección Xeral de Recursos Humanos do Servizo Galego de Saúde que se publicará no <em>Diario Oficial de Galicia</em> cun prazo mínimo de antelación de cinco días hábiles, ademais de poder ser anticipada para efectos informativos na web www.sergas.es</p>
    <p>De conformidade co establecido no artigo 15 do Decreto 206/2005, do 22 de xullo, poderanse realizar exercicios conxuntos para varias categorías/especialidades, así como varios exercicios, na mesma data, para a mesma categoría en unidade de acto e de tempo, mesmo cambiando a orde de realización destes. Durante o tempo fixado para a realización dos exercicios, non se poderán utilizar nin manipular de ningunha maneira aparellos de telefonía móbil, reloxos ou soportes con memoria, e quedará prohibido o acceso ao recinto de realización das probas con tales dispositivos; constituirá causa de inadmisión ao chamamento a simple tenza deles.</p>
    <p>8.1.5. En calquera momento os/as aspirantes poderán ser requiridos/as coa finalidade de acreditar a súa personalidade.</p>
    <p>8.1.6. Os/as aspirantes serán convocados/as para cada exercicio nun único chamamento e serán excluídos/as do concurso-oposición os/as que non comparezan. En todo caso, para garantir a unidade de acto, non se terán en conta causas de forza maior ou calquera outra causa para emendar a non comparecencia.</p>
    <p>8.1.7. No marco das previsións do Decreto lexislativo 2/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de igualdade, e da Lei orgánica 3/2007, do 22 de marzo, para a igualdade efectiva de mulleres e homes, o Servizo Galego de Saúde permitiralles ás mulleres embarazadas ou que desen a luz, e por estes motivos estean ingresadas no mesmo día do exame, facer os distintos exercicios da fase de oposición, derivados deste proceso selectivo. Por iso, coa única limitación de respectar, en todo caso, a unidade de acto e de tempo de execución fixados nos chamamentos para a realización dos exames, como garantía de igualdade e de imparcialidade para todos/as os/as aspirantes, o Servizo Galego de Saúde desprazará a un centro hospitalario radicado na Comunidade Autónoma de Galicia unha delegación do tribunal que lles permita a execución material da proba a aquelas opositoras xestantes que puxesen en coñecemento do órgano convocante, cunha antelación mínima de 72 horas á data de realización do exame, a situación de embarazo e a súa vontade de realizar a proba no centro sanitario para o suposto de estar ingresadas na data da súa realización e se recibise na Dirección Xeral de Recursos Humanos comunicación e xustificación do seu ingreso en centro hospitalario por tal motivo con anterioridade á realización dos exercicios. </p>
    <p>Por razóns temporais e organizativas, unicamente serán atendidas as solicitudes de desprazamento a centro sanitario pola causa exposta que consten debidamente xustificadas na Dirección Xeral de Recursos Humanos cunha antelación mínima de cinco horas á publicada no <em>Diario Oficial de Galicia</em> como hora de inicio das probas.</p>
    <p>Para os efectos do disposto nesta base, só se admitirá como medio válido de comunicación o seguinte enderezo de correo electrónico: oposicions@sergas.es</p>
    <p>8.1.8. En calquera momento do proceso selectivo, se o tribunal ten coñecemento de que algún/algunha dos/as aspirantes non cumpre un ou varios dos requisitos exixidos por esta convocatoria, logo de audiencia do/a interesado/a, deberá propoñer a súa exclusión á autoridade convocante. Do mesmo xeito, o tribunal deberá dar conta das inexactitudes ou falsidades en que poidan incorrer os/as aspirantes, para os efectos procedentes.</p>
    <p>8.1.9. Establécese un prazo único de cinco días hábiles seguintes ao da publicación dos modelos provisionais de respostas para que os/as interesados/as poidan presentar reclamación contra os exercicios.</p>
    <p>Se o tribunal, de oficio ou con base nas reclamacións presentadas, modifica a opción de resposta válida ou anula algunha ou algunhas das preguntas incluídas nun exercicio, anunciarao na páxina web do Servizo Galego de Saúde (www.sergas.es). </p>
    <p>Neste último caso teranse en conta as preguntas de reserva, que terán unha puntuación igual cal o resto das preguntas do correspondente exercicio.</p>
    <p>A estimación ou desestimación das reclamacións entenderase implícita na resolución pola que se publiquen as puntuacións provisionais e as respostas definitivas dos distintos exercicios, que se efectuará na páxina web do Servizo Galego de Saúde (www.sergas.es).</p>
    <p>8.1.10. Tras a publicación das puntuacións provisionais dos exercicios, os/as aspirantes poderán presentar reclamación, ante o tribunal, no prazo de cinco días hábiles seguintes ao de dita publicación, unicamente de existiren erros na confección aritmética da puntuación obtida. A estimación ou desestimación das ditas reclamacións entenderase implícita na resolución pola cal se aproben as puntuacións definitivas dos distintos exercicios, que se publicará no <em>Diario Oficial de Galicia</em>. Se no mesmo período o tribunal, de oficio, aprecia algún erro na confección aristmética da puntuación obtida na fase de oposición por algún/algunha aspirante poderá proceder á súa corrección.</p>
    <p>8.1.11. Poderá superar a fase de oposición un número de aspirantes superior ao das prazas convocadas na correspondente categoría.</p>
    <p>8.1.12. Finalizada na súa totalidade a fase de oposición, publicarase no <em>Diario Oficial de Galicia</em> o acordo de finalización desta fase do proceso.</p>
    <p>8.2. Fase de concurso.</p>
    <p>8.2.1. De acordo co establecido no artigo 23.2 do Decreto 206/2005, do 22 de xullo, modificado polo Decreto 236/2008, do 16 de outubro, a valoración da fase de concurso non poderá exceder o corenta por cento da puntuación máxima atinxible no proceso selectivo.</p>
    <p>8.2.2. O tribunal poderá requirir, de oficio, dos/as aspirantes ou de calquera Administración pública a documentación complementaria ou as aclaracións precisas coa finalidade de asegurar a máxima obxectividade na adxudicación da puntuación nesta fase de concurso.</p>
    <p>8.2.3. Realizada polo tribunal a baremación correspondente, a Dirección Xeral de Recursos Humanos publicará no <em>Diario Oficial de Galicia</em> o anuncio da súa exposición, con indicación da puntuación provisional obtida por cada aspirante nas distintas epígrafes, así como a valoración total da fase de concurso.</p>
    <p>Contra os resultados da baremación provisional, os/as aspirantes que o consideren oportuno poderán presentar reclamación, ante o propio tribunal, no prazo de dez días hábiles contados a partir do seguinte ao da súa publicación no <em>Diario Oficial de Galicia</em>.</p>
    <p>8.2.4. Á vista das reclamacións presentadas ou apreciado de oficio polo órgano de selección algún erro material na baremación provisional asignada aos/ás aspirantes, o tribunal efectuará as oportunas correccións e aprobará as puntuacións definitivas da fase de concurso e a relación de aspirantes seleccionados, pola orde de puntuación obtida nas diferentes quendas de acceso, e elevará esta relación á autoridade convocante para a súa publicación no <em>Diario Oficial de Galicia</em>.</p>
    <p>8.2.5. O sistema de desempate efectuarase a favor dos/das aspirantes que teñan a maior puntuación na fase de oposición no seu conxunto e, de persistir o empate, pola maior puntuación nos exercicios da parte específica e común do programa, por esta orde. De persistir aínda o empate, dirimirase a favor do/da aspirante con maior puntuación na fase de concurso e, de ser necesario, sucesivamente por cada epígrafe da fase de concurso e pola súa orde. De seguir existindo méritos iguais entre dúas ou máis persoas candidatas, dirimirase o desempate a favor da persoa aspirante do xénero infrarrepresentado na categoría a que opta. Para rematar, decidirá a maior idade do/da aspirante.</p>
    <p>Enténdese, para estes efectos, a existencia de infrarrepresentación cando na categoría/especialidade obxecto de convocatoria exista unha diferenza porcentual de, polo menos, vinte puntos entre o número de mulleres e o número de homes.</p>
    <p>8.2.6. A puntuación obtida na fase de concurso non poderá ser aplicada para superar a fase de oposición.</p>
    <p>IX. Relación de aspirantes seleccionados/as e elección de destino.</p>
    <p>9.1. Os/as aspirantes definitivamente seleccionados/as dispoñerán do prazo dun mes, contado desde o día seguinte ao da publicación da resolución prevista no ñúmero 8.2.4, para a presentación da seguinte documentación:</p>
    <p>a) Declaración, baixo a súa responsabilidade, de non ter sido separado/a do servizo, mediante expediente disciplinario, de calquera servizo de saúde ou Administración pública nos seis anos anteriores á convocatoria, nin estar inhabilitado/a con carácter firme para o exercicio de funcións públicas nin, de ser o caso, para a correspondente profesión.</p>
    <p>No caso dos/das nacionais doutro Estado, non estar inhabilitado/a, por sanción ou pena, para o exercicio profesional ou para o acceso a funcións ou servizos públicos nun Estado membro, nin ser separado/a, por sanción disciplinaria, dalgunha das administracións ou servizos públicos nos seis anos anteriores á convocatoria.</p>
    <p>b) Certificado médico acreditativo de non padecer enfermidade nin defecto físico que o/a imposibiliten para o exercicio das funcións propias da categoría. </p>
    <p>c) Por exixencia do artigo 57 da Lei orgánica 8/2021, do 4 de xuño, de protección integral á infancia e a adolescencia fronte á violencia, certificación do Rexistro Central de Delincuentes Sexuais e de Trata de Seres Humanos de non ter sido condenado/a por sentenza firme por algún delito contra a liberdade e indemnidade sexual ou, na súa falta, autorización escrita ao Servizo Galego de Saúde para consultar os datos contidos no citado rexistro e solicitar no seu nome a oportuna certificación.</p>
    <p>d) Declaración, baixo a súa responsabilidade, de non ter a condición de persoal estatutario fixo da mesma categoría á que opta.</p>
    <p>e) Os/as participantes que accedan pola quenda de persoas con discapacidade deberán achegar neste momento, ademais da documentación anterior, orixinal ou certificación compulsada acreditativa do mantemento dos requisitos para acceder pola correspondente quenda, de non ter carácter definitivo a resolución pola cal se lles recoñeceu a discapacidade, e que foi achegada ao inicio do proceso selectivo.</p>
    <p>9.2. Os/as que, dentro do prazo fixado, non presenten a documentación ou do exame desta se deduza que carecen dalgún dos requisitos para participar neste proceso selectivo, non poderán ser nomeados/as persoal estatutario fixo e quedarán anuladas as súas actuacións, sen prexuízo da responsabilidade en que incorresen por falsidade na solicitude inicial.</p>
    <p>9.3. Comprobada a documentación de todos/as os/as aspirantes aprobados/as, a Dirección Xeral de Recursos Humanos do Servizo Galego de Saúde publicará no <em>Diario Oficial de Galicia</em> a relación definitiva de aspirantes seleccionados/as.</p>
    <p>En ningún caso se poderá declarar que superou o concurso-oposición un número de aspirantes superior ao de prazas convocadas. Tal declaración será nula de pleno dereito.</p>
    <p>9.4. Nesta mesma resolución aprobaranse a relación, por institución sanitaria, de prazas que se lles oferten aos/ás aspirantes seleccionados/as e o procedemento e o prazo para que estes manifesten a súa opción polos destinos ofertados.</p>
    <p>9.5. De acordo co establecido no artigo 17 do Decreto 206/2005, do 22 de xullo, as prazas vacantes que se oferten corresponderán sempre a prazas básicas da correspondente categoría. </p>
    <p>9.6. As prazas adxudicaranse entre os/as aspirantes, pola orde de puntuación obtida no concurso-oposición, con preferencia a favor dos/das aspirantes que accederon pola quenda de promoción interna e segundo a prelación de destino/s que efectuasen, que terá carácter vinculante e irrenunciable.</p>
    <p>9.7. Só para os efectos de elección de destino, de conformidade co artigo 9 do Real decreto 2271/2004, do 3 de decembro, polo que se regulan o acceso ao emprego público e a provisión de postos de traballo das persoas con discapacidade, os/as aspirantes que superen o concurso-oposición pola quenda reservada a persoas con discapacidade poderán solicitar á autoridade convocante, no prazo previsto na base 9.1, a alteración da orde de prelación para a elección das prazas por motivos de dependencia persoal, dificultades de desprazamento ou outras análogas, que deberán ser debidamente acreditados. O órgano convocante decidirá a dita alteración cando estea debidamente xustificada e deberase limitar a realizar a mínima modificación na orde de prelación necesaria para posibilitar o acceso ao posto da persoa con discapacidade.</p>
    <p>9.8. O/a aspirante seleccionado/a que, no prazo e conforme o procedemento que se estableza, non seleccionase todos os destinos que se oferten pola orde de prelación que considere, e non resulte adxudicatario/a de ningún polos que optase, non poderá ser nomeado/a, e quedarán sen efecto todas as súas actuacións. Neste suposto, a autoridade convocante procederá ao chamamento de novos/as aspirantes, no número que se corresponda coas prazas ofertadas e non elixidas, coa finalidade de que manifesten a súa opción por elas, logo de acreditación do cumprimento dos requisitos exixidos. Esta opción realizarase pola orde de prelación que resulte da lista definitiva.</p>
    <p>X. Nomeamento e toma de posesión.</p>
    <p>10.1. Unha vez adxudicados os destinos, publicarase no <em>Diario Oficial de Galicia</em> a resolución pola cal se declare finalizado o proceso selectivo, con nomeamento como persoal estatutario fixo do Servizo Galego de Saúde e asignación de destino a aqueles/as aspirantes seleccionados/as que acrediten o cumprimento dos requisitos exixidos.</p>
    <p>Non poderán ser nomeadas persoal estatutario fixo as persoas aspirantes seleccionadas que no momento de expedir o correspondente nomeamento se encontren en situación de incapacidade permanente total, absoluta ou grande invalidez ou teñan a condición de persoal estatutario fixo da mesma categoría noutro servizo de saúde.</p>
    <p>10.2. Os/as nomeados/as dispoñerán do prazo dun mes para incorporarse á praza adxudicada. O cómputo deste prazo iniciarase o día seguinte ao da publicación a que se refire o punto anterior. A toma de posesión da praza efectuarase no centro de xestión ao cal pertenza esta. A falta de incorporación no prazo referido, cando sexa imputable ao/á interesado/a e non responda a causas xustificadas, producirá o decaemento no seu dereito a obter a condición de persoal estatutario fixo como consecuencia do concreto proceso selectivo. No entanto, en casos de forza maior, e por instancia do/da interesado/a, a Dirección Xeral de Recursos Humanos do Servizo Galego de Saúde poderá prorrogar o prazo de toma de posesión. A incorporación ás prazas adxudicadas comportará o cesamento do persoal temporal que, se é o caso, as ocupe, de acordo cos criterios de incorporación e cesamento vixentes. </p>
    <p>10.3. De conformidade coa disposición adicional segunda do Decreto 70/2017, do 13 de xullo (DOG núm. 145, do 1 de agosto), como condición para o perfeccionamento do nomeamento que se expida, os/as aspirantes seleccionados/as deberán realizar, con carácter obrigatorio, e nun prazo non superior aos seis meses contados desde a data de publicación no <em>Diario Oficial de Galicia</em> do correspondente nomeamento como persoal estatutario fixo, as actividades formativas para a obtención do nivel básico de coñecemento en materia de igualdade de xénero e prevención e loita contra a violencia de xénero, previstas no artigo 4 da citada regulación, que impartirá o Servizo Galego de Saúde.</p>
    <p>Non terán que realizar esta actividade formativa os/as aspirantes seleccionados/as que a teñan realizasen con anterioridade, conste rexistrada en Fides/expedient-e e fose debidamente validada.</p>
    <p>XI. Norma derradeira.</p>
    <p>11.1. Esta convocatoria e as súas bases vinculan a Administración, o tribunal encargado de xulgar o concurso-oposición e os/as que participen nel.</p>
    <p>11.2. Así mesmo, cantos actos administrativos sexan producidos polo tribunal, pola autoridade convocante ou polo órgano encargado da xestión poderán ser impugnados polos/as interesados/as de acordo co establecido na Lei 39/2015, do 1 de outubro, do procedemento administrativo común das administracións públicas.</p>
    <p>11.3. Contra esta resolución, que pon fin á vía administrativa, poderase interpoñer recurso potestativo de reposición, ante esta dirección, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido na Lei 39/2015, do 1 de outubro, do procedemento administrativo común das administracións públicas, ou poderase impugnar directamente, na xurisdición contencioso-administrativa, nos termos da Lei 29/1998, do 13 de xullo.</p>
    <p>Santiago de Compostela, 18 de xuño de 2021</p>
    <footer><p>Ana Mª Comesaña Álvarez<br>Directora xeral de Recursos Humanos</p></footer>
    <h2>ANEXO I</h2>
    <h3>Prazas e titulación</h3>
    <table>
     <thead>
      <tr>
       <td>Categoría</td>
       <td>Subgrupo</td>
       <td>Acceso libre</td>
       <td>Promoción interna</td>
       <td>Discapacidade</td>
       <td>Total</td>
       <td>Titulación</td>
      </tr>
     </thead>
     <tbody>
      <tr>
       <td>Traballador/a social</td>
       <td>A2</td>
       <td>21</td>
       <td>23</td>
       <td>2</td>
       <td>46</td>
       <td>Título universitario oficial de graduado/a ou diplomado/a en Traballo Social.</td>
      </tr>
     </tbody>
    </table>
    <h2>ANEXO II</h2>
    <h3>Programa das probas selectivas</h3>
    <p>Parte común.</p>
    <p>Tema 1. A Constitución española: principios fundamentais, dereitos e deberes fundamentais dos españois. A protección da saúde na constitución.</p>
    <p>Tema 2. Estatuto de autonomía de Galicia: estrutura e contido. O Parlamento. A Xunta e o seu Presidente. A Administración pública galega.</p>
    <p>Tema 3. A Lei xeral de sanidade: fundamentos e características. Competencias das administracións públicas en relación coa saúde. Dereitos e deberes dos usuarios do sistema sanitario público.</p>
    <p>Tema 4. A Lei de saúde de Galicia: o Sistema público de saúde de Galicia. Competencias sanitarias das administracións públicas de Galicia. O Servizo Galego de Saúde. A súa estrutura organizativa: disposicións que a regulan.</p>
    <p>Tema 5. O Estatuto marco do persoal estatutario dos servizos de saúde: clasificación do persoal estatutario. Dereitos e deberes. Retribucións. Xornada de traballo. Situacións do persoal estatutario. Réxime disciplinario. Incompatibilidades. Representación, participación e negociación colectiva.</p>
    <p>Tema 6. O persoal estatutario do Servizo Galego de Saúde: réxime de provisión e selección de prazas.</p>
    <p>Tema 7. Normativa vixente sobre protección de datos persoais e garantía dos dereitos dixitais: disposicións xerais; principios de protección de datos; dereitos das persoas. A Lei galega 3/2001, do 28 de maio, reguladora do consentimento informado e da historia clínica dos pacientes. </p>
    <p>Tema 8. A Lei 31/1995, do 8 de novembro, de prevención de riscos laborais: capítulos I, II, III e V. Principais riscos e medidas de prevención nas IISS. Lei orgánica 1/2004, do 28 de decembro, de medidas de protección integral contra a violencia de xénero. Lei 11/2007, do 27 de xullo, galega para a prevención e o tratamento integral da violencia de xénero. Lexislación sobre igualdade de mulleres e homes: a súa aplicación nos distintos ámbitos da función pública.</p>
    <p>Os textos legais serán os vixentes na data de publicación no <em>Diario Oficial de Galicia</em> da resolución da Dirección Xeral de Recursos Humanos do Servizo Galego de Saúde pola que se procede ao nomeamento dos tribunais de cualificación.</p>
    <p>Parte específica.</p>
    <p>Tema 1. Os servizos sociais na Constitución española e no Estatuto de autonomía de Galicia. A Lei 13/2008, do 13 de decembro, de servizos sociais de Galicia.</p>
    <p>Tema 2. A Lei 3/2011, do 30 de xuño, de apoio á familia e á convivencia de Galicia.</p>
    <p>Tema 3. Política social e benestar social. Estado de benestar, servizos sociais e recursos sociais. O estado de benestar na Unión Europea. </p>
    <p>Tema 4. Diversidade funcional e dependencia. Conceptos. A Lei 39/2006, do 14 de decembro, de promoción da autonomía persoal e atención ás persoas en situación de dependencia. Normativa estatal e autonómica de desenvolvemento: Decreto 15/2010, do 4 de febreiro, polo que se regula o procedemento para o recoñecemento da situación de dependencia e do dereito ás prestacións do sistema de autonomía e atención á dependencia, o procedemento para a elaboración do Programa individual de atención e a organización e funcionamento dos órganos técnicos competentes. Orde do 2 de xaneiro de 2012 de desenvolvemento do Decreto 15/2010.</p>
    <p>Tema 5. Concepto de saúde e a súa evolución. O continuo saúde e enfermidade. Declaración de Alma-Ata. Declaración de Iacarta sobre promoción da saúde. Determinantes de saúde e desigualdades sociais. Novas necesidades sociais sanitarias. Os obxectivos europeos de saúde para o século XXI.</p>
    <p>Tema 6. Asistencia sanitaria: obxecto e feitos causantes. Limitacións da universalidade. Tarxeta AA, carteira de servizos do sistema sanitario. Real decreto 1030/2006, do 15 de setembro, polo que se establece a carteira de servizos comúns do Sistema nacional de saúde e o procedemento para a súa actualización: preámbulo. Impacto na accesibilidade ao sistema dos grupos máis vulnerables.</p>
    <p>Tema 7. Os principios básicos da relación asistencial: dereitos de información sanitaria, confidencialidade, intimidade, consentimento e o respecto da autonomía. A Lei 41/2002, básica reguladora da autonomía do paciente e de dereitos e obrigas en materia de información e documentación clínica.</p>
    <p>Tema 8. Calidade no Sistema nacional de saúde. Dimensións de calidade: científico-técnica, efectividade, eficiencia, accesibilidade e satisfacción das persoas usuarias. Métodos de avaliación da calidade. A mellora continua. Programas de calidade: deseño e implantación. Normativa ISO.</p>
    <p>Tema 9. Metodoloxía da investigación: cuantitativa, cualitativa e mixta. IAP (investigación-acción-participación). Estudos descritivos e analíticos. Estudos de procesos e resultados. Estrutura metodolóxica dun traballo científico. Fontes de datos. Referencias bibliográficas.</p>
    <p>Tema 10. A Atención Primaria de Saúde. Concepto e funcións. Promoción da saúde e prevención da enfermidade. O traballo social sanitario en Atención Primaria de Saúde: competencias e funcións. A visita domiciliaria: características e tipos. Coordinación co equipo, cos servizos sociais e con traballo social sanitario dos diferentes dispositivos do sistema.</p>
    <p>Tema 11. Traballo social hospitalario. Estrutura orgánica e servizos de traballo social. Competencias e ámbitos de intervención do traballo social sanitario. Traballo por programas, plans de intervención social sanitaria, coordinación interprofesional (intra e extrahospitalaria), planificación da alta e derivación ou continuidade asistencial. Hospitalización domiciliaria: características, funcións e obxectivos.</p>
    <p>Tema 12. A saúde mental en Galicia: regulación e organización. Principais características diagnósticas. Influencia dos factores psicosociais na saúde mental.</p>
    <p>Tema 13. A rehabilitación das persoas con enfermidade mental e a mellora da calidade de vida. A reinserción laboral e social. Prevención do estigma. Programas de saúde mental comunitaria.</p>
    <p>Tema 14. Plan de saúde mental de Galicia 2020-2024: misión e valores. Obxectivos, eixes de acción e proxectos. Programas sociosanitarios en saúde mental dirixidos ás persoas con trastorno mental. Plan de prevención de suicidio en Galicia: principais liñas estratéxicas.</p>
    <p>Tema 15. Saúde mental infantoxuvenil. Principais trastornos e riscos de saúde mental. Trastornos neuropsicolóxicos: TDAH e TEA. Prevención de condutas adictivas (drogas, tecnoloxía, trastornos da alimentación e outros).</p>
    <p>Tema 16. Hábitos adictivos. Novas adiccións. Factores psicosociais. Prevención, tratamento, rehabilitación e reinserción. Intervención do traballo social sanitario nos distintos programas.</p>
    <p>Tema 17. Saúde Pública: programas e liñas de acción. Enfermidades infectocontaxiosas e impacto psicosocial. Programa galego de prevención e control da tuberculose. Aspectos psicosociais. Papel do traballo social na prevención, tratamento e rehabilitación. Plan de intervención ante a emerxencia COVID-19.</p>
    <p>Tema 18. As asociacións de persoas doentes e familiares: dano cerebral, alzhéimer, enfermidades raras, oncolóxicas. A responsabilidade social corporativa (RSC) e a humanización no sistema sanitario. O traballo social ante este ámbito de traballo.</p>
    <p>Tema 19. Persoas coidadoras: perfil e tipoloxía de coidados. Impacto do coidado e riscos: maltrato á persoa doente, neglixencia en relación co coidado, maltrato á persoa coidadora, sobrecarga e/ou claudicación familiar. A figura do/a coidador/a como obxecto de atención do traballo social sanitario.</p>
    <p>Tema 20. Aproximación conceptual do traballo social. Definición internacional de traballo social (FITS, 2014). As teorías de influencia no traballo social. Relación teoría e práctica. Os catro paradigmas básicos segundo Howe: estruturalismo, humanismo, funcionalismo e interpretativismo.</p>
    <p>Tema 21. Concepto e modelos de intervención en traballo social: psicodinámico, modificación de conduta, intervención en crise, centrado na tarefa, centrado na persoa, xestión de casos, sistémico e crítico radical.</p>
    <p>Tema 22. Ética, valores e método deliberativo en traballo social sanitario. O código deontolóxico do traballo social: principios básicos e xerais e ámbito de aplicación. Relación cos/coas usuarios/as, profesionais e institucións. Integración e autodeterminación das persoas usuarias no proceso de intervención. O segredo profesional.</p>
    <p>Tema 23. Traballo social sanitario. Orixe e evolución. Carteira de servizos. Servizos integrados de traballo social. Xestión dos servizos de traballo social sanitario. </p>
    <p>Tema 24. O proceso metodolóxico en traballo social. Estudo-investigación, diagnóstico, planificación, execución e avaliación. Interrelación das fases e unidade do proceso. A planificación en traballo social: plan, programa e proxectos sociais sanitarios.</p>
    <p>Tema 25. Modelos de xestión social sanitaria: o modelo de atención centrado na persoa (ACP). A xestión por complexidade social sanitaria. A introdución da perspectiva de xénero. A xestión por procesos asistenciais integrados. A coordinación sociosanitaria e o traballo social en rede.</p>
    <p>Tema 26. As técnicas para o traballo. A entrevista como relación terapéutica, como técnica e como proceso. Fases da entrevista e elementos que interfiren. A supervisión na entrevista. A importancia da supervisión na práctica clínica.</p>
    <p>Tema 27. Sistemas de información en traballo social sanitario e soportes documentais específicos. Os cambios producidos polas novas tecnoloxías. Historia social, informe social e informe social unificado (ISU): definición e obxectivos. Escalas de medición (Barthel, Lawton, Gijón, Zarit).</p>
    <p>Tema 28. O traballo en equipo de saúde. Técnicas de traballo en equipo. Conceptos básicos: interprofesionalidade, multidisciplinariedade, interdisciplinariedade e transdisciplinariedade. A atención integral e integrada. A importancia da formación interdisciplinar e docencia a diferentes colectivos profesionais.</p>
    <p>Tema 29. O traballo social individualizado. Evolución histórica da intervención individual. Natureza, filosofía, valores e principios. Principais modelos na intervención individual. Diagnóstico. Deseño da intervención. Técnicas fundamentais.</p>
    <p>Tema 30. O traballo social familiar. A familia: concepto e tipos. Os novos tipos de familia. Familia e crise. A familia multiproblema. O enfoque sistémico na intervención con familias: conceptos claves. A estrutura familiar. Os ciclos vitais. Características da entrevista sistémica. O proceso de axuda.</p>
    <p>Tema 31. O apoio social como protección da saúde. Impacto da falta de rede social na saúde. Funcións da rede social. A participación social e comunitaria como activo de saúde. O papel do voluntariado na saúde.</p>
    <p>Tema 32. Traballo social de grupo en saúde. Tipos de grupos. Elementos estruturais do grupo. Etapas da vida do grupo. Liderado-comunicación-conflito e negociación no grupo. As dinámicas de traballo no grupo. Obxectivos e papel do traballo social como dinamizador do grupo.</p>
    <p>Tema 33. A atención en situacións de emerxencias sociais. Concepto e tipos de emerxencias. A xestión da crise e do impacto social do proceso. Apoio psicosocial ás vítimas e coordinación de entidades e recursos comunitarios. A atención a situacións de urxencia: o traballo social sanitario no Servizo de Coidados Críticos e Servizo de Urxencias de Saúde.</p>
    <p>Tema 34. Traballo social comunitario no ámbito da saúde. Concepto. Modelos de intervención en traballo social comunitario. Fases metodolóxicas: análise da comunidade, diagnóstico participativo, elaboración do proxecto de intervención, negociación e implementación, avaliación continua e final. Iniciativas comunitarias de traballo en rede: mesas de coordinación, programas de intervención comunitaria, iniciativas de participación social.</p>
    <p>Tema 35. Atención sociosanitaria. Definición. Perfís e ámbitos de atención sociosanitaria. Os coidados sociosanitarios intermedios. O traballo social sanitario na coordinación sociosanitaria coas entidades comunitarias e organismos sociais.</p>
    <p>Tema 36. Enfermidade avanzada. Características. Os coidados paliativos en persoas adultas e en menores de idade. Lei 5/2015, de garantías e dereitos das persoas enfermas terminais.</p>
    <p>Tema 37. O proceso de dó. Factores, fases e etapas. Tipos. Intervención do traballo social no proceso de final de vida e dó.</p>
    <p>Tema 38. Pacientes pluripatolóxicos e Plan de atención á cronicidade. Intervención do traballo social sanitario na atención integral á cronicidade.</p>
    <p>Tema 39. O proceso de envellecemento saudable. Dereitos das persoas maiores e atención aos malos tratos. Papel do traballo social sanitario neste proceso.</p>
    <p>Tema 40. Planificación anticipada de decisións. Evolución e normativa. Documento de instrucións previas (DIP). Perspectiva ética, xurídica e asistencial. Modalidades e procedemento. Unidades habilitadas do Rexistro Galego (Regaip) e funcións do traballo social sanitario.</p>
    <p>Tema 41. A toma de decisións. Información, autonomía e modificación da capacidade e protección da persoa. Tutela, curatela, autotutela. Procedementos xudiciais: comunicacións á Fiscalía e ao xulgado por situacións de desamparo e medidas cautelares de protección. Autorizacións de ingreso non voluntario e comunicacións de cambios na situación da capacidade.</p>
    <p>Tema 42. Movementos migratorios: a poboación migrante con necesidades de atención social e sanitaria. Papel da iniciativa social. O traballo social neste contorno.</p>
    <p>Tema 43. Pobreza e saúde. Concepto. Estratexia nacional de Prevención e loita contra a pobreza 2019/2023. Colectivos en situación de vulnerabilidade e de exclusión social. O senfogarismo. Intervención do traballo social sanitario con persoas en grave exclusión social.</p>
    <p>Tema 44. A saúde na infancia e adolescencia. Guía de saúde infantil: actividades preventivas e de promoción da saúde. Situacións de risco psicosocial.</p>
    <p>Tema 45. Programas de prevención e protección da infancia. Embarazo de risco e prevención do maltrato infantil. Protocolo ante a detección do risco de maltrato e desamparo. Adopción e acollemento.</p>
    <p>Tema 46. Atención temperá. Concepto. Protocolo de coordinación e derivación interinstitucional en atención temperá. Decreto 183/2013, do 5 de decembro, polo que se crea a Rede galega de atención temperá. Intervención desde o traballo social sanitario.</p>
    <p>Tema 47. Atención á saúde da muller en situación de vulnerabilidade. A violencia de xénero. Concepto. Magnitude do problema e causas. Consecuencias da violencia machista para as mulleres e os seus fillos e fillas. Modelos que explican a permanencia da muller nas situacións de violencia. A entrevista de deteccion e valoración. Procedemento de intervención en saúde. O traballo social como axente na coordinación e mobilización de recursos.</p>
    <p>Tema 48. Normativa autonómica de prevención e tratamento da violencia de xénero. Lei galega 11/2007, do 27 de xullo, para a prevención e o tratamento integral da violencia de xénero. Protocolos de actuación. Equipamentos, programas e recursos.</p>
    <p>Tema 49. Os centros de planificación familiar. A saúde e os dereitos sexuais e reprodutivos. Lei orgánica 2/2010, do 3 de marzo, de saúde sexual e reprodutiva e da interrupción voluntaria do embarazo. Estratexia nacional de saúde sexual e reprodutiva. Áreas de actuación de traballo social nos servizos de planificación familiar: maternidade-paternidade responsable, os métodos anticonceptivos, prevención das ETS, interrupción voluntaria do embarazo (IVE), atención ás orientacións e identidades sexuais e/ou expresións de xénero, educación sexual.</p>
    <p>Tema 50. Lei 2/2014, do 14 de abril, pola igualdade de trato e a non discriminación de lesbianas, gais, transexuais, bisexuais e intersexuais en Galicia.</p>
    <p>Os textos legais e as guías serán os vixentes na data de publicación no <em>Diario Oficial de Galicia</em> da resolución da Dirección Xeral de Recursos Humanos do Servizo Galego de Saúde pola cal se procede ao nomeamento do tribunal de cualificación.</p>
    <h2>ANEXO III</h2>
    <h3>Exercicios</h3>
    <p>1º Exercicio (eliminatorio):</p>
    <p>Consistirá na realización, en unidade de acto, dun único exercicio, con dúas partes diferenciadas, nun prazo máximo de 150 minutos:</p>
    <p>1. Contestación por escrito de 50 preguntas tipo test con catro respostas alternativas, máis 5 preguntas de reserva, de contido teórico da parte específica do programa.</p>
    <p>2. Contestación por escrito de 50 preguntas tipo test con catro respostas alternativas, máis 5 preguntas de reserva, de supostos prácticos sobre os temas da parte específica do programa con contido relacionado coas competencias profesionais da categoría.</p>
    <p>Este exercicio será valorado de 0 a 50 puntos. </p>
    <p>As respostas correctas puntuarán positivamente, as non contestadas non terán valoración ningunha e as contestadas erroneamente serán penalizadas co cuarto do valor asignado á contestación correcta.</p>
    <p>Para superar este exercicio deberase alcanzar unha puntuación do 50 % do seu valor.</p>
    <p>2º Exercicio (obrigatorio non eliminatorio):</p>
    <p>Consistirá na contestación por escrito dun cuestionario de 10 preguntas tipo test con catro respostas alternativas, máis 2 preguntas de reserva, sobre o contido da parte común do programa do anexo II (temas 1 ao 8, incluídos), nun prazo máximo de 15 minutos.</p>
    <p>Este exercicio será valorado de 0 a 5 puntos.</p>
    <p>As respostas correctas puntuarán positivamente, as non contestadas non terán valoración ningunha e as contestadas erroneamente serán penalizadas co cuarto do valor asignado á contestación correcta.</p>
    <p>Estarán exentos da realización deste exercicio os/as aspirantes que participen pola quenda de promoción interna. Nas listaxes de puntuación da fase de oposición asignaráselles ás persoas aspirantes que participen por esta quenda 5 puntos nesta parte.</p>
    <p>3º Exercicio (obrigatorio non eliminatorio):</p>
    <p>Consistirá na contestación por escrito dun cuestionario de 10 preguntas tipo test con catro respostas alternativas, máis 2 preguntas de reserva, mediante o cal se evidencie o coñecemento, por parte dos/das aspirantes, da lingua galega, nun prazo máximo de 15 minutos.</p>
    <p>Este exercicio será valorado de 0 a 5 puntos.</p>
    <p>As respostas correctas puntuarán positivamente, as non contestadas non terán valoración ningunha e as contestadas erroneamente serán penalizadas co cuarto do valor asignado á contestación correcta.</p>
    <p>Estarán exentos/as da realización deste exercicio os/as aspirantes que acrediten posuír o Celga 4, ou equivalente debidamente homologado polo órgano competente en materia de política lingüística da Xunta de Galicia (curso de perfeccionamento de galego), de conformidade co establecido na Orde do 10 de febreiro de 2014 pola que se modifica a Orde do 16 de xullo de 2007 que regula os certificados oficiais acreditativos dos niveis de coñecemento da lingua galega, aos cales se lles asignarán 5 puntos.</p>
    <p>No suposto en que se deba anular un número de preguntas dun exercicio superior ao de reserva, o valor de cada resposta correcta será o que resulte de dividir a puntuación máxima acadable no respectivo exercicio entre o número de preguntas válidas que finalmente resulten.</p>
    <h2>ANEXO IV</h2>
    <h3>Baremo</h3>
    <p>1. Formación: 20 % (máximo 8 puntos).</p>
    <p>1.1. Académica.</p>
    <p>a) Grao:</p>
    <p>1. Estudos da correspondente diplomatura ou grao:</p>
    <p>Plan antigo:</p>
    <p>– Por cada matrícula de honra: 1,5 puntos.</p>
    <p>– Por cada sobresaliente: 1 punto.</p>
    <p>– Por cada notable: 0,5 puntos.</p>
    <p>Non se valorará o sobresaliente cando se obtivese matrícula de honra.</p>
    <p>A suma das puntuacións dividirase polo número total de materias avaliadas no plan de estudos, expresando o cociente con dous decimais.</p>
    <p>Non se valorarán as materias de Idioma, Relixión, Formación Política e Educación Física.</p>
    <p>Plan novo: </p>
    <p>A puntuación correspondente aos estudos de cada aspirante obterase mediante a aplicación do seguinte algoritmo:</p>
    <p>0,10 Cn + 0,25 Cs +0,50 Cmh</p>
    <p>________________________</p>
    <p>Ca + Cn + Cs + Cmh</p>
    <p>As anotacións Ca, Cn, Cs e Cmh corresponden ao número total de créditos que na certificación académica estean adscritos a materias troncais e obrigatorias e nos cales, respectivamente, se obtiveron as cualificacións de aprobado, notable, sobresaliente e matrícula de honra. Non se puntuará o sobresaliente cando se obtivese matrícula de honra.</p>
    <p>Non se valorarán os créditos correspondentes a materias optativas ou de libre elección/configuración.</p>
    <p>A puntuación resultante expresarase con dous decimais.</p>
    <p>Non se valorarán as materias de Idioma, Relixión, Formación Política e Educación Física.</p>
    <p>b) Título de doutor/a no ámbito das ciencias sociais: 1 punto.</p>
    <p>c) Premio extraordinario de doutoramento no ámbito das ciencias sociais: 0,5 puntos.</p>
    <p>d) Máster universitario oficial, máster universitario-título propio, experto universitario, especialista universitario no ámbito das ciencias sociais/ciencias da saúde:</p>
    <p>d.1) En caso de estar computado en créditos ECTS:</p>
    <p>– Título oficial: 0,05 puntos/crédito.</p>
    <p>– Título propio: 0,025 puntos/crédito.</p>
    <p>d.2) En caso de estar computado só en horas:</p>
    <p>– Título oficial: 0,005 puntos/hora.</p>
    <p>– Título propio: 0,0025 puntos/hora.</p>
    <p>A titulación de máster débea rexistrar o/a aspirante en Fides/expedient-e na epígrafe de formación continuada/máster.</p>
    <p>e) Docencia universitaria impartida no ámbito do traballo social: 0,5 puntos/curso académico, ata un máximo de 1,5 puntos.</p>
    <p>1.2. Continuada:</p>
    <p>a) Pola asistencia debidamente xustificada a cursos de formación e perfeccionamento convocados e impartidos pola Administración estatal, autonómica, universidades, Servizo Público de Emprego, Cruz Vermella, colexios profesionais, organizacións sindicais, ou avalados polo Servizo Galego de Saúde ou por calquera organismo público, sempre que teñan un contido relacionado coas funcións propias da categoría e que estean dirixidos directamente á categoría a que se opta.</p>
    <p>b) Pola asistencia, debidamente xustificada, a cursos de formación continuada realizados en aplicación dos acordos de formación continuada das administracións públicas, sempre que teñan un contido relacionado coas funcións propias da categoría e que estean dirixidos directamente á categoría a que se opta.</p>
    <p>– Por crédito: 0,30 puntos.</p>
    <p>– Por hora: 0,030 puntos.</p>
    <p>A puntuación que se outorgará aos/ás aspirantes que impartiron os ditos cursos será de 0,060 puntos por hora de docencia impartida. Valorarase a formación impartida que teña un contido relacionado coas funcións propias da categoría a que se opta.</p>
    <p>Para o caso de que o certificado indique os créditos e as horas de duración, a valoración realizarase sempre polos créditos que figuren neste, calquera que sexa a tipoloxía destes.</p>
    <p>Só se valorarán os cursos de formación realizados con posterioridade á obtención do título exixido para o acceso á categoría a que se opta.</p>
    <p>Os cursos de informática, prevención de riscos, de xestión clínica, de bioestatística e de metodoloxía da investigación valoraranse, con independencia da data de obtención do título exixido para o acceso á categoría, cunha puntuación máxima de 4 puntos.</p>
    <p>Non serán obxecto de valoración os diplomas relativos á realización de xornadas, seminarios, simposios, obradoiros ou similares.</p>
    <p>2. Experiencia: 70 % (28 puntos).</p>
    <p>2.a) Baremo xeral:</p>
    <p>– Por cada mes completo de servizos prestados na categoría, en virtude de nomeamento administrativo ou contrato laboral por conta e baixo a dependencia de institucións sanitarias do Sistema sanitario público dun país da Unión Europea/Espazo Económico Europeo/Suíza: 0,20 puntos/mes.</p>
    <p>– Por cada mes completo de servizos prestados na categoría, en virtude de nomeamento administrativo ou contrato laboral por conta e baixo a dependencia doutras administracións públicas de España ou dun país da Unión Europea/Espazo Económico Europeo/Suíza ou en programas de cooperación internacional debidamente autorizados ao servizo de organizacións de cooperación internacional: 0,10 puntos/mes.</p>
    <p>– Por cada mes completo de servizos prestados na categoría, por conta e baixo a dependencia de institucións sanitarias privadas concertadas de España ou dun país da Unión Europea/Espazo Económico Europeo/Suíza: 0,07 puntos/mes. </p>
    <p>– Por cada mes completo de servizos prestados noutra categoría da mesma área funcional, en virtude de nomeamento administrativo ou contrato laboral por conta e baixo a dependencia de institucións sanitarias públicas dun país da Unión Europea/Espazo Económico Europeo/Suíza: 0,05 puntos/mes.</p>
    <p>– Por cada mes completo de servizos prestados noutra categoría profesional distinta das previstas no punto anterior, en virtude de nomeamento administrativo ou contrato laboral por conta e baixo a dependencia de institucións sanitarias públicas dun país da Unión Europea/Espazo Económico Europeo/Suíza: 0,04 puntos/mes.</p>
    <p>Para os efectos deste baremo, terán a consideración de servizos prestados noutra categoría da mesma área funcional os servizos prestados nas categorías de persoal sanitario.</p>
    <p>2.b) Puntuación específica por prestación de servizos durante a situación de emerxencia sanitaria orixinada polo coronavirus SARS-CoV-2:</p>
    <p>Os servizos prestados na mesma categoría a que opta, en virtude de nomeamento administrativo ou contrato laboral por conta e baixo a dependencia de institucións sanitarias públicas ou privadas concertadas dun país da Unión Europea/Espazo Económico Europeo/Suíza, no período comprendido entre o 14 de marzo de 2020 e o 9 de maio de 2021, valoraranse cunha puntuación equivalente ao dobre da puntuación asignada a cada un destes méritos na epígrafe correspondente do baremo.</p>
    <p>2.c) Puntuación específica polo exercicio de dereitos de conciliación:</p>
    <p>Polo exercicio de dereitos de conciliación nos cinco anos anteriores á data de publicación da convocatoria no <em>Diario Oficial de Galicia</em>, ata o máximo de 0,5 puntos:</p>
    <p>– Licenza por maternidade: 0,2 puntos/licenza.</p>
    <p>– Permiso de paternidade: 0,2 puntos/permiso.</p>
    <p>– Redución de xornada por motivos familiares: 0,02 puntos/mes completo. </p>
    <p>– Excedencia por coidado de fillos e familiares: 0,02 puntos/mes completo.</p>
    <p>Para estes efectos, dividirase o número total de días entre 30 e valorarase o cociente enteiro.</p>
    <p>A acreditación de cada unha destas circunstancias deberase efectuar o/a aspirante na forma prevista no anexo V.</p>
    <p>2.d) Puntuación adicional pola prestación de servizos en centros sanitarios illados.</p>
    <p>Polos servizos efectivamente prestados nos hospitais públicos do Barco de Valdeorras, Verín, A Mariña, Cee e Monforte de Lemos ou en centros sanitarios do nivel de atención primaria, situados nos concellos que se relacionan no anexo VIII, caracterizados polo seu illamento: 0,5 puntos/ano completo ou a parte proporcional.</p>
    <p>Para estes efectos, só se valorarán os servizos que consten ter sido efectivamente prestados en tales centros, con independencia da súa realización ou non en virtude de vínculo directamente formalizado con tales institucións.</p>
    <p>De conformidade co disposto no anexo V desta convocatoria, non será necesario que o/a aspirante acredite este mérito.</p>
    <p>Coa valoración dos puntos 2.b), 2.c) e 2.d) non se poderá superar a puntuación máxima prevista para a epígrafe de experiencia profesional.</p>
    <p>Normas xerais de valoración.</p>
    <p>Primeira.</p>
    <p>Os meses serán computados por días naturais.</p>
    <p>Salvo para os nomeamentos de atención continuada ou gardas en atención extrahospitalaria, o cómputo dos servizos prestados efectuarase por meses. Para iso calcularase en cada epígrafe do baremo o número total de días e dividirase entre 30, de tal xeito que o que se valorará en cada punto será o cociente enteiro, despreciándose os decimais.</p>
    <p>En ningún caso a suma dos servizos prestados con distintos nomeamentos dentro do mesmo mes natural, poderá valorarse por riba da puntuación establecida para o dito período dun mes.</p>
    <p>En ningún caso un mesmo período de servizos prestados poderá ser obxecto de valoración en distintas epígrafes do baremo. De igual xeito, un mesmo período de tempo de servizos prestados non poderá ser obxecto de valoración en máis dunha categoría/especialidade ou en varios servizos ou unidades, tanto do mesmo como de diferente centro.</p>
    <p>Os servizos prestados con nomeamento de atención continuada ou gardas en urxencias extrahospitalarias computaranse co criterio de equivalencia dun mes completo por cada 130 horas traballadas no dito mes, ou a parte proporcional que corresponda á fracción. Se, dentro dun mes natural, se realizaron máis de 130 horas, soamente se poderá valorar un mes de servizos prestados, sen que o exceso de horas efectuado poida ser aplicado para o cómputo de servizos prestados noutro mes.</p>
    <p>Segunda.</p>
    <p>Os servizos prestados durante o período en que se desfrute dunha redución de xornada por algunha das causas legalmente previstas serán valorados como servizos prestados en réxime de xornada completa.</p>
    <p>Os servizos prestados polo persoal especificamente nomeado a tempo parcial serán valorados coa conseguinte redución. Cando, nun mesmo período, o/a interesado/a acredite distintos nomeamentos a tempo parcial, realizarase unha acumulación, sen que poida resultar, en ningún caso, unha xornada acumulada superior á xornada completa.</p>
    <p>Os períodos de permiso sen soldo, así como a permanencia en situación de servizos especiais valoraranse como tempo de servizos efectivamente prestados na categoría para os efectos deste baremo.</p>
    <p>Os servizos prestados noutra categoría en promoción interna temporal polo persoal estatutario fixo valoraranse como servizos temporais na dita categoría.</p>
    <p>A experiencia profesional valorarase a partir da data de superación do período formativo conducente á obtención do título que dá acceso á categoría.</p>
    <p>Os servizos prestados en virtude dun título expedido por terceiros países valoraranse desde a data de homologación do título da categoría polo Ministerio de Educación e Formación Profesional.</p>
    <p>Serán obxecto de valoración no número 3) os servizos prestados na mesma categoría en institucións sanitarias privadas con concerto sanitario ou autorización de uso co Sistema público de saúde, na data de prestación de servizos, que consten debidamente acreditados.</p>
    <p>3. Outras actividades: (10 %) (4 puntos).</p>
    <p>a) Pola autoría de publicacións relacionadas coas funcións da categoría no ámbito das ciencias da saúde e/ou ciencias sociais, apreciados libremente polo tribunal conforme os seguintes criterios e táboas de valoración:</p>
    <p>a.1) Revistas</p>
    <p>As publicacións deben pertencer a revistas indexadas en InDICEs CSIC, IBECS, Pubmed, Web of Science (Wos), Embase, PsycINFO ou estar incluídas nalgunha das revistas de traballo social que se relacionan a continuación. Noutro caso, non serán obxecto de valoración.</p>
    <table>
     <thead>
      <tr>
       <td>Nome da revista</td>
       <td>ISSN</td>
      </tr>
     </thead>
     <tbody>
      <tr>
       <td>Área social</td>
       <td>1139-2924</td>
      </tr>
      <tr>
       <td>Dts. Documentos de trabajo social. Revista de trabajo y acción social</td>
       <td>1133-6552
        2173-8246</td>
      </tr>
      <tr>
       <td>Papers del col.legi</td>
       <td>1887-7176</td>
      </tr>
      <tr>
       <td>Rts. Revista de treball social</td>
       <td>0212-7210
        2339-6385</td>
      </tr>
      <tr>
       <td>Fervenzas. Revista galega de traballo social</td>
       <td>1578-2026</td>
      </tr>
      <tr>
       <td>Tsmu. Revista de trabajo social de Murcia</td>
       <td>1696-7852
        2255-2758</td>
      </tr>
      <tr>
       <td>Acciones e investigaciones sociales</td>
       <td>1132-192X
        2340-4507</td>
      </tr>
      <tr>
       <td>Bits, boletín informativo de trabajo social</td>
       <td>1578-9578</td>
      </tr>
      <tr>
       <td>Políticas sociales en Europa</td>
       <td>1669-1257</td>
      </tr>
      <tr>
       <td>Trabajo social y salud</td>
       <td>1130-2976</td>
      </tr>
      <tr>
       <td>Trabajo social global. Global social work</td>
       <td>2013-6757</td>
      </tr>
      <tr>
       <td>Comunitaria. Revista internacional de trabajo social y ciencias sociales</td>
       <td>2173-0512
        2173-0520</td>
      </tr>
      <tr>
       <td>Ehquidad. Revista internacional de políticas de bienestar y trabajo social</td>
       <td>2386-4915</td>
      </tr>
      <tr>
       <td>Pedagogia i treball social</td>
       <td>2013-9063</td>
      </tr>
     </tbody>
    </table>
    <p>Os artigos ponderaranse da seguinte forma:</p>
    <p>– Publicacións en revistas indexadas: 0,40 puntos.</p>
    <p>– Publicacións en revistas non indexadas: 0,30 puntos.</p>
    <p>Non serán obxecto de valoración os artigos de opinión, notas clínicas, resumos de comunicacións e casos clínicos.</p>
    <p>a.2) Libros ou capítulos de libros:</p>
    <p>– Capítulo de libro: 0,10 puntos.</p>
    <p>– Libro completo: 0,30 puntos.</p>
    <p>Só terán a consideración de libro aquelas publicacións cun mínimo de 49 páxinas. Para a súa valoración, a publicación debe estar avalada por unha institución pública, académica, sociedade científica ou realizada por editoriais de recoñecido prestixio.</p>
    <p>Non se poderán valorar máis de tres capítulos dun mesmo libro.</p>
    <p>Non terán a consideración de libro, aínda que adopten esta forma de edición, as actas de congreso. </p>
    <p>Non serán obxecto de valoración os libros/capítulos editados como glosario, anuario, manuais de preparación para o acceso ao emprego público, cursos de formación continuada, protocolos de servizo e demais apreciados polo respectivo órgano de selección, así como as autoedicións e/ou autopublicacións, entendendo por tales aquelas publicacións financiadas ou promovidas por algún dos seus autores ou nas cales este figure como editor.</p>
    <p>No suposto de libros ou capítulos de libros de autoría colectiva, só será obxecto de valoración aquela publicación en que, da documentación presentada polo/a aspirante, quede suficientemente acreditada a participación concreta na mesma. Enténdese por autoría colectiva aquela publicación en que intervén un mínimo de catro autores.</p>
    <p>Os capítulos de libro en que interveñan catro ou máis autores non serán obxecto de valoración.</p>
    <p>Normas comúns de valoración de libros e revistas</p>
    <p>– En ningún caso un mesmo contido determinado e obxectivable publicado baixo diferentes formas e en diferentes publicacións poderá ser obxecto de máis dunha valoración.</p>
    <p>- Non serán obxecto de valoración as publicacións de carácter divulgativo.</p>
    <p>Para os efectos deste baremo, non terán a consideración de autor da publicación o coordinador, director e outros colaboradores.</p>
    <h2>ANEXO V</h2>
    <h3>Procedemento de acreditación de méritos</h3>
    <table>
     <tbody>
      <tr>
       <td>a) Formación académica</td>
       <td>As titulacións académicas oficiais acreditaranse, segundo o suposto, mediante orixinal ou copia compulsada do título expedido polo Ministerio de Educación, Cultura e Deporte, ou certificación da respectiva universidade, debidamente asinado, que deixe constancia de cada un dos méritos invocados polo/a aspirante e data en que foron causados. No relativo aos cursos de doutoramento, para que o dito mérito poida ser obxecto de valoración a certificación que se achegue deberá deixar constancia expresa de que o/a aspirante realizou todos os cursos de doutoramento e indicar o programa e os créditos obtidos. Noutro suposto, non se entenderá debidamente acreditado tal mérito.
        No suposto de titulacións obtidas no estranxeiro, achegarase xunto coa copia compulsada do título, tradución xurada deste ou equivalente e credencial de recoñecemento ou homologación da titulación expedida polo Ministerio de Educación español.
        O expediente académico e as cualificacións obtidas requiren, para a súa valoración, a presentación da certificación de recoñecemento ou equivalencia oficial.
        Supostos específicos.
        a) A acreditación da formación máster, especialista e experto universitario-títulos propios efectuarase mediante orixinal ou copia compulsada do título ou certificación da universidade en que conste ter sido superada polo/a aspirante a formación conducente á obtención do referido título, datas de realización e o número de horas ou créditos ECTS asignados á dita actividade formativa.
        Poderáselle requirir á persoa aspirante a achega do programa formativo nos supostos en que non quede suficientemente acreditada a relación do seu contido co ámbito das ciencias da saúde.</td>
      </tr>
      <tr>
       <td>b) Formación continuada</td>
       <td>a) Recibida: acreditarase tal mérito mediante copia compulsada do certificado de asistencia ao curso en que deberán constar o organismo ou entidade que convocou e impartiu a dita actividade formativa, as datas de realización, o contido do curso e o número de créditos e/ou horas asignados. Poderaselle requirir á persoa aspirante que achegue do programa formativo ou categoría/s destinataria/s.</td>
      </tr>
      <tr>
       <td></td>
       <td>Normas específicas para a formación en liña.- Serán válidos aqueles diplomas asinados dixitalmente por Digital Learning cun certificado dixital emitido pola Fábrica Nacional de Moeda e Timbre (FNMT), así como aqueles que se poidan referenciar a unha web verificable ou cotexable polo órgano de selección. Noutro suposto, deberase achegar certificación orixinal asinada polo órgano que impartiu a actividade formativa, que conterá toda a información exixida neste punto.
        No suposto de formación en liña con desenvolvemento nun rango de datas, será válida a formación que conste superada dentro das ditas datas.
        Valoraranse os módulos ou partes integrantes dun curso nos supostos en que quede debidamente acreditada a carga lectiva e horas/créditos asignados de forma diferenciada.
        Non se valorarán nesta epígrafe os cursos/módulos que sexan parte dunha titulación de formación académica.
        O órgano de selección reserva para si o dereito de poder exixir ao aspirante calquera documentación complementaria e/ou rexeitar calquera certificado en liña cando existan dúbidas razoables sobre a súa autenticidade.
        b) Impartida: acreditarase mediante certificación do organismo ou entidade convocante na cal deberán constar o contido da actividade formativa, así como o número de horas de docencia impartidas.
        Noutro suposto, non se entenderá debidamente acreditado tal mérito.</td>
      </tr>
      <tr>
       <td>c) Docencia universitaria</td>
       <td>A docencia universitaria impartida acreditarase mediante certificación da respectiva universidade na cal se farán constar expresamente o cargo docente, o tipo de vinculación, departamento ou área de coñecemento en que se impartiu a docencia e as datas de inicio e fin da vinculación.
        Noutro suposto, non se entenderá debidamente acreditado o mérito.</td>
      </tr>
      <tr>
       <td>d) Experiencia profesional</td>
       <td>A experiencia profesional en institucións públicas acreditarase mediante certificación emitida pola Dirección de Recursos Humanos do centro ou órgano equivalente na cal deberá constar a seguinte información: categoría/especialidade, tipo de vínculo (fixo, temporal, atención continuada, formación, promoción profesional temporal), réxime xurídico de vinculación (laboral, funcionario, estatutario), data de inicio e fin de cada unha das vinculacións/nº de horas no suposto de vínculos de atención continuada, total de días de vinculación, réxime de xornada (xornada completa, tempo parcial).
        A experiencia profesional en centros privados acreditarase mediante certificación da empresa na cal deberá constar a información arriba indicada ou contrato laboral. En ambos os supostos, xunto coa citada documentación deberase presentar un informe de vida laboral emitido polo INSS.
        No suposto de institucións sanitarias públicas, tal certificación deberá facer constar expresamente a natureza pública da institución e a súa integración no sistema sanitario público do Estado respectivo. Noutro caso, a experiencia profesional non será obxecto de valoración.
        No suposto de institucións sanitarias privadas concertadas ou con autorización de uso, deberá quedar debidamente acreditado no certificado a existencia dun concerto ou autorización de uso co respectivo servizo de saúde autonómico ou sistema sanitario público dun país da Unión Europea nos períodos de vinculación. Noutro suposto, tal mérito non será valorado.
        No suposto de institucións sanitarias privadas acreditadas para a docencia, deberá quedar debidamente acreditado no certificado que se achegue a condición de institución acreditada no ámbito do SNS ou sistema sanitario público dun país da Unión Europea para a formación de especialidades de profesións sanitarias.</td>
      </tr>
      <tr>
       <td></td>
       <td>Non será necesario acreditar documentalmente a experiencia profesional nas institucións sanitarias do Servizo Galego de Saúde e entidades públicas adscritas á Consellería de Sanidade, así como a condición de centro concertado co Servizo Galego de Saúde.
        Puntuación específica por conciliación.
        As situacións de permiso por parto, adopción ou acollemento, permiso do outro proxenitor por nacemento, acollemento ou adopción de fillo, redución de xornada por motivos familiares e excedencia por coidado de fillos/as e familiares acreditaranse mediante certificación da súa concesión expedida pola Dirección do centro, en que deberán constar as datas de inicio e fin.
        O persoal fixo ou temporal que nos últimos cinco anos anteriores á data de publicación da convocatoria veña prestando os seus servizos no Sergas non terá que presentar ningunha documentación acreditativa de tales situacións.</td>
      </tr>
      <tr>
       <td>e) Publicación de traballos científicos e de investigación</td>
       <td>Revistas científicas indexadas en Pubmed. Non será necesaria a súa acreditación documental. O/a aspirante consignará na aplicación informática, no espazo habilitado para o efecto, o código de identificación PMID e rexistrará manualmente a información relativa a número de sinaturas, número de orde de sinaturas e tipo de publicación. O sistema realizará a captura automática da información relativa aos outros campos da base de datos de Pubmed para a súa posterior validación.
        Revistas científicas indexadas en InDICEs CSIC, IBECS, Web of Science (Wos), Embase, PsycINFO e demais revistas. Acreditarase tal mérito mediante certificación ou copia impresa autenticada pola editorial responsable ou organismo público con competencias en xestión e arquivamento de publicacións. Na certificación ou copia impresa deberán constar o nome da revista, o título do traballo, o seu autor e a data de publicación.
        Libros/capítulos de libro editados en papel. Deberase achegar copia compulsada das follas en que consten o título do libro, o título do capítulo, o autor, a editorial, o seu depósito legal e/ou ISBN/NIPO, o lugar e ano de publicación e o índice da obra. Ademais, deberá quedar acreditado o número de páxinas do libro/capítulo e que tal publicación está avalada por unha institución pública, académica, sociedade científica ou realizada por editoriais científicas de recoñecido prestixio.
        Libros editados en formato electrónico. Acreditarase tal mérito mediante certificación ou copia impresa autenticada pola editorial ou organismo público con competencias de xestión e arquivamento de publicacións, na cal se farán constar a autoría do capítulo e demais datos bibliográficos básicos que identifiquen a obra e/ou capítulo (autores, data de publicación, edición, ano, URL e data de consulta e acceso). Tal publicación deberá estar avalada por unha institución pública, académica, sociedade científica ou realizada por editoriais científicas de recoñecido prestixio.
        Noutro suposto, non se entenderá debidamente acreditado tal mérito.</td>
      </tr>
      <tr>
       <td>f) Compulsa de documentos</td>
       <td>As copias dos documentos acreditativos de méritos que se acheguen deberán estar cotexadas/autenticadas polo responsable do rexistro onde se presenten, ou compulsadas por notario ou funcionario público acreditado para a realización de tales funcións.</td>
      </tr>
      <tr>
       <td>g) Tradución de documentos</td>
       <td>Os títulos ou as certificacións que estean redactados nun idioma distinto de calquera dos oficiais do Estado español deberán ir acompañados da súa tradución para o castelán ou para o galego, que deberase efectuar: 
        a) Por tradutor xurado, debidamente autorizado ou inscrito en España.
        b) Por calquera representación diplomática ou consular do Estado español no estranxeiro.</td>
      </tr>
      <tr>
       <td></td>
       <td>c) Pola representación diplomática ou consular en España do país de que é cidadán/cidadá o/a solicitante ou, de ser o caso, do de procedencia do documento.
        Respecto dos traballos científicos e de investigación redactados nun idioma distinto de calquera dos oficiais do Estado español, non será necesario presentar copia traducida.</td>
      </tr>
     </tbody>
    </table>
    <h2>ANEXO VI</h2>
    <h3>Instrucións de acceso ao expediente electrónico (Fides)</h3>
    <p>A oficina virtual do profesional (Fides) constitúe o punto de encontro telemático entre o Servizo Galego de Saúde e os/as profesionais cos cales mantén unha vinculación, así como coas persoas aspirantes e profesionais doutros servizos de saúde que participen nos procesos de selección e provisión de prazas convocados por este organismo, e configúranse como a plataforma de acceso ao expediente electrónico do/da profesional ou aspirante.</p>
    <p>O acceso a Fides, poderase realizar desde:</p>
    <p>– A internet (profesionais do Servizo Galego de Saúde e procedentes doutros servizos autonómicos de saúde).</p>
    <p>– A intranet do Servizo Galego de Saúde (só dispoñible para profesionais en activo do Servizo Galego de Saúde e entidades públicas adscritas á Consellería de Sanidade, e desde equipamentos informáticos situados fisicamente na rede corporativa).</p>
    <p>1. Acceso desde a internet.</p>
    <p>1.1. Acceso desde a internet con certificado dixital.</p>
    <p>Os profesionais do Servizo Galego de Saúde, así como os que procedan doutro servizo de saúde autonómico, poderán acceder desta forma a Fides a través do enderezo http://fides.sergas.es.</p>
    <p>É requisito indispensable dispoñer dun certificado dixital para acceder a través desta vía. Os certificados aceptados son os expedidos pola FNMT (Fábrica Nacional de Moeda e Timbre) e o DNI electrónico (DNIe).</p>
    <p>Para obter o certificado dixital expedido pola FNMT será preciso solicitalo a través da internet (no enderezo www.cert.fnmt.es), ou ben en calquera oficina da Axencia Tributaria (Ministerio de Economía e Facenda).</p>
    <p>Se o usuario xa dispón dunha tarxeta sanitaria do Servizo Galego de Saúde con chip electrónico, esta xa contén un certificado da FNMT, polo que non será necesario solicitar un novo. De feito, a solicitude dun novo certificado inhabilitará o que existe na tarxeta sanitaria.</p>
    <p>Pola súa parte, o DNI electrónico (DNIe) poderase solicitar nas oficinas da Dirección Xeral da Policía.</p>
    <p>Para a identificación do usuario mediante tarxeta sanitaria do Servizo Galego de Saúde con chip electrónico ou a través do DNI electrónico será preciso, con carácter xeral, dispoñer dun lector de tarxetas. Non se requirirá lector de tarxetas unicamente no suposto de dispoñer dun certificado dixital da FNMT instalado no propio equipamento.</p>
    <p>Os/as usuarios/as poderán solicitar información e obter asesoramento sobre a acreditación electrónica nos PAE (punto de acreditación electrónica) habilitados polo Servizo Galego de Saúde nos diversos centros sanitarios de atención especializada e atención primaria do organismo.</p>
    <p>Os servizos que, a través desta forma de acceso, terán dispoñibles os/as profesionais actualmente vinculados ao Servizo Galego de Saúde, así como aqueles profesionais procedentes doutros servizos de saúde que nalgún momento do pasado tiveron algún tipo de vinculación co citado organismo, serán, tanto o acceso á xestión do expediente electrónico e á inscrición electrónica no proceso de concurso de traslados e demais procesos de selección e provisión de prazas que convoque este organismo, así como ao resto de funcionalidades existentes na oficina virtual do profesional (Fides).</p>
    <p>Os servizos que, a través desta forma de acceso, terán dispoñibles os profesionais que nunca tiveron un vínculo co Servizo Galego de Saúde serán, tanto o acceso á xestión do expediente electrónico, como á inscrición electrónica no proceso de concurso de traslados e demais procesos de selección e provisión de prazas que convoque este organismo.</p>
    <p>A primeira vez que un profesional acceda con certificado dixital a Fides solicitaráselle que cubra un formulario de alta con datos básicos.</p>
    <p>1.2. Acceso desde a internet sen certificado dixital.</p>
    <p>O acceso a Fides desde a internet sen certificado dixital pódese efectuar a través do enderezo http://fides.sergas.es, mediante o sistema Chave 365, que lles permite aos/ás cidadáns/cidadás maiores de idade identificarse tanto en Fides como na sede electrónica da Xunta de Galicia sen necesidade de usar certificados dixitais nin DNI electrónico.</p>
    <p>Pódese atopar toda a información relativa ao sistema Chave 365 neste enderezo: https://sede.xunta.gal/chave365</p>
    <p>2. Acceso desde a intranet do Servizo Galego de Saúde.</p>
    <p>Esta vía só estará dispoñible para profesionais en activo do Servizo Galego de Saúde e desde equipamentos informáticos situados fisicamente na rede corporativa do citado organismo.</p>
    <p>Os/as profesionais cun vínculo activo terán, mediante este sistema, acceso á totalidade dos servizos e funcionalidades de Fides, incluído o acceso á xestión do expediente electrónico e á inscrición electrónica nos procesos de selección e provisión.</p>
    <p>O acceso a Fides realizarase mediante o código de usuario e contrasinal que os/as profesionais en activo xa teñen asignado e utilizan habitualmente para accederen ao resto de funcionalidades do sistema.</p>
    <p>3. Acceso a Fides/expedient-e por usuarios/as menores de idade.</p>
    <p>O acceso efectuarase mediante DNI electrónico.</p>
    <p>4. Manual de instrucións de acceso e funcionamento do expediente electrónico e validación da documentación.</p>
    <p>Na sede electrónica do Servizo Galego de Saúde (www.sergas.es) figura á disposición dos aspirantes un manual de instrucións sobre o acceso e funcionamento do expediente electrónico, os diferentes estados en que pode encontrar a información relativa aos seus méritos e normas de validación da documentación que cómpre achegar.</p>
    <p>5. Caixa de correo electrónico.</p>
    <p>Para efectuar as consultas e resolver as dúbidas que xurdan en relación con este procedemento, habilítase o seguinte enderezo de correo electrónico: oposicions@sergas</p>
    <h2>ANEXO VII</h2>
    <h3>Modelo de autoliquidación de taxas</h3>
    <h3><img src="/dog/Publicados/2021/20210705/AnuncioG0003-210621-0006_gl-web-images/MODELO%20TASAS_NUEVO_fmt.jpeg" alt="missing image file"></h3>
    <h2>ANEXO VIII</h2>
    <h3>Concellos con condición de illamento</h3>
    <table>
     <thead>
      <tr>
       <td>Área sanitaria</td>
       <td>Concello</td>
      </tr>
     </thead>
     <tbody>
      <tr>
       <td rowspan="5">A Coruña e Cee</td>
       <td>Cabana de Bergantiños</td>
      </tr>
      <tr>
       <td>Camariñas</td>
      </tr>
      <tr>
       <td>Laxe</td>
      </tr>
      <tr>
       <td>Ponteceso</td>
      </tr>
      <tr>
       <td>Zas</td>
      </tr>
      <tr>
       <td rowspan="4">Ferrol</td>
       <td>Cariño</td>
      </tr>
      <tr>
       <td>Mañón</td>
      </tr>
      <tr>
       <td>Monfero</td>
      </tr>
      <tr>
       <td>Ortigueira</td>
      </tr>
      <tr>
       <td rowspan="3">Santiago de Compostela e A Barbanza</td>
       <td>Boimorto</td>
      </tr>
      <tr>
       <td>Toques</td>
      </tr>
      <tr>
       <td>Santiso</td>
      </tr>
      <tr>
       <td rowspan="17">Lugo, A Mariña e Monforte de Lemos</td>
       <td>Alfoz</td>
      </tr>
      <tr>
       <td>Barreiros</td>
      </tr>
      <tr>
       <td>Cervantes</td>
      </tr>
      <tr>
       <td>Folgoso do Courel</td>
      </tr>
      <tr>
       <td>Fonsagrada (A)</td>
      </tr>
      <tr>
       <td>Lourenzá</td>
      </tr>
      <tr>
       <td>Mondoñedo</td>
      </tr>
      <tr>
       <td>Navia de Suarna</td>
      </tr>
      <tr>
       <td>Negueira de Muñiz</td>
      </tr>
      <tr>
       <td>Nogais (As)</td>
      </tr>
      <tr>
       <td>Pedrafita do Cebreiro</td>
      </tr>
      <tr>
       <td>Pontenova (A)</td>
      </tr>
      <tr>
       <td>Quiroga</td>
      </tr>
      <tr>
       <td>Ribas de Sil</td>
      </tr>
      <tr>
       <td>Ribeira de Piquín</td>
      </tr>
      <tr>
       <td>Riotorto</td>
      </tr>
      <tr>
       <td>Trabada</td>
      </tr>
      <tr>
       <td rowspan="2">Ourense, Verín e O Barco de Valdeorras</td>
       <td>Avión</td>
      </tr>
      <tr>
       <td>Beariz</td>
      </tr>
      <tr>
       <td rowspan="17"></td>
       <td>Bolo (O)</td>
      </tr>
      <tr>
       <td>Calvos de Randín</td>
      </tr>
      <tr>
       <td>Chandrexa de Queixa</td>
      </tr>
      <tr>
       <td>Entrimo</td>
      </tr>
      <tr>
       <td>Gudiña (A)</td>
      </tr>
      <tr>
       <td>Lobios</td>
      </tr>
      <tr>
       <td>Manzaneda</td>
      </tr>
      <tr>
       <td>Mezquita (A)</td>
      </tr>
      <tr>
       <td>Montederramo</td>
      </tr>
      <tr>
       <td>Muíños</td>
      </tr>
      <tr>
       <td>Padrenda</td>
      </tr>
      <tr>
       <td>Pobra de Trives (A)</td>
      </tr>
      <tr>
       <td>Pontedeva</td>
      </tr>
      <tr>
       <td>San Xoán de Río</td>
      </tr>
      <tr>
       <td>Veiga (A)</td>
      </tr>
      <tr>
       <td>Viana do Bolo</td>
      </tr>
      <tr>
       <td>Vilariño de Conso</td>
      </tr>
      <tr>
       <td rowspan="6">Vigo</td>
       <td>Arbo</td>
      </tr>
      <tr>
       <td>Crecente</td>
      </tr>
      <tr>
       <td>Covelo</td>
      </tr>
      <tr>
       <td>Fornelos de Montes</td>
      </tr>
      <tr>
       <td>Pazos de Borbén</td>
      </tr>
      <tr>
       <td>Oia</td>
      </tr>
     </tbody>
    </table>

