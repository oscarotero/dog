---
date: '2021-08-24'
id: G0599-110821-0002
page: 42500
number: 162
agency: Consellería de Emprego e Igualdade
section: III. Outras disposicións.
title: >-
  EXTRACTO da Orde do 5 de agosto de 2021 pola que se establecen as bases
  reguladoras polas que se rexerán as accións formativas do Plan de formación no
  Xacobeo na Comunidade Autónoma de Galicia para o período 2021-2022 e se
  procede á súa primeira convocatoria para os exercicios 2021 e 2022 (código de
  procedemento TR303B).
range: Orde
url: >-
  https://www.xunta.gal/dog/Publicados/2021/20210824/AnuncioG0599-110821-0002_gl.html
---
<p>BDNS (Identif.): 580276.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeira. Obxecto e ámbito de aplicación</p>
    <p>1. Esta orde ten por obxecto establecer as bases reguladoras e as condicións polas que se rexerán, no ámbito da Comunidade Autónoma de Galicia, tanto as convocatorias públicas como a execución das accións formativas do Plan de formación no Xacobeo Comunidade Autónoma de Galicia dirixidas prioritariamente a persoas traballadoras ocupadas e xestionadas pola Consellería de Emprego e Igualdade (procedemento TR303B).</p>
    <p>Tamén poderán participar nas referidas accións formativas reguladas por esta orde aqueles colectivos que, para tales efectos, se determinan no artigo 27.</p>
    <p>2. As bases reguladoras terán vixencia temporal para o período 2021-2022.</p>
    <p>Así mesmo, coa publicación desta orde realízase a súa primeira convocatoria para o período 2021-2022.</p>
    <p>Segunda. Finalidade</p>
    <p>1. As subvencións que se concedan ao abeiro do disposto nesta orde de bases reguladoras e primeira convocatoria terán como finalidade o financiamento de programas de formación destinados prioritariamente á cualificación profesional, no ámbito sectorial da hostalaría e o turismo, das persoas traballadoras ocupadas, e estarán orientados á adquisición e mellora de competencias profesionais relacionadas cos requirimentos de produtividade e competitividade das empresas do sector que teñan os seus centros de traballo na Comunidade Autónoma de Galicia.</p>
    <p>2. A concesión das subvencións realizarase en réxime de concorrencia competitiva nos termos establecidos no artigo 19.1 da Lei 9/2007, do 13 de xuño, de subvencións de Galicia, respectando os principios de obxectividade, igualdade, transparencia e publicidade, e de acordo co establecido no artigo 4 da Orde TMS/368/2019, do 28 de marzo, polo que se desenvolve o Real decreto 694/2017, do 3 de xullo.</p>
    <p>Terceira. Entidades beneficiarias</p>
    <p>Poderán ser entidades beneficiarias as establecidas no artigo 5 da Orde do 5 de agosto de 2021 pola que se establecen as bases reguladoras polas que se rexerán as accións formativas do Plan de formación no Xacobeo na Comunidade Autónoma de Galicia para o período 2021-2022 e se procede á súa primeira convocatoria para os exercicios 2021 e 2022 (código de procedemento TR303B).</p>
    <p>Cuarta. Financiamento da primeira convocatoria</p>
    <p>1. Cada convocatoria determinará o importe total do crédito que se destinará a subvencións, con indicación das anualidades en que se distribuirá, as aplicacións orzamentarias a que se imputará, así como o financiamento e as reservas de crédito que, se for o caso, se establezan para determinadas accións formativas.</p>
    <p>2. Destínase a esta primeira convocatoria un crédito por importe total de 4.000.000,00 €, distribuído en dúas anualidades, que se imputarán con cargo ás aplicacións 11.05.323B.471.0 e 11.05.323B.481.0, ou aquelas que as substitúan de conformidade coa normativa orzamentaria aplicable, con código de proxecto 2013 00493.</p>
    <table>
     <tbody>
      <tr>
       <td>Aplicación orzamentaria</td>
       <td>Anualidade 2021</td>
       <td>Anualidade 2022</td>
       <td>Importe total</td>
      </tr>
      <tr>
       <td>11.05.323B.471.0</td>
       <td>1.500.000,00 €</td>
       <td>1.500.000,00 €</td>
       <td>3.000.000,00 €</td>
      </tr>
      <tr>
       <td>11.05.323B.481.0</td>
       <td>500.000,00 €</td>
       <td>500.000,00 €</td>
       <td>1.000.000,00 €</td>
      </tr>
      <tr>
       <td>Total</td>
       <td>2.000.000,00 €</td>
       <td>2.000.000,00 €</td>
       <td>4.000.000,00 €</td>
      </tr>
     </tbody>
    </table>
    <p>Quinta. Prazo de presentación das solicitudes</p>
    <p>Cada convocatoria determinará o prazo de presentación de solicitudes, que non poderá ser inferior a un mes.</p>
    <p>Na presente convocatoria o prazo de presentación será dun mes, contado desde o día da súa entrada en vigor da orde.</p>
    <p>Se o último día do prazo for inhábil, entenderase prorrogado ao primeiro día hábil seguinte e, se no mes de vencemento non houber día equivalente ao inicial do cómputo, entenderase que o prazo expira o último día do mes.</p>
    <p>Sexta. Prazos de realización das accións formativas da primeira convocatoria</p>
    <p>As accións formativas correspondentes á presente convocatoria non poderán comezar antes do 1 de novembro de 2021, polo que non se admitirá ningunha solicitude que formule datas anteriores.</p>
    <p>A data límite para o remate das accións formativas que se desenvolvan exclusivamente durante a anualidade 2021 será o 20 de decembro de 2021.</p>
    <p>Para os cursos que se desenvolvan durante as anualidades 2021 e 2022 ou exclusivamente durante a anualidade 2022, a data límite para o remate das accións formativas será o 30 de setembro de 2022.</p>
    <p>Non poderá iniciarse ningunha acción formativa sen a validación previa, a través da aplicación informática SIFO, do cumprimento de requisitos e condicións por parte de persoal técnico da unidade administrativa competente.</p>
    <p>Santiago de Compostela, 5 de agosto de 2021</p>
    <footer><p>María Jesús Lorenzana Somoza<br>Conselleira de Emprego e Igualdade</p></footer>

