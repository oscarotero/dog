---
date: '2021-06-17'
id: G0474-100621-0002
page: 30323
number: 114
agency: Axencia Instituto Enerxético de Galicia
section: III. Outras disposicións.
title: >-
  RESOLUCIÓN do 10 de xuño de 2021 pola que se amplían e redistribúen os
  créditos orzamentarios por epígrafes recollidos na Resolución do 28 de
  decembro de 2020 pola que se establecen as bases reguladoras e se anuncia a
  convocatoria de subvencións para proxectos de equipamentos de aproveitamento
  de enerxías renovables e de aforro e eficiencia enerxética nas empresas de
  produción agrícola primaria para o ano 2021 (código de procedemento IN421L).
range: Resolución
url: >-
  https://www.xunta.gal/dog/Publicados/2021/20210617/AnuncioG0474-100621-0002_gl.html
---
<p>Mediante a Resolución do 28 de decembro de 2020, que foi publicada no DOG número 8, do 14 de xaneiro de 2021, establecéronse as bases reguladoras e anunciouse a convocatoria de subvencións para proxectos de equipamentos de aproveitamento de enerxías renovables e de aforro e eficiencia enerxética nas empresas de produción agrícola primaria para o ano 2021.</p>
    <p>Tal e como consta na parte expositiva da citada resolución, o financiamento desta convocatoria faise con cargo aos orzamentos do Inega para o ano 2021.</p>
    <p>O artigo 3.1 das bases reguladoras prevé a posibilidade de que o crédito máximo recollido neste artigo poida ser redistribuído se nalgunha das epígrafes non se rexistran solicitudes suficientes para esgotar os fondos dispoñibles, e noutra das epígrafes existe listaxe de espera. </p>
    <p>No transcurso do procedemento administrativo de concesión das axudas, nalgunha das epígrafes o número de solicitantes é inferior ao esperado, mentres que noutros o volume de axuda solicitada superou a dispoñibilidade orzamentaria, polo que cómpre facer unha redistribución de fondos entre as distintas epígrafes e ampliar o crédito orzamentario para, así, poder atender un maior número de solicitudes.</p>
    <p>O artigo 3.1 das bases reguladoras relativo ao financiamento prevé unha dotación inicial de 2.500.000,00 € e no punto segundo dese mesmo artigo establécese a posibilidade de ampliar o crédito como consecuencia da existencia dunha maior dispoñibilidade orzamentaria derivada dalgunha das circunstancias previstas no artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, logo da aprobación da modificación orzamentaria que proceda.</p>
    <p>O artigo 31 do Decreto 11/2009 establece que cando a contía total máxima das subvencións convocadas se distribúa entre distintos créditos orzamentarios, a alteración da dita distribución non precisará de nova convocatoria pero si das modificacións que procedan no expediente de gasto e da publicación nos mesmos medios que a convocatoria. </p>
    <p>Por todo o anterior, e dado que nas aplicacións orzamentarias correspondentes existe crédito dispoñible e coa finalidade de incrementar a eficacia administrativa e a eficiencia na asignación de recursos públicos maximizando o impulso de proxectos de aforro e eficiencia enerxética,</p>
    <h2>RESOLVO:</h2>
    <p>Primeiro. Ampliar a dotación de fondos inicialmente prevista nesta convocatoria na contía de 1.227.000,00 €, polo que o importe total asignado para estas axudas tras esta ampliación ascende a 3.727.000,00 €.</p>
    <p>Segundo. Ampliados os fondos destinados ás subvencións para proxectos de equipamentos de aproveitamento de enerxías renovables e de aforro e eficiencia enerxética nas empresas de produción agrícola primaria, estes redistribúense en función do volume de solicitudes modificando a táboa do artigo 3.1 da Resolución do 28 de decembro de 2020 do seguinte xeito:</p>
    <table>
     <tbody>
      <tr>
       <td>Distribución por liña de axuda</td>
       <td>Aplicación orzamentaria</td>
       <td>Dotación orzamentaria inicial (€)</td>
       <td>Modificacións (€)</td>
       <td>Dotación orzamentaria final (€)</td>
      </tr>
      <tr>
       <td>RT-Proxectos de enerxías renovables térmicas</td>
       <td>06.A3.733A.770.1</td>
       <td>500.000,00</td>
       <td>-92.000,00</td>
       <td>408.000,00</td>
      </tr>
      <tr>
       <td>RE-Proxectos de enerxías renovables eléctricas</td>
       <td>06.A3.733A.770.1</td>
       <td>1.500.000,00</td>
       <td>1.717.000,00</td>
       <td>3.217.000,00</td>
      </tr>
      <tr>
       <td>PAE-Proxectos de aforro e eficiencia enerxética</td>
       <td>06.A3.733A.770.0</td>
       <td>500.000,00</td>
       <td>-398.000,00</td>
       <td>102.000,00</td>
      </tr>
      <tr>
       <td colspan="2">Total</td>
       <td>2.500.000,00</td>
       <td>1.227.000,00</td>
       <td>3.727.000,00</td>
      </tr>
     </tbody>
    </table>
    <p>Terceiro. A presente modificación, unha vez publicada no <em>Diario Oficial de Galicia</em>, non implicará a apertura de novo prazo para presentar solicitudes.</p>
    <p>Santiago de Compostela, 10 de xuño de 2021</p>
    <footer><p>Paula María Uría Traba<br>Directora da Axencia Instituto Enerxético de Galicia</p></footer>

