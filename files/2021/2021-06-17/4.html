---
date: '2021-06-17'
id: G0597-110621-0001
page: 30242
number: 114
agency: Consellería de Facenda e Administración Pública
section: III. Outras disposicións.
title: >-
  RESOLUCIÓN do 10 de xuño de 2021, da Secretaría Xeral Técnica e do Patrimonio
  da Consellería de Facenda e Administración Pública, pola que se dá publicidade
  do Acordo do Consello da Xunta de Galicia do 10 de xuño de 2021 polo que se
  actualiza o importe previsto no parágrafo noveno do artigo 26 bis do Decreto
  144/2001, do 7 de xuño, sobre indemnizacións por razón do servizo ao persoal
  con destino na Administración autonómica de Galicia.
range: Resolución
url: >-
  https://www.xunta.gal/dog/Publicados/2021/20210617/AnuncioG0597-110621-0001_gl.html
---
<p>O Decreto 144/2001, do 7 de xuño, de indemnizacións por razón de servizos ao persoal con destino na Administración autonómica de Galicia, recolle no seu artigo 2 a participación en tribunais de oposicións e concursos ou outros órganos encargados de selección de persoal ou de probas que sexa necesario superar para o exercicio de profesións ou para a realización de actividades como un dos supostos que dan orixe a indemnización ou compensación.</p>
    <p>Mediante o Decreto 96/2011, do 5 de maio, modificouse o citado Decreto 144/2001, do 7 de xuño, para introducir un artigo 26 bis, coa finalidade de clasificar o persoal auxiliar dos tribunais, definir as súas funcións, atribuír a competencia para o seu nomeamento e, ademais, fixar o importe que deberá percibir por asistencia.</p>
    <p>En concreto, en relación co persoal que efectúa labores de auxilio aos tribunais na consellería competente en materia de educación e en atención á súa peculiaridade, fixouse unha contía única de 25 € brutos por día. Porén, da experiencia adquirida nestes últimos anos nos diferentes procedementos selectivos de ingreso e acceso aos corpos de persoal docente que imparte ensinanzas distintas das universitarias en que se desenvolveron importantes ofertas de emprego, e tendo en conta as numerosas e diversas tarefas que desenvolve este persoal, considérase oportuno modificar a contía única que percibían para fixar outra máis acorde co seu labor.</p>
    <p>A disposición derradeira cuarta do Decreto 144/2001, do 7 de xuño, prevé que o importe das indemnizacións establecidas neste decreto será revisado periodicamente mediante acordo do Consello da Xunta de Galicia, que se publicará no <em>Diario Oficial de Galicia</em>.</p>
    <p>En consecuencia, por proposta da Consellería de Facenda e Administración Pública, o Consello da Xunta de Galicia, na súa reunión do día 10 de xuño de 2021, adoptou o seguinte</p>
    <h2>ACORDO:</h2>
    <p>Primeiro. Aprobar a actualización do importe establecido no parágrafo noveno do artigo 26 bis do Decreto 144/2001, do 7 de xuño, de indemnización por razón de servizos ao persoal con destino na Administración autonómica de Galicia, polo que o persoal que desenvolva labores de auxilio aos tribunais na consellería competente en materia de educación, entre as cales se encontran as propias do persoal de limpeza e de conserxería, percibirá unha contía única de 40 € brutos por día.</p>
    <p>Segundo. Ordenar a publicación deste acordo no <em>Diario Oficial de Galicia</em>, que entrará en vigor o día seguinte ao da súa publicación.</p>
    <p>Santiago de Compostela, 10 de xuño de 2021</p>
    <footer><p>Jorge Atán Castro<br>Secretario xeral técnico e do Patrimonio</p></footer>

