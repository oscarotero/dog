---
date: '2021-02-12'
id: C3K1-030221-0003
page: 9114
number: 29
agency: Consellería de Sanidade
section: III. Outras disposicións.
title: >-
  ORDE do 29 de xaneiro de 2021 pola que se habilitan determinados colectivos
  para o emprego do certificado dixital de pseudónimo na Administración
  autonómica galega.
range: Orde
url: >-
  https://www.xunta.gal/dog/Publicados/2021/20210212/AnuncioC3K1-030221-0003_gl.html
---
<p>A Lei 4/2019, do 17 de xullo, de administración dixital de Galicia, establece no seu artigo 71 a obrigación da Administración de dotar o seu persoal dos mecanismos de identificación e sinatura electrónica necesarios para o desenvolvemento das súas funcións.</p>
    <p>Doutra banda, o artigo 73 recolle a posibilidade de emisión de certificados dixitais de pseudónimo en actuacións administrativas realizadas por medios electrónicos nas cales legalmente estea xustificado o anonimato. </p>
    <p>A Resolución conxunta do 13 de abril de 2020, da Dirección Xeral de Avaliación e Reforma Administrativa e da Axencia para a Modernización Tecnolóxica de Galicia, pola que se regula a emisión do certificado dixital de pseudónimo na Administración autonómica galega, establece o procedemento de emisión e o uso do certificado dixital de pseudónimo para o persoal empregado público, sen prexuízo de habilitación regulamentaria de determinados colectivos para o seu emprego, tal e como se dispón no artigo 73.4 da citada Lei 4/2019, do 17 de xullo.</p>
    <p>A Orde do 25 de maio de 2011, reguladora da tarxeta do persoal ao servizo do sector público autonómico de Galicia, establece no seu artigo 3 que esta tarxeta estará provista dun chip criptográfico que permitirá o almacenamento de varios certificados, entre eles, o certificado de persoal ao servizo das administracións públicas.</p>
    <p>Con carácter xeral, os certificados de persoal empregado público son nominais e conteñen os datos persoais de cada empregado/a. Con todo, existen actuacións administrativas en que legalmente está xustificado o anonimato, e cómpre expedir un certificado de pseudónimo no cal se obvian os datos persoais, que son substituídos por un número de identificación profesional tal e como se recolle na Lei 40/2015, do 1 de outubro, de réxime xurídico do sector público.</p>
    <p>A Orde do 7 de decembro de 2012, pola que se regula a tarxeta de acreditación especial de empregados públicos do sector público autonómico, establece no seu artigo 4 as características da tarxeta de acreditación especial non nominativa, no suposto de empregados públicos que exerzan funcións de inspección e control.</p>
    <p>No ámbito competencial da Consellería de Sanidade, a Lei 8/2008, do 10 de xullo, de saúde de Galicia, modificada pola Lei 1/2018, do 2 de abril, considera no seu artigo 33 que, no desempeño das súas funcións, o persoal que leve a cabo funcións de inspección, terá a consideración de autoridade sanitaria.</p>
    <p>Por todo iso e para efectos de garantir o desenvolvemento adecuado das súas funcións, resulta necesario habilitar o persoal desta consellería que desempeña funcións de inspección do uso dun certificado electrónico de pseudónimo.</p>
    <p>Esta orde tramitouse de conformidade co disposto na Lei 39/2015, do 1 de outubro, do procedemento administrativo común das administracións públicas, e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e foi obxecto de publicación no portal de transparencia e goberno aberto da Xunta de Galicia. </p>
    <p>Finalmente, en prol da mellora da calidade normativa, esta administración actuou de conformidade cos principios de boa regulación, singularmente, os de necesidade, proporcionalidade, seguridade xurídica, transparencia, accesibilidade, simplicidade, eficacia e eficiencia recollidos no artigo 37.1 da Lei 14/2013, do 26 de decembro, de racionalización do sector público autonómico, así como no artigo 129 da Lei 39/2015, do 1 de outubro.</p>
    <p>Na súa virtude, de conformidade co disposto na Lei 1/1983, do 22 de febreiro, de normas reguladoras da Xunta e da súa presidencia, e no artigo 73.4 da Lei 4/2019, do 17 de xullo, de administración dixital de Galicia,</p>
    <h2>DISPOÑO:</h2>
    <p>Artigo 1. Obxecto</p>
    <p>A presente orde ten por obxecto habilitar determinados colectivos de persoal empregado público da Consellería de Sanidade para o emprego do certificado dixital de pseudónimo previsto no artigo 73.4 da Lei 4/2019, do 17 de xullo, de administración dixital de Galicia.</p>
    <p>Artigo 2. Ámbito de aplicación</p>
    <p>Esta orde será de aplicación aos seguintes colectivos de persoal empregado público, os cales quedan habilitados para o uso do certificado dixital de pseudónimo exclusivamente durante o desempeño de funcións en cuxo exercicio teñan a consideración de autoridade sanitaria:</p>
    <p>a) Persoal funcionario pertencente ao corpo facultativo superior da Xunta de Galicia, escala de veterinarios/as dos servizos de inspección de saúde pública que desenvolven as súas funcións segundo o disposto no Decreto 200/1991, do 13 de xuño, polo que se reestruturan os servizos veterinarios oficiais, regulados na Lei 17/1989, do 23 de outubro, e se definen as súas funcións.</p>
    <p>b) Persoal funcionario pertencente ao corpo facultativo superior da Xunta de Galicia, clase de farmacéuticos/as inspectores/as de saúde pública que desenvolven as súas funcións segundo o disposto no Decreto 202/2005, do 7 de xullo, polo que se crea a clase de farmacéuticos inspectores de saúde pública.</p>
    <p>c) Persoal funcionario pertencente ao corpo facultativo superior da Xunta de Galicia, clase de inspectores/as médicos/as, clase de inspectores/as farmacéuticos/as e clase de subinspectores/as sanitarios/as que desenvolven as súas funcións segundo o disposto no Decreto 53/2014, do 16 de abril, de ordenación da inspección de servizos sanitarios da Comunidade Autónoma de Galicia.</p>
    <p>Artigo 3. Emisión do certificado dixital de pseudónimo</p>
    <p>O certificado dixital de pseudónimo emitirase segundo as disposicións ditadas polos órganos competentes da Administración autonómica galega.</p>
    <p>Artigo 4. Uso e custodia do certificado dixital de pseudónimo</p>
    <p>1. O certificado dixital de pseudónimo será empregado exclusivamente para asinar os informes, actas ou documentos análogos elaborados no exercicio das funcións nas cales os colectivos sinalados no artigo 2 teñen a consideración de autoridade sanitaria ou no desempeño daqueloutras funcións cando resulte necesario preservar a identidade persoal do/da empregado/a por concorreren circunstancias ou feitos que aconsellen a adopción desta medida.</p>
    <p>2. O persoal empregado público que dispoña de certificado dixital de pseudónimo ten a responsabilidade de custodialo e utilizalo de modo persoal e intransferible para o fin previsto na norma, conforme as instrucións e os medios facilitados, sen que en ningún caso a Xunta de Galicia responda do uso fraudulento, indebido, incorrecto ou neglixente por parte do/da seu/súa titular.</p>
    <p>O mal uso ou o uso do certificado dixital de pseudónimo por persoa distinta ao seu titular dará lugar á responsabilidade disciplinaria, civil ou penal que corresponda.</p>
    <p>O cesamento do persoal empregado público na prestación dos servizos para os cales foi emitido o certificado suporá a obrigación de cesar no uso del.</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 29 de xaneiro de 2021 </p>
    <footer><p>Julio García Comesaña<br>Conselleiro de Sanidade</p></footer>

