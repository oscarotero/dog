---
date: '2021-03-23'
id: C3Q2-090321-0003
page: 16068
number: 55
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 8 de marzo de 2021, da Comisión Provincial de Vivenda de
  Pontevedra, de inicio do proceso de selección de adxudicatario/a de vivenda de
  promoción pública para o expediente PO2004/702, conta 15, na rúa Observatorio,
  número 17, baixo cuberta, letra B, no concello de Lalín.
range: Resolución
url: >-
  https://www.xunta.gal/dog/Publicados/2021/20210323/AnuncioC3Q2-090321-0003_gl.html
---
<p>De acordo co que se establece no artigo 22 do Decreto 1/2010, do 8 de xaneiro, polo que se regula o Rexistro Único de Demandantes de Vivenda da Comunidade Autónoma de Galicia e a adxudicación das vivendas, a Comisión Provincial de Vivenda de Pontevedra, en sesión do 8 de marzo de 2021,</p>
    <h2>ACORDA:</h2>
    <p>Iniciar o proceso de selección dunha persoa adxudicataria para unha vivenda de promoción pública, que se desenvolverá de conformidade cos seguintes criterios:</p>
    <p>Primeiro.</p>
    <p>– Características da vivenda:</p>
    <p>• Número de vivendas: 1.</p>
    <p>• Localización da vivenda: r/ Observatorio núm.17, baixo cuberta B, Lalín.</p>
    <p>• Superficie útil da vivenda: 64,69 m2.</p>
    <p>• Número de dormitorios: 2.</p>
    <p>• Anexos: un rocho e unha praza de garaxe.</p>
    <p>• Data de cualificación definitiva: 12.2.2009.</p>
    <p>– Composición familiar: 1, 2 ou 3 membros.</p>
    <p>Segundo. <em>Réxime de adxudicación</em></p>
    <p>A vivenda adxudicarase en propiedade ou arrendamento. Será obrigatoria a adxudicación en réxime de arrendamento cando os ingresos ponderados dos solicitantes, computados os da totalidade dos membros da unidade familiar ou convivencial en que estea integrado, non superen 1,5 veces o Iprem.</p>
    <p>Terceiro. <em>Condicións xerais dos/as beneficiarios/as</em></p>
    <p>Poderán acceder a estas vivendas de promoción pública as persoas, nacionais ou estranxeiras, maiores de idade e con plena capacidade de obrar que, como titulares dunha unidade familiar ou convivencial, reúnan os seguintes requisitos:</p>
    <p>1. Ter expedida a credencial de inscrición ou a solicitude de inscrición presentada no Rexistro Único de Demandantes de Vivenda da Comunidade Autónoma de Galicia para o concello de Lalín á data desta resolución de inicio, e que estean anotados para as vivendas de protección oficial de promoción pública (sección I).</p>
    <p>2. Ter ingresos ponderados por unidade familiar entre 0,7 e 2,5 veces o Iprem.</p>
    <p>3. Residir ou traballar no concello onde se localiza a vivenda, excepto no caso de emigrantes que desexen retornar e que acrediten residir fóra de Galicia por un tempo non inferior a cinco anos.</p>
    <p>4. Carecer de vivenda en calidade de propietario/a, agás que se dean algunha das seguintes circunstancias:</p>
    <p>a) Excepcionalmente, poderán acceder a unha vivenda protexida as persoas que sexan propietarias doutra vivenda cando estea suxeita a expediente de expropiación forzosa, as persoas separadas ou divorciadas que se atopen ao corrente no pagamento das pensións alimenticias e compensatorias e que fosen privadas do uso da vivenda por sentenza ou convenio regulador e as que ocupen aloxamentos provisionais como consecuencia de actuacións de emerxencia ou remodelacións urbanas que impliquen a perda da súa vivenda ou calquera outra situación excepcional declarada polo organismo competente en materia de vivenda (artigo 64.1 da Lei 8/2012, do 29 de xuño, de vivenda de Galicia).</p>
    <p>b) Acreditar que a vivenda da que se dispón sexa inhabitable, insuficiente ou inadecuada nos termos especificados na Resolución do 14 de setembro de 2012, do Instituto Galego da Vivenda e Solo. Neste suposto quedarán obrigados a ofertar ao IGVS a dita vivenda para os efectos do disposto no artigo 10.V do Decreto 253/2007.</p>
    <p>c) A tenza doutra vivenda respecto da que non se posúa a súa plena propiedade e dispoñibilidade en calidade de dono, sempre que o valor catastral do inmoble non supere os 30.000 € (Resolución do 23 de febreiro de 2015, do Instituto Galego da Vivenda e Solo).</p>
    <p>Cuarto. <em>Condicións xerais de carácter económico</em></p>
    <p>1. Réxime de compravenda.</p>
    <p>a) Os estudos económicos das vivendas de promoción pública serán elaborados con base no 100 % do módulo aplicable a cada metro cadrado de superficie útil das vivendas, segundo a área xeográfica en que estean situadas, vixente no momento da cualificación definitiva da promoción.</p>
    <p>Neste procedemento de adxudicación os estudos económicos iniciais destas vivendas conservarán a súa validez ata que cumpran cinco anos, que se contarán desde a data de cualificación definitiva.</p>
    <p>Do sexto ao décimo quinto ano, ambos inclusive, os estudos económicos serán elaborados aplicando o 80 %, e do décimo sexto ao trixésimo ano, o 70 % do valor do módulo aplicable segundo a zona territorial determinada na cualificación definitiva, vixente no momento da transmisión (artigo 21 do Decreto 253/2007).</p>
    <p>b) O prezo de venda fixarase en atención ao valor da vivenda e aos ingresos ponderados dos adxudicatarios, e serán os seguintes:</p>
    <p>I. Para os/as adxudicatarios/as con ingresos familiares ponderados comprendidos entre 2 veces o indicador público de rendas de efectos múltiples (Iprem) e 2,5 veces o Iprem: o 70 % do valor da vivenda segundo o estudio económico. Se existisen rochos e garaxes vinculados o prezo destes será, respectivamente, o 2 % e o 8 % do valor da vivenda correspondente.</p>
    <p>II. Para os/as adxudicatarios/as con ingresos familiares ponderados comprendidos entre 1,5 veces o indicador público de rendas de efectos múltiples e 2 veces o Iprem: o 60 % do valor da vivenda segundo o estudio económico. Se existisen rochos e garaxes vinculados o prezo destes será, respectivamente, o 2 % e o 8 % do valor da vivenda correspondente.</p>
    <p>III. Para os/as adxudicatarios/as con ingresos familiares ponderados ata 1,5 veces o Iprem: o 50 % do valor da vivenda segundo o estudo económico. De existir rochos e garaxes vinculados, o prezo destes será, respectivamente, o 2 % e o 8 % do valor da vivenda correspondente.</p>
    <p>c) As vivendas venderanse aprazando a totalidade do prezo, que producirá un xuro máximo anual do 5 % e devolverase en 30 anos en cotas mensuais, integradas por capital e xuros.</p>
    <p>Cando no momento da adxudicación definitiva do grupo efectuada pola Comisión Provincial de Vivenda o tipo de xuro anteriormente establecido for superior ao fixado polo Consello de Ministros para os convenios que subscriba o Ministerio de Fomento coas entidades prestamistas para o financiamento de actuacións protexidas en materia de vivenda e solo, entenderase que este último será o tipo de xuro aplicable.</p>
    <p>d) A firmeza da adxudicación estará condicionada á sinatura do correspondente contrato de compravenda, logo de pagamento por parte do adxudicatario dos gastos e impostos que procedan.</p>
    <p>2. Réxime de arrendamento.</p>
    <p>a) Os contratos de arrendamento terán unha vixencia de sete anos prorrogables por períodos anuais e estará prohibido en todo caso a cesión ou subarrendamento, total ou parcial. A contravención desta prohibición dará lugar á resolución do contrato de arrendamento, con independencia das sancións a que houbera lugar.</p>
    <p>b) A renda inicial anual será a que resulte de lle aplicar o 3 % ao que sería o prezo de venda da vivenda e anexos, de ser o caso, determinado de acordo co establecido no Decreto 253/2007, do 13 de decembro, de réxime xurídico do solo e das edificacións promovidas polo Instituto Galego da Vivenda e Solo.</p>
    <p>c) A firmeza da adxudicación estará condicionada á sinatura do correspondente contrato de arrendamento, logo de pagamento por parte do adxudicatario da fianza correspondente.</p>
    <p>Quinto. <em>Procedemento de adxudicación</em></p>
    <p>De acordo co Decreto 1/2010, do 8 de xaneiro, antes mencionado, o procedemento de adxudicación será o de sorteo entre as persoas inscritas ou con solicitude de inscrición presentada no Rexistro Único de Demandantes de Vivenda da Comunidade Autónoma de Galicia ata a data desta resolución de inicio para o concello de Lalín.</p>
    <p>Do sorteo resultará unha lista de adxudicatarios provisionais, cuxa orde de confección virá determinada pola orde de selección que derive do sorteo.</p>
    <p>O feito de resultar adxudicatario provisional no sorteo non determinará a condición de adxudicatario definitivo, mentres non se acredite que se reúnen os requisitos sinalados no criterio cuarto desta resolución.</p>
    <p>Sexto. <em>Sorteo</em></p>
    <p>De acordo co previsto no artigo 22.2.h) do mencionado Decreto 1/2010, do 8 de xaneiro, xa que a vivenda ten dous dormitorios, realízase un sorteo entre unidades familiares ou convivenciais de 1, 2 ou 3 membros.</p>
    <p>Do sorteo correspondente resultará unha lista de preadxudicatarios/as provisionais e de espera, cuxa orde de confección virá determinada pola orde de selección que derive do sorteo.</p>
    <p>Sétimo. <em>Número de solicitantes que integrará a lista de espera</em></p>
    <p>Serán dez as persoas demandantes seleccionadas entre todas as que figuren inscritas ou con solicitude de inscrición presentada ata a data desta resolución de inicio do procedemento, segundo a composición da unidade familiar (1, 2 e 3 membros).</p>
    <p>A orde de confección da referida lista virá determinada pola orde de selección que derive do sorteo.</p>
    <p>Oitavo. <em>Publicidade</em></p>
    <p>A resolución de inicio do procedemento de adxudicación publicarase no <em>Diario Oficial de Galicia</em> e as sucesivas publicacións, incluída a dita resolución de inicio do procedemento, a lista de persoas adxudicatarias provisionais resultante do sorteo e a resolución da lista definitiva de persoas adxudicatarias en espera, de acordo cos artigos 22.1 e 24.3 do Decreto 1/2010, do 8 de xaneiro, publicaranse nos taboleiros de anuncios do Concello de Lalín, no da Área Provincial do IGVS e na páxina web do organismo.</p>
    <p>Esta publicidade substituirá as notificacións persoais, de conformidade co previsto no artigo 45 da Lei 39/2015, do 1 de outubro, do procedemento administrativo común das administracións públicas.</p>
    <p>Tras a publicación da lista provisional os/as solicitantes que se consideren prexudicados no seu dereito disporán dun prazo de dez días desde a publicación, para presentar reclamacións ante a Comisión Provincial de Vivenda, que deberá adoptar a resolución que proceda no prazo máximo de tres meses.</p>
    <p>Noveno. <em>Asignación de vivendas</em></p>
    <p>Unha vez finalizado o procedemento, a Área Provincial do IGVS procederá á asignación da vivenda ás persoas integrantes da lista por rigorosa orde de prelación. Esta asignación deberá ser notificada ao/á adxudicatario/a. Tal notificación deberá conter, entre outros, os seguintes datos:</p>
    <p>• Tipo de vivenda.</p>
    <p>• Superficie útil.</p>
    <p>• Réxime de adxudicación.</p>
    <p>• Prezo de venda ou renda.</p>
    <p>Os adxudicatarios definitivos disporán dun prazo de quince días hábiles para aceptar ou renunciar á adxudicación, e no caso de aceptar, deberán efectuar, dentro do prazo indicado, o ingreso da fianza e os gastos que procedan.</p>
    <p>Décimo. <em>Data do sorteo</em></p>
    <p>O sorteo celebrarase ante notario ás 10.00 horas do día 13 de abril de 2021 en Pontevedra, na sala de xuntas da Área Provincial do Instituto Galego da Vivenda e Solo, sito na rúa Alcalde Hevia nº 7 de Pontevedra.</p>
    <p>Pontevedra, 8 de marzo de 2021</p>
    <footer><p>José Manuel González González<br>Presidente da Comisión Provincial de Vivenda de Pontevedra</p></footer>

