---
date: '2021-08-04'
id: O90-280721-0001
page: 39177
number: 148
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 26 de xullo de 2021 pola que se publica a modificación do Acordo
  do Consello de Dirección do 11 de xullo de 2013 sobre delegación de
  competencias nas persoas titulares da Presidencia e da Dirección Xeral.
range: Resolución
url: >-
  https://www.xunta.gal/dog/Publicados/2021/20210804/AnuncioO90-280721-0001_gl.html
---
<p>O Consello de Dirección da Agader do 11 de xullo de 2013 aprobou un Acordo sobre delegación de competencias nas persoas titulares da Presidencia e da Dirección Xeral da Agader. Este acordo, publicado mediante a Resolución do 24 de xullo de 2013, da Dirección Xeral da Agader (DOG núm. 148, do 5 de agosto), refírese, entre outros aspectos, á delegación de competencias sobre o acordo e formalización de convenios. En concreto, no número 3 do anexo sinala: </p>
    <p>«Primeiro. Deléganse na persoa titular da Presidencia e na persoa titular da Dirección Xeral da Agader as seguintes competencias do Consello de Dirección: </p>
    <p>I. Na persoa titular da Presidencia da Agader: </p>
    <p>1. Acordo e formalización de convenios e contratos por importe superior a 900.000 euros, que deban concertarse con entidades públicas ou privadas para o axeitado exercicio das funcións da Axencia, en relación coa función regulada no artigo 6.1.f) do Regulamento da Agader (...).</p>
    <p>II. Na persoa titular da Dirección Xeral da Agader:</p>
    <p>7. Acordo e formalización de convenios e contratos por importe inferior a 900.000 euros que deba concertar a Agader con entidades públicas ou privadas para o axeitado exercicio das funcións da Axencia, en relación coa función regulada no artigo 6.1.f) do Regulamento da Agader (…)».</p>
    <p>Non obstante, para o axeitado exercicio das funcións da Axencia cara a unha mellor visualización da representación desta, considerouse conveniente revisar o sistema de delegación de competencias vixente e o 21 de xullo de 2021 o Consello de Dirección da Agader acordou delegar, única e exclusivamente, na persoa titular da Presidencia da Agader a formalización de todos os convenios que deban concertarse con entidades públicas ou privadas, en relación coa función regulada no artigo 6.1 f) do Regulamento da Agader.</p>
    <p>De acordo co artigo 9.3 da Lei 40/2015, do 1 de outubro, de réxime xurídico do sector público, as delegacións de competencias deben publicarse no Diario Oficial de Galicia.</p>
    <p>Por todo isto,</p>
    <h2>RESOLVO:</h2>
    <p>Publicar o Acordo do Consello de Dirección da Agader polo que se modifica o Acordo do 11 de xullo de 2013 sobre delegación de competencias nas persoas titulares da Presidencia e da Dirección Xeral da Agader, e que se incorpora a esta resolución como documento anexo.</p>
    <h2>ANEXO</h2>
    <h2>Acordo do Consello de Dirección da Agader do 21 de xullo de 2021</h2>
    <p>Ao abeiro do previsto no artigo 6.1.j) do Regulamento da Agader, aprobado polo Decreto 79/2001, do 8 de abril, modifícase o Acordo do Consello de Dirección da Agader do 11 de xullo de 2013 sobre delegación de competencias nas persoas titulares da Presidencia e da Dirección Xeral da Agader, de xeito que a delegación de competencias sobre a formalización de convenios que deba concertar a Agader con entidades públicas ou privadas para o axeitado exercicio das funcións da Axencia, en relación coa función regulada no artigo 6.1.f) do Regulamento da Agader, recaia exclusivamente na persoa titular da Presidencia da Agader.</p>
    <p>Santiago de Compostela, 26 de xullo de 2021</p>
    <footer><p>Inés Santé Riveira<br>Directora xeral da Axencia Galega de Desenvolvemento Rural</p></footer>

