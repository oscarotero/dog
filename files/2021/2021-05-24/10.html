---
date: '2021-05-24'
id: O92-120521-0002
page: 25665
number: 95
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 11 de maio de 2021 pola que se convoca o procedemento de
  selección, en réxime de concorrencia competitiva, das entidades colaboradoras
  que participarán na xestión de subvencións para servizos modulares de
  asesoramento especializado a empresas galegas (programa Re-acciona COVID-19),
  susceptible de ser financiada no marco do eixe REACT UE do programa operativo
  Feder Galicia 2014-2020, como parte da resposta da UE á pandemia da COVID-19
  (código de procedemento IG402B).
range: Resolución
url: >-
  https://www.xunta.gal/dog/Publicados/2021/20210524/AnuncioO92-120521-0002_gl.html
---
<p>O Igape vai convocar para o 2021 o programa Re-acciona COVID-19: un programa de axuda que facilite a prestación de servizos modulares de asesoramento especializado a empresas galegas que lles permitan adaptarse ao novo contexto económico. Neste tipo de programas é crucial a colaboración da Administración coas entidades prestadoras de servizos para asegurar a calidade da prestación, reducir a barreira de entrada para os solicitantes de axudas, definir con precisión o alcance do asesoramento e facilitar a difusión.</p>
    <p>Por outra parte, a especialización necesaria para este tipo de servizos, xunto co efecto diferencial que ten para o beneficiario a prestación por parte de entidades con experiencia e cun equipo experto, fai recomendable que a selección das entidades colaboradoras se leve a cabo en réxime de concorrencia competitiva.</p>
    <p>A Lei 9/2007, do 13 de xuño, de subvencións de Galicia, establece a posibilidade de atribuír a entidades colaboradoras a xestión de aspectos materiais da tramitación da subvención. No seu artigo 13.4 dispón que, cando as entidades colaboradoras sexan persoas suxeitas a dereito privado, se seleccionarán previamente mediante un procedemento sometido aos principios de publicidade, concorrencia, igualdade e non discriminación.</p>
    <p>Por todo o anterior, en virtude do disposto na Lei 9/2007, do 13 de xuño, de subvencións de Galicia,</p>
    <h2>RESOLVO:</h2>
    <p>Artigo 1. <em>Convocatoria</em></p>
    <p>Convócase procedemento de selección das entidades colaboradoras que participarán na xestión do programa Re-acciona COVID-19 (código de procedemento IG402B).</p>
    <p>Este programa terá as seguintes características:</p>
    <p>1. O seu obxectivo será permitir ás empresas galegas acceder a servizos de asesoramento que melloren a súa adaptación no novo contorno económico.</p>
    <p>2. A participación no programa será modular, de forma que as empresas poderán solicitar ao seu abeiro un ou varios dos seguintes servizos (ver as fichas do anexo III):</p>
    <p>a) Reestruturación financeira e adecuación de estados financeiros, tras o impacto da COVID-19 e os novos modelos de negocio.</p>
    <p>b) Preparación para a transmisión ou adquisición de unidades produtivas.</p>
    <p>c) Elaboración, adaptación e implementación de plans estratéxicos de internacionalización da empresa ou sector ao novo escenario internacional. </p>
    <p>d) Análise de mercados internacionais concretos, en relación á nova situación motivada pola emerxencia sanitaria COVID-19 e ás necesidades específicas do solicitante de cara á apertura ou permanencia no dito mercado.</p>
    <p>e) Consultoría relacionada coa implementación de metodoloxías de traballo e procesos acordes aos principios da economía circular.</p>
    <p>3. Os destinatarios dos servizos –beneficiarios da liña de axudas que se convocará- serán empresas galegas (inclúe autónomos), cunha caída de facturación significativa no ano 2020 respecto dea 2019, ás que se imporá un requisito de tamaño mínimo acorde co servizo a prestar: deberán contar cun número total de empregados ou socios traballadores non inferior a 3.</p>
    <p>4. Os servizos constarán de tres fases:</p>
    <p>a) Formación e sensibilización (de xeito indicativo, 5 %-10 % do servizo).</p>
    <p>b) Análise da empresa e elaboración dun informe de situación e plan de traballo concreto (de xeito indicativo, 15 %-20 % do servizo).</p>
    <p>c) Execución do plan de traballo (de xeito indicativo, 70 %-80 % do servizo).</p>
    <p>5. Os servizos prestaranse por parte das entidades colaboradoras seleccionadas, que recibirán unha compensación económica de 10.000 € polos gastos acaecidos, de acordo co artigo artigo 13.2.m) da Lei 9/2017, do 13 de xuño, de subvenciones de Galicia.</p>
    <p>A presente convocatoria ten como obxecto seleccionar, en réxime de concorrencia competitiva, un máximo de tres entidades colaboradoras para prestar cada un dos servizos (máximo de 15 entidades en total). A cualificación como entidade colaboradora será válida para a/s convocatoria/s do programa Re-acciona COVID-19 do ano 2021.</p>
    <p>Artigo 2. <em>Prazo de presentación de solicitudes</em></p>
    <p>O prazo de presentación de solicitudes de adhesión das entidades colaboradoras será dun mes desde o día seguinte ao da publicación destas bases reguladoras no DOG.</p>
    <p>Artigo 3. <em>Requisitos das entidades colaboradoras</em></p>
    <p>1. Poderán ser entidades colaboradoras as entidades privadas con personalidade xurídica, validamente constituídas, así como os empresarios individuais sempre que, en ambos os casos, teñan o seu domicilio social ou algún centro de traballo na Comunidade Autónoma de Galicia e que acrediten as condicións de eficacia e solvencia técnica e económica que se establecen neste artigo.</p>
    <p>2. Deberán estar de alta censual na epígrafe de prestación de servizos e acreditar que á data da presente convocatoria prestan servizos de similar natureza a aqueles para os que optan a ser entidade colaboradora. </p>
    <p>3. As entidades colaboradoras actuarán en nome e por conta do órgano concedente para todos os efectos relacionados coa subvención, colaborando na xestión desta e realizando as seguintes funcións:</p>
    <p>a) Avaliación inicial dos requisitos dos solicitantes da axuda e da viabilidade e eficacia da execución do servizo.</p>
    <p>b) Realización ante o Igape dos trámites para solicitar a axuda.</p>
    <p>c) Desenvolvemento das accións vinculadas ao programa (prestación de servizos).</p>
    <p>d) Xustificación da axuda e a súa certificación ante o Igape.</p>
    <p>4. As entidades colaboradoras deberán dispor dos medios tecnolóxicos precisos que garantan o acceso á aplicación informática habilitada para a xestión de selección de entidades colaboradoras e para a tramitación das solicitudes de axuda, así como a utilización de medios electrónicos nas comunicacións co Igape a través da súa oficina virtual.</p>
    <p>Os autónomos e os empresarios individuais presentarán as súas solicitudes por medios electrónicos, dado que, por razón da súa capacidade económica, técnica e dedicación profesional, teñen acceso e dispoñibilidade dos medios tecnolóxicos necesarios.</p>
    <p>5. Poderán adquirir a condición de entidade colaboradora aquelas entidades que reúnan os requisitos establecidos neste artigo, que o soliciten no prazo que se indica no artigo 2 destas bases reguladoras e que resulten elixidos, de acordo co procedemento do artigo 8 para a prestación dun determinado servizo.</p>
    <p>6. De conformidade coa Lei 9/2007, do 13 de xuño, de subvencións de Galicia, as entidades colaboradoras deberán adherirse ao convenio de colaboración entre elas e o Igape, en que se regularán as condicións e obrigas asumidas por aquelas, cuxo modelo figura no anexo II desta convocatoria. O dito convenio posúe o contido mínimo previsto no artigo 13 da Lei de subvencións.</p>
    <p>7. As entidades colaboradoras estarán exentas da constitución de garantía prevista no artigo 13.2.d) da Lei 9/2007, do 13 de xuño, de subvencións de Galicia, previa autorización polo Consello da Xunta nos termos previstos no artigo 72.2 do Decreto 11/2009, do 8 de xaneiro, polo que se aproba o regulamento da Lei de subvencións de Galicia.</p>
    <p>8. Non poderán obter a condición de entidade colaboradora aquelas en que concorra algunha das circunstancias previstas no artigo 10.2 e 3 da Lei 9/2007, do 13 de xuño, de subvencións de Galicia, e na súa normativa de desenvolvemento.</p>
    <p>9. No caso de empresas vinculadas a que se refire o anexo I artigo 3.3 do Regulamento (UE) nº 651/2014 da Comisión, do 17 de xuño de 2014, polo que se declaran determinadas categorías de axudas compatibles co mercado interior en aplicación dos artigos 107 e 108 do tratado, deberán elixir unha do grupo como representante de todas elas, de forma que sexa esta a que actúe como entidade colaboradora tramitando a totalidade das solicitudes de axuda.</p>
    <p>10. A entidade colaboradora prestadora do servizo non poderá prestar servizos a beneficiarios que estean vinculados con ela ou cos seus órganos directivos ou xestores, entendéndose esta vinculación nos termos especificados no artigo 43.2 do Decreto 11/2009.</p>
    <p>Artigo 4. <em>Obrigas e compromisos das entidades colaboradoras</em></p>
    <p>1. Son obrigas das entidades colaboradoras, sen prexuízo do disposto no artigo 12 da Lei 9/2007, do 13 de xuño, de subvencións de Galicia:</p>
    <p>a) Encontrarse ao día no pagamento das obrigas coa facenda pública do Estado e da Administración autonómica, así como coa Seguridade Social.</p>
    <p>b) Someterse ás actuacións de comprobación e control financeiro dos órganos competentes da Administración autonómica, estatal e comunitaria no exercicio das súas funcións.</p>
    <p>c) Cumprir cos criterios establecidos no convenio subscrito co Igape.</p>
    <p>d) Actuar en nome e por conta do Igape para todos os efectos relacionados coa subvención, colaborando na xestión das subvencións.</p>
    <p>e) Conservar a documentación xustificativa da realización e aboamento dos gastos subvencionables durante un período de tres anos a partir do 31 de decembro seguinte á presentación das contas nas que estean incluídos os gastos da operación.</p>
    <p>f) Remitir copia dixitalizada da dita documentación ao Igape.</p>
    <p>g) Deixar clara constancia nos seus rexistros contables e así facilitar a axeitada xustificación da subvención e a comprobación do cumprimento das condicións establecidas, de acordo co disposto no artigo 13.2.j) da Lei 9/2007, do 13 de xuño, de subvencións de Galicia.</p>
    <p>2. As entidades colaboradoras adheridas asumirán os seguintes compromisos:</p>
    <p>a) Comprobar antes de tramitar a axuda o cumprimento dos requisitos por parte dos solicitantes e a viabilidade e eficacia da execución do servizo.</p>
    <p>b) Cubrir convenientemente os formularios de solicitude de axuda e cobramento a través da aplicación informática que se habilite para o efecto.</p>
    <p>c) Prestar os servizos do programa Re-acciona COVID-19 de acordo coas condicións establecidas nas bases e coa oferta de servizo presentada, mediante a dedicación do equipo de traballo presentado. Calquera modificación posterior a esta oferta ou equipo, debida a causas sobrevidas ou proposta para mellorar a calidade do servizo, deberá contar co visto e prace do Igape.</p>
    <p>d) Participar nos comités de coordinación establecidos polo Igape para a gobernanza do programa e seguir as directrices resultantes destes.</p>
    <p>e) Contribuír á comunicación do programa, o cal inclúe, como mínimo, a publicidade no seu espazo web, participación nas actividades de difusión organizadas polo Igape, preparación e actualización da especificación do servizo prestado na páxina web do programa e preparación de casos de éxito documentais e en vídeo (o Igape poderá solicitar a elaboración dun máximo dun caso de éxito por cada 10 servizos prestados ou fracción desta decena). </p>
    <p>f) Facilitar canta información e documentación se precise para avaliar os indicadores de resultado do programa e verificar a correcta aplicación das subvencións.</p>
    <p>g) Cumprir coa normativa establecida para o desenvolvemento do programa.</p>
    <p>Artigo 5. <em>Forma e lugar de presentación das solicitudes</em></p>
    <p>1. As entidades interesadas deberán presentar unha solicitude distinta para cada tipo de servizo dos enumerados no artigo 1.2 na que desexen colaborar no programa. Ningún membro do equipo de traballo presentado nunha solicitude poderá presentarse en sucesivas solicitudes desta ou outra candidata, salvo que a súa participación na prestación do servizo teña funcións de dirección ou de apoio con unha dedicación inferior ao 5 % da estimada para o servizo, e esta circunstancia apareza de xeito explícito na solicitude. No caso de que se incumpra esta condición só se terá en conta a solicitude presentada en primeiro lugar.</p>
    <p>Para presentar a solicitude deberán acceder obrigatoriamente á aplicación informática (http://tramita.igape.es) para cubrir segundo o procedemento do Igape co código IG284 a solicitude de adhesión (anexo I), na que se declarará a vontade de adherirse ao convenio publicado como anexo II destas bases.</p>
    <p>Nesta aplicación deberá enumerar un conxunto de persoas que serán as autorizadas por parte da entidade colaboradora para tramitar telematicamente e asinar electronicamente as solicitudes de axuda e cobramento das subvencións. Para poder realizar estas tarefas, as persoas citadas deberán estar provistas de certificado dixital. A oficina virtual do Igape acepta todos os certificados validados pola plataforma @firma da Administración xeral do Estado, que son os que figuran nesta relación:</p>
    <p>http://administracionelectronica.gob.es/PAe/aFirma-Anexo-PSC. O usuario e contrasinal utilizado para o acceso á oficina virtual do Igape serán, unha vez adherida a entidade, os válidos para consultar o estado da solicitude de adhesión, para cubrir as solicitudes de axuda, e para ver o seu estado.</p>
    <p>2. Unha vez xerada a solicitude, deberá presentarse obrigatoriamente por vía electrónica a través do formulario de solicitude normalizada (anexo I), accesible desde a sede electrónica da Xunta de Galicia, https://sede.xunta.gal. No caso de presentación da solicitude de xeito presencial, o Igape requirirá á entidade colaboradora para que a emende a través da súa presentación electrónica. Para estes efectos, considerarase como data de presentación da solicitude aquela na que fose realizada a emenda.</p>
    <p>Artigo 6. <em>Documentación complementaria</em></p>
    <p>1. As entidades colaboradoras interesadas deberán achegar coa solicitude a seguinte documentación:</p>
    <p>a) Escritura ou documento xuridicamente válido de constitución e de nomeamento do representante legal e estatutos debidamente inscritos no rexistro competente e modificacións posteriores destes, no caso de entidades non inscritas no Rexistro Mercantil.</p>
    <p>b) Referencias dun mínimo de tres proxectos similares a aqueles aos que opta, prestados nos últimos tres anos pola solicitante, que inclúan cando menos unha descrición do traballo realizado, equipo e destinatario do servizo (extensión máxima de tres páxinas).</p>
    <p>c) Oferta de servizo, que especifica o servizo que se compromete a prestar a entidade polo prezo fixo indicado no artigo 1.4. Debe incluír os elementos necesarios para avaliar a participación da entidade segundo o baremo do artigo 8. A oferta de servizo non superará as 30 páxinas de extensión e deberá adaptarse ao esquema seguinte:</p>
    <p>– Índice.</p>
    <p>– Presentación da entidade.</p>
    <p>– Descrición do servizo: poderán describirse variantes en función do grao de madurez da empresa, tamaño, sector, etc.</p>
    <p>– Presentación do servizo á PEME: dun máximo de catro diapositivas na que se poña de relevo a proposta de valor e os detalles principais.</p>
    <p>– Compromisos de dedicación ao servizo e condicións da garantía ofertada.</p>
    <p>– Táboa de referencias cruzadas na que, para cada un dos criterios e subcriterios de valoración do artigo 8 se explique a(s) epígrafe(s) da oferta que a Administración debería ter en conta para a súa avaliación. A avaliación só terá en conta os contidos das epígrafes citadas para cada criterio.</p>
    <p>– Equipamento de traballo: relación nominal das persoas que prestarán o servizo e breve currículo de cada unha.</p>
    <p>2. De conformidade co artigo 28.3 da Lei 39/2015, do 1 de outubro, do procedemento administrativo común, non será necesario achegar os documentos que xa fosen presentados anteriormente pola persoa interesada ante calquera Administración. Neste caso, a persoa interesada deberá indicar en que momento e ante que órgano administrativo presentou os ditos documentos, que serán recadados electronicamente a través das redes corporativas ou mediante consulta ás plataformas de intermediación de datos ou outros sistemas electrónicos habilitados para o efecto, agás que conste no procedemento a oposición expresa da persoa interesada. </p>
    <p>De forma excepcional, se non se puidesen obter os citados documentos, poderá solicitarse novamente á persoa interesada a súa achega.</p>
    <p>3. A documentación complementaria deberá presentarse electronicamente. </p>
    <p>Se algunha das persoas interesadas presenta a documentación complementaria presencialmente, requiriráselle para que a emende a través da súa presentación electrónica. Para estes efectos, considerarase como data de presentación aquela na que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o que poderán requirir a exhibición do documento ou da información orixinal.</p>
    <p>Artigo 7. <em>Comprobación de datos</em></p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas agás que a persoa interesada se opoña á súa consulta:</p>
    <p>a) DNI/NIE da persoa solicitante.</p>
    <p>b) DNI/NIE da persoa representante.</p>
    <p>c) NIF da entidade solicitante.</p>
    <p>d) NIF da entidade representante.</p>
    <p>e) Certificado da AEAT de alta no imposto de actividades económicas (IAE) da entidade solicitante.</p>
    <p>f) Certificado de estar ao día nas obrigas tributarias coa AEAT.</p>
    <p>g) Certificado de estar ao día no pagamento coa Seguridade Social.</p>
    <p>h) Certificado de estar ao día no pagamento coa Consellería de Facenda e Administración Pública.</p>
    <p>i) Documentación depositada no Rexistro Mercantil segundo o artigo 6.1 destas bases.</p>
    <p>j) Consulta de inhabilitacións para obter subvencións e axudas.</p>
    <p>2. No caso de que as persoas interesadas se opoñan a esta consulta, deberán indicalo no cadro correspondente habilitado no formulario de solicitude (anexo I) e achegar os documentos. Cando así o exixa a normativa aplicable, solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilitase a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>Artigo 8. <em>Trámites administrativos posteriores á presentación da solicitude</em></p>
    <p>Todos os trámites administrativos que as entidades colaboradoras deban realizar durante a tramitación deste procedemento deberán ser realizados electronicamente accedendo ao enderezo da internet http://www.tramita.igape.es.</p>
    <p>Artigo 9. <em>Órganos competentes</em></p>
    <p>O órgano competente para a instrución do procedemento de adhesión como entidade colaboradora será a Área de Competitividade do Igape e a competencia para ditar a resolución, que poña fin ao procedemento na vía administrativa, correspóndelle á persoa titular da Dirección Xeral do Igape, por delegación do Consello de Dirección do Igape.</p>
    <p>Artigo 10. <em>Instrución do procedemento de adhesión</em></p>
    <p>1. Unha vez presentada a solicitude de adhesión xunto coa documentación complementaria, o órgano instrutor comprobará que reúne todos os requisitos e que se achegan todos os documentos exixidos polas bases reguladoras. De conformidade coa normativa reguladora do procedemento administrativo común, se a solicitude non reúne os requisitos exixidos, requirirase a entidade colaboradora, para que, nun prazo de 10 días hábiles, emende a falta ou presente os documentos preceptivos, coa advertencia expresa de que, se así non o fixer, se terá por desistido da súa petición e se arquivará o expediente. </p>
    <p>2. Dado o réxime de concesión en concorrencia competitiva, a ausencia do documento «oferta de servizo» ou a presentación deste documento nun formato ilexible non será emendable, e o expediente avaliarase utilizando unicamente a información achegada no formulario de solicitude.</p>
    <p>3. Os requirimentos practicaranse só por medios electrónicos, nos termos previstos na normativa reguladora do procedemento administrativo común. Enviaráselle ao interesado ao enderezo de correo electrónico que facilitase na adhesión un aviso que informará da posta á disposición do requirimento. Pode acceder ao citado requirimento co seu usuario e contrasinal. Entenderase rexeitado cando transcorresen dez días naturais desde a posta a disposición do requirimento sen que se aceda ao seu contido.</p>
    <p>4. O órgano instrutor comprobará o cumprimento dos requisitos das entidades colaboradoras e avaliará as solicitudes de adhesión elixibles de acordo co seguinte baremo:</p>
    <p>a) Calidade derivada das características do servizo: 40 puntos, que se avaliarán do seguinte xeito:</p>
    <p>i) Metodoloxía aplicada ás fases de sensibilización e formación (ata 5 puntos).</p>
    <p>ii) Metodoloxía aplicada á fase de execución (ata 10 puntos).</p>
    <p>iii) Compromisos concretos de resultados e forma de asegurar estes (ata 15 puntos).</p>
    <p>iv) Flexibilidade na adaptación do servizo ás necesidades da empresa receptora do mesmo (ata 6 puntos).</p>
    <p>v) Ferramentas software que se van transferir á empresa, no caso de que se propoñan (ata 2 puntos).</p>
    <p>vi) Grao no que a presentación do servizo á peme, entregada como parte da oferta, reflexa adecuadamente a proposta de valor e os detalles do servizo (ata 1 punto).</p>
    <p>vii) Prazo e condicións de garantía ofertadas (ata 1 punto).</p>
    <p>b) Compromisos de dedicación á prestación de servizo: 30 puntos, que se avaliarán do seguinte xeito:</p>
    <p>i) Número de horas en contacto presencial coa empresa (válido tamén videoconferencia) que vai dedicar a cada servizo (ata 15 puntos).</p>
    <p>ii) Número de horas noutras tarefas que vai dedicar en cada proxecto (ata 8 puntos).</p>
    <p>iii) Número de efectivos dispoñibles no equipamento para a prestación do servizo (7 puntos).</p>
    <p>c) Experiencia dos compoñentes do equipo de traballo: 30 puntos, que se avaliarán do seguinte xeito:</p>
    <p>i) Experiencia media dos membros do equipo de traballo como prestadores de servizos en proxectos similares (no alcance dos servizos, a funcionalidade deste, o tipo de empresas ás que van dirixidos ou o coñecemento necesario para executalos) (15 puntos).</p>
    <p>ii) Tempo de experiencia (6 puntos).</p>
    <p>iii) Diversidade das competencias agregadas dos membros do equipo, na medida na que poida ser beneficioso para o servizo a realizar (5 puntos).</p>
    <p>iv) Resultados obtidos nos proxectos, no caso de que se indiquen (4 puntos).</p>
    <p>5. A partir dos resultados da avaliación elevarase proposta de selección coma entidade colaboradora ás entidades que obtiveran maior puntuación para cada un dos tipos de servizo indicados no artigo 1.2. Seleccionarase un máximo de tres entidades en cada servizo.</p>
    <p>6. En caso de empate nas puntuacións, elixiranse en primeiro lugar os solicitantes que teñan implementado un plan de igualdade segundo a declaración responsable que cubrirán no formulario de solicitude. De persistir o empate, decidirase a favor da solicitude que obtivese máis puntos na valoración do criterio a). Se aínda así seguise existindo empate, decidirase pola maior puntuación no criterio b), e así sucesivamente. Por último, darase preferencia ás solicitudes segundo a súa orde de presentación. </p>
    <p>7. Non se seleccionará ningunha entidade que obtivera menos de 50 puntos na avaliación.</p>
    <p>Artigo 11. <em>Resolución</em></p>
    <p>O prazo máximo para que o director do Igape resolva sobre as adhesións das entidades colaboradoras é de tres meses desde o día seguinte ao da publicación da convocatoria no DOG. Pasado o devandito prazo, as entidades colaboradoras poderán entender desestimadas as súas solicitudes por silencio administrativo. </p>
    <p>A resolución será conxunta e indicará que solicitudes foron rexeitadas por non cumprir requisitos, a valoración das solicitudes válidas e os solicitantes que acadan a condición de entidade colaboradora.</p>
    <p>A resolución conxunta será obxecto de publicación no <em>Diario Oficial de Galicia</em> e na páxina web do Igape no enderezo www.tramita.igape.es, ao cal se remitirá desde o texto publicado no <em>Diario Oficial de Galicia</em>, de acordo co artigo 45 da Lei 39/2015.</p>
    <p>Na páxina web do Igape (www.igape.es) poderá consultarse a listaxe de entidades colaboradoras adheridas ao programa.</p>
    <p>Artigo 12. <em>Réxime de recursos</em></p>
    <p>As resolucións ditadas ao abeiro destas bases porán fin á vía administrativa e contra elas poderán interporse os seguintes recursos, sen prexuízo de que os interesados poidan exercer calquera outro que consideren procedente:</p>
    <p>a) Recurso contencioso-administrativo, ante os xulgados do contencioso-administrativo de Santiago de Compostela, no prazo de dous meses contados desde o día seguinte ao da súa publicación, ou no prazo de seis meses contados a partir do día seguinte a aquel en que se produza o acto presunto.</p>
    <p>b) Potestativamente, recurso previo de reposición, que resolverá a persoa titular da Dirección Xeral do Igape, por delegación do Consello de Dirección do Igape, no prazo dun mes desde o día seguinte ao da súa publicación, ou en calquera momento a partir do día seguinte a aquel en que, de acordo co establecido nestas bases reguladoras, se produza o acto presunto.</p>
    <p>Artigo 13. <em>Remisión normativa</em></p>
    <p>Para todo o non previsto nestas bases aplicarase a seguinte normativa:</p>
    <p>1. Lei 9/2007, do 13 de xuño, de subvencións de Galicia.</p>
    <p>2. Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>3. Lei 38/2003, do 17 de novembro, xeral de subvencións.</p>
    <p>4. Real decreto 887/2006, do 21 de xullo, polo que se aproba o Regulamento da Lei 38/2003, do 17 de novembro, xeral de subvencións.</p>
    <p>5. Lei 39/2015, do 1 de outubro, do procedemento administrativo común das administracións públicas.</p>
    <p>6. Resto de normativa que resulte de aplicación.</p>
    <p>Santiago de Compostela, 11 de maio de 2021</p>
    <footer><p>Fernando Guldrís Iglesias<br>Director xeral do Instituto Galego de Promoción Económica</p></footer>

