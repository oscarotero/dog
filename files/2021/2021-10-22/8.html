---
date: '2021-10-22'
id: G0003-141021-0003
page: 51439
number: 204
agency: Servizo Galego de Saúde
section: III. Outras disposicións.
title: >-
  RESOLUCIÓN do 13 de outubro de 2021 pola que se determina o inicio dos
  procedementos de nomeamento de persoal emérito.
range: Resolución
url: >-
  https://www.xunta.gal/dog/Publicados/2021/20211022/AnuncioG0003-141021-0003_gl.html
---
<p>A Orde do 27 de outubro de 2010 (DOG nº 212, do 4 de novembro) pola que se desenvolve o procedemento para o nomeamento e prórroga de persoal emérito no ámbito sanitario, sobre a base do Decreto 36/2010, do 11 de marzo (DOG nº 56, do 24 de marzo), establece no seu artigo 2.2 que as xerencias iniciarán o procedemento, no seu caso, no momento que se determine mediante resolución da Xerencia do Servizo Galego de Saúde publicada no <em>Diario Oficial de Galicia</em>. A resolución deberá especificar en cada caso o número de persoas que poderán ser nomeadas persoal emérito, habida conta das limitacións establecidas no artigo 10 do Decreto 36/2010, do 11 de marzo.</p>
    <p>En desenvolvemento da devandita previsión, a Xerencia do Servizo Galego de Saúde</p>
    <h2>RESOLVE:</h2>
    <p>Primeiro. Iniciar o procedemento para o nomeamento de persoal emérito. Por parte das xerencias das áreas sanitarias en que desempeñara o posto o/a profesional xubilado/a cuxo nomeamento como persoal emérito se promove, deberase iniciar os procedementos e remitir as candidaturas á Xerencia do Servizo Galego de Saúde no prazo máximo dun mes desde a data de entrada en vigor desta resolución.</p>
    <p>As corporacións e institucións públicas relacionadas co ámbito sanitario poderán presentar solicitudes de nomeamento de persoal emérito no prazo de 10 días, contados desde a entrada en vigor desta resolución, ante a Xerencia da Área Sanitaria que corresponda ao posto desempeñado pola persoa que se vai promover.</p>
    <p>Segundo. O número de persoas que poderán ser nomeadas persoal emérito ao abeiro desta resolución serán 2.</p>
    <p>As propostas que conteñan máis dun/dunha candidato/a deberán ser paritarias, no que se refire a igualdade de xénero.</p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 13 de outubro de 2021</p>
    <footer><p>José Flores Arias<br>Xerente do Servizo Galego de Saúde</p></footer>

