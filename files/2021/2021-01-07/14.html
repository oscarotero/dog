---
date: '2021-01-07'
id: O150-151220-0004
page: 356
number: 3
agency: Escola Galega de Administración Pública
section: III. Outras disposicións.
title: >-
  EXTRACTO da Resolución do 14 de decembro de 2020 pola que se convoca unha
  bolsa de formación en estudos relacionados co dereito administrativo (código
  do procedemento PR770F).
range: Resolución
url: >-
  https://www.xunta.gal/dog/Publicados/2021/20210107/AnuncioO150-151220-0004_gl.html
---
<p>BDNS (Identif.): 543299.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da Resolución do 14 de decembro do 2020 pola que se convoca unha bolsa de formación en estudos relacionados co dereito administrativo, cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Persoas beneficiarias</em></p>
    <p>Poderán solicitar esta bolsa todas aquelas persoas nas cales non concorra ningunha das circunstancias especificadas no artigo 10 da Lei 9/2007, do 13 de xuño, de subvencións de Galicia, e sempre que reúnan os seguintes requisitos no momento de rematar o prazo de presentación de solicitudes:</p>
    <p>– Ter rematados os estudos académicos con posterioridade a xaneiro do ano 2015 e ter acreditada a titulación de licenciatura ou grao en dereito ou en ciencias xurídicas das administracións públicas.</p>
    <p>– Non reunir ningunha das circunstancias especificadas no artigo 10.2 da Lei 9/2007, do 13 de xuño, de subvencións de Galicia, o que se declarará de acordo co modelo que se inclúe nesta convocatoria como anexo I.</p>
    <p>– Non ter emprego remunerado nin gozar doutra bolsa ou axuda, calquera que for esta, ou, no caso de ter emprego remunerado ou gozar doutra bolsa, manifestar un compromiso expreso de renunciar a eles con anterioridade ao momento da incorporación a esta escola, segundo o modelo que se inclúe como anexo I.</p>
    <p>– Ter competencia en lingua galega no nivel de Celga 4 ou superior.</p>
    <p>– Non ter gozado anteriormente doutra bolsa da EGAP para a formación en estudos relacionados co dereito administrativo en convocatorias anteriores, excepto que na convocatoria do ano inmediatamente anterior gozase da bolsa por un período de tempo non superior a seis meses. Para estes efectos non será computado o período en que a persoa interesada estiver na situación de incapacidade temporal durante o desfrute da bolsa.</p>
    <p>Segundo. <em>Obxecto</em></p>
    <p>A convocatoria dunha bolsa de formación en estudos relacionados co dereito administrativo. A bolsa regulada nesta resolución concederase en réxime de concorrencia competitiva e baixo os principios de publicidade, obxectividade, transparencia, igualdade, non discriminación, eficacia e eficiencia.</p>
    <p>Terceiro. <em>Bases reguladoras</em></p>
    <p>As bases que rexerán serán as contidas na Resolución do 14 de decembro de 2020 pola que se convoca unha bolsa de formación en estudos relacionados co dereito administrativo. Para o non regulado expresamente nestas bases observarase o disposto na Lei 9/2007, do 13 de xuño, de subvencións de Galicia; na Lei 38/2003, do 17 de novembro, xeral de subvencións, e na demais normativa aplicable.</p>
    <p>Cuarto. <em>Contía</em></p>
    <p>O importe da bolsa será de 1.100 € brutos mensuais, que se farán efectivos, tras a certificación da EGAP do bo aproveitamento da bolsa, polo importe líquido, tras realizar as retencións fiscais e sociais que lle correspondan, na conta bancaria que sinale a persoa beneficiaria da bolsa. Os meses serán considerados en todos os casos de 30 días. A cantidade percibida estará en función do número de días transcorridos desde a incorporación á bolsa.</p>
    <p>Quinta. Prazo de presentación de solicitudes</p>
    <p>O prazo de presentación de solicitudes será dun mes contado a partir do día seguinte ao da publicación no <em>Diario Oficial de Galicia</em> desta convocatoria.</p>
    <p>Sexta. <strong>Outros datos</strong></p>
    <p>As solicitudes presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia https://sede.xunta.gal e que figura como anexo I a esta resolución.</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude e/ou memoria presencialmente, requirirase para que a emende a través da súa presentación electrónica. Para estes efectos considerarase como data de presentación da solicitude aquela en que fose realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Santiago de Compostela, 14 de decembro de 2020</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

