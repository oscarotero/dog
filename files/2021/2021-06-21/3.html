---
date: '2021-06-21'
id: G0533-110621-0001
page: 31044
number: 116
agency: Consellería de Infraestruturas e Mobilidade
section: III. Outras disposicións.
title: >-
  RESOLUCIÓN do 9 de xuño de 2021, da Dirección Xeral de Mobilidade, pola que se
  desenvolve a Resolución do 16 de febreiro de 2021, pola que se convocan as
  probas de constatación da cualificación inicial para o exercicio da actividade
  de condutor/a profesional de determinados vehículos destinados ao transporte
  de mercadorías ou de viaxeiros/as por estrada que terán lugar na Comunidade
  Autónoma de Galicia no ano 2021, en desenvolvemento do Real decreto 1032/2007,
  do 20 de xullo (Boletín Oficial del Estado número 184, do 2 de agosto), e da
  Orde do 19 de novembro de 2009, da Consellería de Medio Ambiente, Territorio e
  Infraestruturas (Diario Oficial de Galicia número 233, do 27 de novembro)
  (códigos de procedemento IF310D/IF310E, Diario Oficial de Galicia número 41,
  do 2 de marzo de 2021) e se procede ao nomeamento do tribunal para as
  vindeiras convocatorias do ano 2021.
range: Resolución
url: >-
  https://www.xunta.gal/dog/Publicados/2021/20210621/AnuncioG0533-110621-0001_gl.html
---
<p>Mediante a Resolución do 16 de febreiro de 2021, da Dirección Xeral de Mobilidade, convocáronse as probas de constatación da cualificación inicial para o exercicio da actividade de condutor/a profesional de determinados vehículos destinados ao transporte de mercadorías ou de viaxeiros/as por estrada, que terán lugar na Comunidade Autónoma de Galicia no ano 2021.</p>
    <p>Na dita resolución establecéronse as bases e as regras de desenvolvemento destas probas, nas cales se incluían as normas que debía ter en conta necesariamente o tribunal designado para a súa celebración e avaliación. </p>
    <p>Con posterioridade, publicouse o Real decreto 284/2021, do 20 de abril, polo que se regula a cualificación inicial e a formación continua dos condutores de determinados vehículos destinados ao transporte por estrada e polo que se modifica o Regulamento da Lei de ordenación dos transportes terrestres, aprobado polo Real decreto 1211/1990, do 28 de setembro. O devandito real decreto regula no anexo V os exames de cualificación inicial. Na sección 2ª, desenvolve a «designación de tribunais» sinalando que «No caso de non determinarse na propia convocatoria, o órgano convocante deberá, con posterioridade a esta, designar o tribunal ou tribunais das probas (...) e proceder, así mesmo, á súa publicación no correspondente boletín oficial, con polo menos, 10 días de antelación á celebración do primeiro exercicio».</p>
    <p>O Real decreto 284/2021 derrogou o Real decreto 1032/2007, do 20 de xullo, polo que, con obxecto de dar o debido cumprimento ao disposto na sección 2ª do anexo V, do Real decreto 284/2021, do 20 de abril, </p>
    <h2>DISPOÑO:</h2>
    <p>Primeiro. Tribunal</p>
    <p>1. O Tribunal das probas estará formado por cinco membros: o presidente, tres vogais e o secretario, que actuará con voz e voto, aos cales se designarán membros suplentes. Corresponde á persoa titular da Dirección Xeral de Mobilidade o nomeamento deste tribunal entre persoal desta dirección xeral.</p>
    <p>Para os efectos de cualificación, e de conformidade co Decreto 144/2001, do 7 de xuño (DOG nº 122, do 25 de xuño), cualificarase o tribunal como de categoría primeira.</p>
    <p>2. A composición do tribunal para as vindeiras convocatorias ordinarias do ano 2021 será a seguinte:</p>
    <p>Presidente: Antón García Río.</p>
    <p>Presidente suplente: Juan Alberto Vidal Herrador.</p>
    <p>Vogais:</p>
    <p>María del Carmen Arnoso Calvo.</p>
    <p>Eduardo Suárez Campo.</p>
    <p>Juan Alberto Vidal Herrador.</p>
    <p>Vogais suplentes: </p>
    <p>Eduardo Suárez Campo.</p>
    <p>María del Carmen Arnoso Calvo.</p>
    <p>Marta Figueiras García.</p>
    <p>Secretaria: Marta Figueiras García.</p>
    <p>Secretaria suplente: Ana María Gómez Iglesias.</p>
    <p>3. O procedemento de actuación do tribunal axustarase en todo momento ao disposto nos preceptos básicos da Lei 39/2015, do 1 de outubro, do procedemento administrativo común das administracións públicas, así como na Lei 16/2010, do 17 de decembro, de organización e funcionamento da Administración xeral e do sector público autonómico de Galicia. Os membros suplentes do tribunal participarán, xunto coas persoas titulares, cando sexa preciso para o bo desenvolvemento das probas.</p>
    <p>4. No desenvolvemento do procedemento deberán quedar debidamente acreditadas as decisións adoptadas, mediante constancia documental, coa sinatura do secretario e o visto e prace do presidente.</p>
    <p>5. O presidente do tribunal adoptará as medidas oportunas para garantir que os exercicios sexan corrixidos sen que se coñeza a identidade das persoas aspirantes, utilizando a aplicación informática habilitada para a súa corrección.</p>
    <p>Segundo. Desenvolvemento das probas</p>
    <p>1. A data e hora de realización dos exercicios serán acordados polo tribunal, dentro do calendario publicado na Resolución do 16 de febreiro de 2021 e publicaranse na web da Dirección Xeral de Mobilidade cunha antelación mínima de dez días hábiles á celebración do primeiro exercicio, de conformidade co disposto na sección 2ª do anexo V do Real decreto 284/2021, do 20 de abril. O lugar de realización será na cidade de Santiago de Compostela. Sen prexuízo do anterior, a distribución definitiva horaria e espacial das persoas aspirantes poderá ser modificada por decisión do presidente e do secretario do tribunal ata o momento da realización do exame por razóns organizativas.</p>
    <p>2. Na páxina web da Dirección Xeral de Mobilidade e na resolución definitiva de persoas admitidas e excluídas publicaranse as instrucións que deben cumprir as persoas aspirantes en relación coa crise sanitaria da COVID-19.</p>
    <p>3. As persoas aspirantes serán convocadas para cada exercicio en único chamamento e perderá o dereito a realizar a proba quen non compareza.</p>
    <p>4. As persoas aspirantes deberán presentarse á realización das probas provistas de DNI ou documento fidedigno acreditativo da súa identidade, a xuízo do tribunal; a súa omisión dará lugar á súa non admisión á realización das probas. Poderán presentarse ás probas convocadas pola Comunidade Autónoma galega con independencia do seu lugar de residencia habitual e do lugar en que realizasen o curso preceptivo, ao abeiro do artigo 18 do Real decreto 284/2021, do 20 de abril.</p>
    <p>5. O tempo para a realización do exame será de 2 horas.</p>
    <p>6. As respostas correctas valoraranse con 1 punto e as erroneamente contestadas penalizaranse con 0,5 puntos negativos. As preguntas non contestadas ou que conteñan máis dunha resposta non puntuarán positiva nin negativamente.</p>
    <p>7. Para aprobar será necesario obter unha puntuación non inferior á metade do total de puntos posibles.</p>
    <p>8. Unha vez rematado o exame, publicarase a relación de respostas estimadas correctas, coa maior brevidade posible, na páxina web da Dirección Xeral de Mobilidade.</p>
    <p>Durante o día seguinte á publicación da relación de respostas correctas, as persoas aspirantes poderán facer chegar as impugnacións que consideren oportunas sobre as preguntas formuladas e remitilas ao secretario do Tribunal a través do seguinte enderezo electrónico formacion.transportes@xunta.gal. Pasado o prazo indicado, non se admitirán novas impugnacións de respostas nin se tomarán en consideración as ditas alegacións respecto da revisión de exames.</p>
    <p>Á vista das impugnacións presentadas, o tribunal elaborará a relación definitiva de respostas correctas e procederá acto seguido a corrixir os exercicios de acordo con ela. </p>
    <p>A relación definitiva de respostas correctas, así como a provisional de aptos/as e non aptos/as, serán publicadas na páxina web da Dirección Xeral de Mobilidade. A partir de entón abrirase un prazo de dous días hábiles para que as persoas interesadas fagan chegar ao secretario do tribunal as peticións de revisión; para a súa toma en consideración. As solicitudes de revisión deberán presentarse directamente ante o secretario do tribunal, dentro do referido prazo de dous días, mediante a remisión ao enderezo electrónico formacion.transportes@xunta.gal</p>
    <p>Revisados os exercicios, o tribunal procederá a adoptar o acordo definitivo sobre as persoas aspirantes aprobadas.</p>
    <p>Santiago de Compostela, 9 de xuño de 2021</p>
    <footer><p>Ignacio Maestro Saavedra<br>Director xeral de Mobilidade</p></footer>

