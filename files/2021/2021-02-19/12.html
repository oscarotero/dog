---
date: '2021-02-19'
id: G0177-120221-0001
page: 10733
number: 34
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 11 de febreiro de 2021, conxunta da Secretaria Xeral Técnica da
  Consellería de Presidencia, Xustiza e Turismo e da Axencia para a
  Modernización Tecnolóxica de Galicia, pola que se declaran actuacións
  administrativas automatizadas.
range: Resolución
url: >-
  https://www.xunta.gal/dog/Publicados/2021/20210219/AnuncioG0177-120221-0001_gl.html
---
<p>A Lei orgánica 16/1995, do 27 de decembro, levou a cabo unha ampliación de competencias á Comunidade Autónoma de Galicia entre as cales se inclúen as relativas ás materias de asociacións e espectáculos públicos. Como consecuencia disto, mediante o Real decreto 1639/1996, do 5 de xullo, foron traspasadas á Comunidade Autónoma de Galicia as funcións e os servizos que, dentro do seu territorio, viña desempeñando a Administración do Estado nas referidas materias, que foron asumidos polo Decreto 336/1996, do 13 de setembro.</p>
    <p>Así mesmo, o Decreto 276/1997, do 25 de setembro, polo que se crea o Rexistro Central de Asociacións e se regula a organización e o funcionamento dos rexistros de asociacións da Comunidade Autónoma de Galicia, determina a existencia do Rexistro Central, e de rexistros provinciais en cada unha das provincias da comunidade autónoma, e a súa xestión corresponderá á Vicepresidencia Primeira e Consellería de Presidencia, Xustiza e Turismo, ao abeiro do Decreto 110/2020, do 6 de setembro, polo que se establece a estrutura orgánica da Xunta de Galicia, e do Decreto 130/2020, do 17 de setembro, polo que se fixa a estrutura orgánica das vicepresidencias e das consellerías da Xunta de Galicia.</p>
    <p>Os rexistros electrónicos de todas e cada unha das administracións deben ser plenamente interoperables, de modo que se garanta a súa compatibilidade informática e interconexión, así como a transmisión telemática dos asentos rexistrais e dos documentos que se presenten en calquera dos rexistros.</p>
    <p>A Vicepresidencia Primeira e Consellería de Presidencia, Xustiza e Turismo e a Axencia para a Modernización Tecnolóxica de Galicia asinaron o 27.11.2020 un acordo de colaboración para o inicio de prestación do servizo de intercambio de datos do Rexistro de Asociacións, a través da plataforma de intermediación PasaXe!.</p>
    <p>A Lei 40/2015, do 1 de outubro, de réxime xurídico do sector público (en adiante, só Lei 40/2015), integra as materias que demandaban unha regulación unitaria das relacións <em>ad intra</em> de cada Administración e das relacións entre elas, como a sinatura e as sedes electrónicas, o intercambio electrónico de datos en contornos pechados de comunicación e a actuación administrativa automatizada.</p>
    <p>O artigo 41.1 da Lei 40/2015 define a actuación administrativa automatizada como calquera acto ou actuación realizada integramente a través de medios electrónicos por unha Administración pública no marco dun procedemento administrativo e na cal non interviñese de forma directa un empregado público.</p>
    <p>O artigo 41.2 da devandita lei determina que, en caso de actuación administrativa automatizada, deberase establecer previamente o órgano ou órganos competentes, segundo os casos, para a definición das especificacións, a programación, o mantemento, a supervisión e o control de calidade e, se for o caso, a auditoría do sistema de información e do seu código fonte. Así mesmo, indicarase o órgano que debe ser considerado responsable para os efectos de impugnación.</p>
    <p>A Lei 4/2019, do 17 de xullo, de administración dixital de Galicia, establece no artigo 76.4 que as actuacións administrativas automatizadas deberán declararse mediante unha resolución conxunta do órgano competente para a definición das especificacións, a programación, o mantemento, a supervisión e o control de calidade e, de ser o caso, a auditoría do sistema de información e do seu código fonte, así como do órgano responsable para os efectos de impugnación. Nesta resolución especificarase a identificación de tales órganos e os sistemas de sinatura utilizados, se é o caso, para a actuación administrativa automatizada. Así mesmo, o artigo 76.5 indica que se publicará na sede electrónica da Xunta de Galicia e no <em>Diario Oficial de Galicia</em> o texto íntegro das resolucións indicadas no punto anterior.</p>
    <p>Por todo o exposto,</p>
    <p class="dog-titulo">RESOLVO:</p>
    <p>Primeiro. Declarar as seguintes actuacións administrativas automatizadas a través de sistemas de información no ámbito do Rexistro de Asociacións, regulado polo Decreto 276/1997, do 25 de setembro, polo que se crea o Rexistro Central de Asociacións e se regula a organización e o funcionamento dos rexistros de asociacións da Comunidade Autónoma de Galicia:</p>
    <p>a) Emisión de certificados da información que conste no Rexistro Central de Asociacións.</p>
    <p>b) Emisión de certificados da información que conste nos Rexistros Provinciais de Asociacións.</p>
    <p>Segundo. Os órganos responsables en relación coas actuacións administrativas automatizadas relacionadas no punto anterior serán:</p>
    <p>a) A Secretaría Xeral Técnica da Vicepresidencia Primeira e Consellería de Presidencia, Xustiza e Turismo, como órgano responsable da definición das especificacións destas actuacións administrativas automatizadas.</p>
    <p>b) A Axencia para a Modernización Tecnolóxica de Galicia, como órgano responsable da programación, mantemento, supervisión e control de calidade e, se é o caso, auditoría do sistema de información e do seu código fonte.</p>
    <p>c) A Secretaria Xeral Técnica da Vicepresidencia Primeira e Consellería de Presidencia, Xustiza e Turismo, como órgano responsable para os efectos de impugnación das actuacións correspondentes á alínea a) do punto primeiro.</p>
    <p>d) A Xefatura Territorial da Consellería de Presidencia, Xustiza e Turismo da provincia correspondente ao rexistro provincial, como órgano responsable para os efectos de impugnación das actuacións correspondentes á alínea b) do punto primeiro.</p>
    <p>Terceiro. Autorizar a Axencia para a Modernización Tecnolóxica de Galicia para xestionar a solicitude de creación dun selo electrónico denominado «Vicepresidencia Primeira e C. de Presidencia, Xustiza e Turismo» ante a autoridade de servizos de certificación que corresponda.</p>
    <p>A titularidade, así como a responsabilidade do seu uso, corresponderalle á Secretaría Xeral Técnica da Vicepresidencia Primeira e Consellería de Presidencia, Xustiza e Turismo.</p>
    <p>O selo electrónico estará baseado nun certificado electrónico recoñecido ou cualificado e as súas características técnicas xerais serán as que consten na declaración de prácticas de certificación do emisor do certificado.</p>
    <p>Os datos necesarios para acceder ao servizo de validación para a verificación do certificado estarán incluídos no certificado. Os datos que deberán constar no selo electrónico son os seguintes:</p>
    <p>a) NIF do organismo subscritor: S1511001H.</p>
    <p>b) Organismo subscritor: Secretaría Xeral Técnica da Vicepresidencia Primeira e Consellería de Presidencia, Xustiza e Turismo.</p>
    <p>c) Nome do selo: Vicepresidencia Primeira e C. de Presidencia, Xustiza e Turismo.</p>
    <p>Cuarto. Autorizar a Axencia para a Modernización Tecnolóxica de Galicia para utilizar o selo electrónico denominado «Vicepresidencia Primeira e C. de Presidencia, Xustiza e Turismo» para asinar as actuacións administrativas automatizadas declaradas nesta resolución e a realizar as tarefas técnicas precisas para a súa implantación efectiva nos sistemas automatizados que dan soporte á actuación e ao procedemento mencionados.</p>
    <p>Quinto. Autorizar a Axencia para a Modernización Tecnolóxica de Galicia para a emisión do selo electrónico denominado «Vicepresidencia Primeira e C. de Presidencia, Xustiza e Turismo», sempre e cando continúe vixente a actuación administrativa automatizada declarada nesta resolución.</p>
    <p>Quinto. A presente resolución producirá efectos desde o día da súa sinatura e publicarase na sede electrónica da Xunta de Galicia.</p>
    <p>Santiago de Compostela, 11 de febreiro de 2021</p>
    <table>
     <tbody>
      <tr>
       <td>Beatriz Cuiña Barja
        Secretaría xeral técnica da Vicepresidencia Primeira e Consellería de Presidencia, Xustiza e Turismo</td>
       <td>Mar Pereira Álvarez
        Directora da Axencia para a Modernización Tecnolóxica de Galicia</td>
      </tr>
     </tbody>
    </table>

