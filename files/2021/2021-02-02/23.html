---
date: '2021-02-02'
id: G0596-180121-0005
page: 6748
number: 21
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  CÉDULA do 15 de xaneiro de 2021, da Xefatura Territorial de Ourense, pola que
  se notifica a resolución sobre a necesidade de declaración de utilidade
  pública e interese social, en concreto, e sobre a necesidade de ocupación
  dunha parcela na concesión de explotación Rodeiro número 5208.1 no termo
  municipal de Amoeiro (Ourense).
range: Cédula
url: >-
  https://www.xunta.gal/dog/Publicados/2021/20210202/AnuncioG0596-180121-0005_gl.html
---
<p>De conformidade co disposto nos artigos 44 e 46 de la Lei 39/2015, do 1 de outubro, do procedemento administrativo común, artigo 21.3 da Lei do 16 de decembro de 1954, sobre expropiación forzosa e o artigo 20 do Decreto do 26 de abril de 1957, polo que se aproba o Regulamento da Lei de expropiación forzosa, notificase á César Dávila Meilán co último enderezo coñecido en Vigo-Pontevedra como interesado, a resolución sobre a necesidade de declaración de utilidade pública e interese social, en concreto, e sobre a necesidade de ocupación dunha parcela na concesión de explotación <em>Rodeiro nº 5208.1</em> no termo municipal de Amoeiro provincia de Ourense.</p>
    <p>Que di o que sigue:</p>
    <p>«Examinado o expediente da solicitude para a necesidade de utilidade pública e interese social e sobre a necesidade de ocupación dunha parcela na explotación <em>Rodeiro nº 5208.1</em>, situada no termo municipal de Amoeiro, na provincia de Ourense, resultan os seguintes:</p>
    <p>Feitos</p>
    <p>Primeiro. O 9 de outubro de 2017, mediante resolución da Dirección Xeral de Enerxía e Minas, outórgase á mercantil Granitos Milagros, S.L. a concesión de explotación denominada <em>Rodeiro nº 5208.1</em> para a obtención de granito ornamental, dereito mineiro pertencente á sección C) por un período de trinta anos e para 4 cuadrículas, no termo municipal de Amoeiro na provincia de Ourense.</p>
    <p>Segundo. O predio 322-C, situado dentro da concesión de explotación, resultou da execución de segregación da parcela 322, ordenada por Auto do 21 de xuño de 2011, do Xulgado de Primeira Instancia número 5 de Ourense, na que se acorda que César Dávila Meilán ten dereito a facerse co 40 % dela logo do pagamento do correspondente importe.</p>
    <p>Terceiro. Mediante escritura de segregación e compravenda do 23 de xaneiro de 2014, Juan José Dávila Fernández, en representación de César Dávila Meilán, adquire o 40 % indiviso da parcela 322-C segregada e cunha extensión de 5.870 m2 por un importe de 5.040 euros. Pertence á sociedade Granitos Milagros o 60 % indiviso da devandita parcela 332-C.</p>
    <p>Cuarto. Unha vez realizada a segregación, a empresa Granitos Milagros, S.L. está pendente de resolución de procedemento xudicial iniciado por César Dávila Meilán ante o Xulgado de Primeira Instancia de Caldas de Reis e que finaliza por Auto da Audiencia Provincial de Pontevedra (Auto 234/2017) a favor da entidade mercantil en decembro de 2017.</p>
    <p>Quinta. O 22 de maio de 2018, Ana Isabel López Fontenla, en calidade de administradora solidaria da sociedade Granitos Milagros, S.L. solicita o inicio do trámite de expropiación da parcela 322-C, resultado da segregación do predio matriz 322 do polígono 52, con referencia catastral 320003A0520032220000YZ, da cal son titulares a antedita mercantil nun 60 por cento a César Dávila Meilán nun 40 por cento, perante a imposibilidade de chegar a un acordo con este último e debido á necesidade de continuar cos labores mineiros na concesión de explotación de referencia, presentado para tal fin a seguinte documentación:</p>
    <p>• Título do dereito mineiros.</p>
    <p>• Escritura de segregación e compravenda da parcela 322-C.</p>
    <p>• Burofaxes dirixidos a César Dávila Meilán expresando o interese da mercantil Granitos Milagros, S.L. para adquirir a cota da referida parcela, do 9.2.2018 e do 13.3.2018.</p>
    <p>Na mesma solicitude preséntase o obxecto dela, a identificación do titular do dereito mineiro con determinación da delimitación da concesión outorgada, así como da superficie de explotación autorizada. Así mesmo, xúntase unha descrición e características do ben obxecto de expropiación, así como a súa representación gráfica, superficie que se vai expropiar e identificación do titular, así como xustificación da declaración de utilidade publica e da necesidade de ocupación da parcela de referencia.</p>
    <p>Sexto. O 8 de outubro de 2018, Ana Isabel López Fontenla, en calidade de administradora solidaria da mercantil Granitos Milagros, S.L. solicita que o trámite de expropiación solicitado o 22 de maio de 2018 sexa considerado como urxente.</p>
    <p>Sétimo. O 29 de outubro de 2018, concédese audiencia por un prazo de 15 días a César Dávila Meilán para que poida alegar e presentar os documentos e xustificacións que considere oportunos en relación coa solicitude de urxente expropiación da súa parte (40 %) da parcela anteriormente descrita.</p>
    <p>Oitavo. O 8 de novembro de 2018, detectado un erro na comunicación anterior a César Dávila Meilán, concédese un novo prazo de audiencia por espazo de 15 días.</p>
    <p>Noveno. O 2 de novembro de 2018, publícase no diario <em>La Voz de Galicia</em> o Acordo do 24 de outubro de 2018, da Xefatura Territorial da Consellería de Economía, Emprego e Industria en Ourense, polo que se somete a información pública a solicitude formulada por Ana Isabel López Fontenla, en nome e representación da mercantil Granitos Milagros, S.L., para a urxente expropiación forzosa dos bens necesarios para continuar cos labores da concesión de explotación mineira <em>Rodeiro,</em> no concello de Amoeiro. Por outra banda, o 26 de novembro de 2018 publícase o dito acordo no <em>Boletín Oficial </em>da provincia de Ourense e o mesmo día no <em>Diario Oficial de Galicia</em>.</p>
    <p>Décimo. O 13 de decembro de 2018 recíbese na Xefatura Territorial da Consellería de Economía, Emprego e Industria en Ourense a certificación da publicación no taboleiro de anuncios do concello de Amoeiro entre o 8 de novembro de 2018 e o 10 de decembro de 2018.</p>
    <p>Décimo primeiro. Unha vez emitido informe do técnico actuario e xunto coa documentación completa e ordenada do expediente, o 6 de novembro de 2019 remitiuse á Dirección Xeral de Enerxía e Minas, para que se continuase o trámite procedente.</p>
    <p>Décimo segundo. O 22 de xaneiro de 2020, a Dirección Xeral procede á devolución do expediente e a documentación achegada, coa indicación de que segundo o informe do 12 de maio de 2016, da Asesoría Xurídica de Enerxía, Minas e Comercio, non procede a urxente ocupación polo que deberá continuarse coa tramitación do procedemento de expropiación pola vía ordinaria.</p>
    <p>Consideracións legais e técnicas</p>
    <p>Primeira. De acordo co disposto no artigo 66 do Decreto 135/2017, do 28 de decembro, polo que se establece a estrutura orgánica da Consellería de Economía, Emprego e Industria (DOG núm. 18, do 25 de xaneiro de 2018), en diante, Vicepresidencia Segunda e Consellería de Economía, Empresa e Innovación, segundo o disposto no Decreto 130/2020, do 17 de setembro, na disposición adicional segunda e disposicións transitoria segunda (DOG núm. 190, do 18.9.2020) seguen en vigor as delegacións de competencias e corresponde ás xefaturas territoriais a instrución dos procedementos e a elaboración das propostas de resolución relativa aos dereitos mineiros.</p>
    <p>Segunda. No que respecta á declaración de utilidade pública e interese social e a necesidade de ocupación do procedemento expropiatorio pola vía ordinaria, solicitada por un titular de dereito mineiro pertencente á sección C), a competencia atribúese ao titular da consellería competente en materia de minas consonte o disposto no artigo 16.1 da Lei 3/2008, do 23 de maio, de ordenación da minaría de Galicia, competencia delegada na persoal titular da Dirección Xeral de Planificación Enerxética e Recursos Naturais de acordo coa delegación de competencias fixada polo artigo 2 da Orde do 10 de xuño de 2016 e ratificada na disposición adicional segunda do Decreto 130/2020, do 17 de setembro, polo que se fixa a estrutura orgánica das vicepresidencias e das consellerías da Xunta de Galicia, sobre delegación de competencias en diversos órganos desta concellería (DOG núm. 190, publicado o 17.9.2020).</p>
    <p>Terceira. A Lei 3/2008, do 23 de maio, de ordenación da minaría de Galicia indica no artigo 21 as condicións especiais para a declaración da utilidade pública ou interese social, en concreto, e a necesidade de ocupación. Establécese no punto 1 o seguinte: “naqueles casos en que a Lei 22/1973, do 21 de xullo, de minas, ou norma que a substitúa, declara implícita a utilidade pública no outorgamento do dereito mineiro, a persoa promotora deste poderá solicitar a declaración da necesidade de ocupación dos bens ou dereitos que sexan indispensables para o inicio do proxecto, sen prexuízo da posibilidade de futuros expedientes expropiatorios para o desenvolvementos da totalidade do proxecto. Para o anterior, deberá presentarse, xunto coa documentación recollida no artigo 18, unha relación concreta e individualizada, na que se describan, en todos os aspectos, material e xurídico, os bens ou dereitos que se estime de necesaria ocupación.</p>
    <p>Cuarta. A Lei 22/1973, do 21 de xullo, de minas, recolle no artigo 105, punto 1, que a declaración de utilidade publica considerase implícita ao outorgamento dunha concesión de explotación: “O titular legal dunha concesión de explotación, así como o adxudicatario dunha zona de reserva definitiva, terás dereito á expropiación forzosa ou ocupación temporal dos terreos que sexan necesarios para o emprazamento dos traballos, instalacións e servizos. 2. O outorgamento dunha concesión de explotación e a declaración dunha zona de reserva definitiva levarán implícita a declaración de utilidade pública, así como a inclusión das mesmas no suposto do punto dous do artigo 108 da Lei de expropiación forzosa (...)”.</p>
    <p>Quinta. Deberá quedar xustificada a necesidade da declaración de utilidade pública e a necesidade de ocupación como establece o artigo 105.3 da Lei 22/1973, do 21 de xullo, de minas: “A aprobación do proxecto e dos plans inicial e anuais a que se refiren os artigos 68 e 70 levará implícita a declaración da necesidade de ocupación, se se cumpren as condicións establecidas no número 2 do artigo 17 da Lei de expropiación forzosa”.</p>
    <p>Sexta. A necesidade da mercantil Granitos Milagros, S.L., para obter a declaración de utilidade pública ou interese social e a necesidade de ocupación da devandita parcela queda xustificada nos plans de labores presentados pola empresa, que son aprobados, tras confrontación efectuada polo técnico actuario, que efectivamente determina a urxencia para ocupar o predio, para proceder ao axeitado aproveitamento do recurso, así como o desenvolvemento dos labores mineiros en seguridade, pois neste momento non resulta posible pola falta de espazo efectivo na execución dos traballos extractivos no banco, quedando xustificada descritiva e graficamente no actual Plan de labores para o ano 2020.</p>
    <p>A explotación do recurso da sección C), para a obtención de granito ornamental, está baseada no proxecto de explotación presentado, e realízase basicamente polo método de avance por bancos escalonados descendentes. Isto implica que, para iniciar bancos a cotas inferiores, é preciso avanzar na explotación dos bancos superiores, deixando plataformas de traballo coas distancias mínimas o suficientemente seguras para o desenvolvemento dos traballos de explotación, manobras de maquinaria móbil mineira, posicionamento dos equipamentos de corte e arrinca con fío diamantado.</p>
    <p>Sétima. A Lei do 16 de decembro de 1954 sobre expropiación forzosa, recolle no seu título II do procedemento xeral, en concreto, no artigo 9 establece: “para proceder á expropiación forzosa será indispensable a previa declaración de utilidade pública ou interese social do fin a que teña de afectarse o obxecto expropiado”. No artigo 15 desta lei establécese o seguinte: “Declarada a utilidade pública ou interese social, a Administración resolverá sobre a necesidade concreta de ocupar os bens ou adquirir os dereitos que sexan estritamente indispensables para o fin da expropiación (...)”.</p>
    <p>Oitava. O exposto na consideración anterior, reflicte a necesidade de ocupar o predio de 322-C para continuar coa explotación baixo un punto de vista da continuación dos labores en condicións de seguridade. Cómpre destacar que esta xefatura tamén ten en consideración o interese social, pois, ao non resultar posible acordo co propietario do 40 % do predio, que se acredita cos burofaxes achegados, para efectuar a venda suporía a paralización dos labores por tempo indefinido e levaría implícito a perda de postos de traballo, tanto na explotación como no serradoiro.</p>
    <p>Novena. O exposto no segundo parágrafo do artigo 21.1 da Lei 3/2008, do 23 de maio, da minaría de Galicia, queda tamén reflectido no artigo 17 da Lei do 16 de decembro de 1954, sobre expropiación forzosa, e estipula o seguinte: “(...) o beneficiario da expropiación estará obrigado a formular unha relación concreta e individualizada, na que se describan, en todos os aspectos, material e xurídico, os bens e dereitos que considere de necesaria expropiación (...)”. Neste sentido é preciso sinalar que o solicitante presenta a documentación que se expón no puntos cuarto dos antecedentes de feito.</p>
    <p>Décimo. Segundo o artigo 18 da Lei de decembro de 1954 sobre expropiación forzosa polo que se estipula que : “1. Recibida a documentación sinalada no artigo anterior, o gobernador civil abrirá información pública durante un prazo de quince días. 2. Cando se trate de expropiacions realizadas polo Estado, a dita relación haberá que publicala no <em>Boletín Oficial del Estado </em>e no da provincia respectiva e nun dos diarios de maior circulación da provincia, se o houbera, comunicándolles, ademais, aos concellos en cuxo termo radique a cousa que se vai expropiar para que a fixe no taboleiro de anuncios”. Realizados os trámites anteriores, consonte o descrito nos antecedentes de feito, non se recibiron alegacións.</p>
    <p>Décimo primeiro. Atendendo ás instrucións da Dirección Xeral de Enerxía e Minas do 22 de xaneiro de 2020, para que se continúe coa tramitación do procedemento ordinario de expropiación forzosa, consérvanse os actos e trámites realizados consonte o artigo 51 da Lei 39/2015, do 1 de outubro, do procedemento común das administracións públicas: “O órgano que declare a nulidade ou anule as actuacións disporá sempre a conservación daqueles actos e trámites cuxo contido se mantivese igual de non terse cometido a infracción”.</p>
    <p>Polo exposto,</p>
    <p>Visto o expediente administrativo, de solicitude de expropiación forzosa do dereito mineiro <em>Rodeiro nº 5208.1</em>, e tendo en conta a Lei 3/2008, do 23 de maio, de ordenación da minaría de Galicia (modificada por la Lei 5/2017, do 19 de outubro, de fomento de implantación de iniciativas empresariais en Galicia), a Lei 22/1973, do 21 de xullo, de minas, o Regulamento xeral para o réxime da minaría, do 25 de agosto de 1978, a Lei de expropiación forzosa do 16 de decembro de 1954, e demais normativa de aplicación,</p>
    <h2>PROPONSE:</h2>
    <p>1. Declarar a utilidade pública, en concreto, da parcela 322-C resultado da segregación do predio matriz 322 do polígono 52, con referencia catastral 320003A0520032220000YZ, como requisito previo para a declaración da necesidade de ocupación, na concesión de explotación denominada <em>Rodeiro nº 5208.1</em> en Amoeiro (Ourense). Deste predio, 322-C, son titulares a mercantil Granitos Milagros, S.L. nun 60 % e a César Dávila Meilán nun 40 %.</p>
    <p>2. Resolver a necesidade de ocupación da parcela descrita no punto anterior, precisa para a continuidade dos labores de explotación da concesión de explotación referenciada, quedando delimitado o ben que se precisa expropiar á parcela propiedade de César Dávila Meilán nun 40 %.</p>
    <p>3. Publicar a presente resolución de necesidade de ocupación, que inicia o trámite expropiatorio pola vía ordinaria e en igual forma que a prevista no artigo 18 da Lei do 16 de decembro de 1954 sobre expropiación forzosa, así como notificar esta ás persoas interesadas no procedemento expropiatorio.</p>
    <p>Pablo Fernández Vila</p>
    <p>Xefe territorial</p>
    <p>Vista a proposta de resolución que antecede, veño darlle a miña conformidade nos termos expostos elevándoa a resolución.</p>
    <p>Contra esta resolución, que pon fin á vía administrativa, poderase interpoñer directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, contado desde o día seguinte ao da notificación da presente resolución, de acordo co disposto no artigo 46.1 da Lei 29/1998, do 13 de xullo, reguladora da xurisdición contencioso-administrativa, ou ben, recurso potestativo de reposición ante o vicepresidente segundo e conselleiro de Economía, Empresa e Innovación, no prazo dun mes, contado desde a mesma data, de acordo co establecido nos artigos 123 e 124 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren procedente.</p>
    <p>Santiago de Compostela, </p>
    <p>O vicepresidente segundo e conselleiro de Economía, Empresa e Innovación</p>
    <p>P.D. (Orde do 10.6.2016; DOG núm. 131, do 12 de xullo)</p>
    <p>Paula Uría Traba</p>
    <p>Directora xeral de Planificación Enerxética e Recursos Naturais»</p>
    <p>Contra o presente acordo de necesidade de ocupación o interesado poderá interpoñer recurso de alzada ante a Vicepresidencia Segunda e Consellería de Economía, Empresa e Innovación, no prazo de dez días contado desde a presente publicación, consonte o artigo 22 da Lei do 16 de decembro de 1954 sobre expropiación forzosa e o artigo 21 do Decreto do 26 de abril de 1957 polo que se aproba o Regulamento da Lei de expropiación forzosa.</p>
    <p>Ourense, 15 de xaneiro de 2021</p>
    <footer><p>Pablo Fernández Vila<br>Xefe territorial de Ourense</p></footer>

