---
date: '2021-02-25'
id: G0598-170221-0003
page: 11800
number: 38
agency: 'Consellería de Cultura, Educación e Universidade'
section: III. Outras disposicións.
title: >-
  RESOLUCIÓN do 16 de febreiro de 2021 pola que se ratifica o acordo de
  extinción da Fundación Mario Puentes e se dispón a súa inscrición no Rexistro
  de Fundacións de Interese Galego.
range: Resolución
url: >-
  https://www.xunta.gal/dog/Publicados/2021/20210225/AnuncioG0598-170221-0003_gl.html
---
<p>Examinado o expediente de extinción da Fundación Mario Puentes, adscrita ao protectorado da Consellería de Cultura, Educación e Universidade (Área de Cultura), resultan os seguintes</p>
    <p>Feitos:</p>
    <p>Primeiro. Con data do 3 de febreiro de 2021 tivo entrada na Consellería de Cultura, Educación e Universidade (Área de Cultura) a solicitude de ratificación e posterior inscrición no Rexistro de Fundacións de Interese Galego do acordo de extinción da Fundación Mario Puentes, adoptado polo padroado o 18 de decembro de 2020.</p>
    <p>Segundo. A Fundación Mario Puentes foi constituída mediante escritura pública do 12 de xullo de 1996, outorgada ante o notario do Ilustre Colexio da Coruña, Alejo Calatayud Sempere, co núm. 2099 do seu protocolo. A Fundación Mario Puentes foi clasificada de interese cultural por Orde da Consellería da Presidencia e Administración Pública do 26 de decembro de 1996 (DOG núm. 7, do 13 de xaneiro de 1997) e declarada de interese galego por Orde da Consellería de Cultura e Comunicación Social do 3 de abril de 1997 (DOG núm. 85, do 6 de maio) figurando inscrita no Rexistro de Fundacións de Interese Galego co número 1996/18.</p>
    <p>Terceiro. De acordo co artigo 5 dos seus estatutos vixentes, os fins da fundación son:</p>
    <p>1. Promoción, fomento e sostemento do deporte, así como de actividades culturais relacionadas coa historia e costume galegos.</p>
    <p>2. A promoción, creación, sostemento e auxilio de obras asistenciais, docentes, sociais de toda índole, outorgando preferencia ás establecidas na Comunidade Autónoma Galega e as relacionadas coa terceira idade.</p>
    <p>3. A Fundación usará para o cumprimento dos seus fins, os seguintes procedementos:</p>
    <p>a) Creación de bolsas.</p>
    <p>b) Concesión de auxilios económicos.</p>
    <p>c) Sufragar títulos, matrículas e libros.</p>
    <p>d) Conceder premios á cultura, a investigadores e descubridores, e axudar outras fundacións benéficas, así como a asociacións que fomenten o desenvolvemento do deporte e dos costumes e cultura galega.</p>
    <p>e) Crear, soster ou auxiliar hospitais, sanatorios, clínicas, refuxios para desvalidos o indixentes, casas para cegos, anormais e subnormais, xordomudos, centros de reeducación e recuperación física e psíquica, dentro do ámbito da competencia da fundación.</p>
    <p>Cuarto. O órgano de goberno da fundación, na súa reunión do 18 de decembro de 2020, adoptou o acordo de extinción da fundación por imposibilidade de realizar os fins fundacionais.</p>
    <p>No expediente tramitado para o efecto consta a seguinte documentación:</p>
    <p>a) Certificación do acordo de extinción adoptado polo padroado.</p>
    <p>b) Memoria xustificativa da concorrencia da causa de extinción.</p>
    <p>c) As contas da fundación na data de adopción do acordo.</p>
    <p>d) Informe-proposta do protectorado.</p>
    <p>e) Declaración de carecer de patrimonio, bens ou remanente algún, polo que non cabe a elaboración de ningún proxecto de distribución de bens e dereitos resultantes da liquidación.</p>
    <p>Consideracións legais:</p>
    <p>Primeiro. A Consellería de Cultura, Educación e Universidade é competente para o exercicio das funcións de protectorado sobre a Fundación Mario Puentes, de conformidade co establecido no Decreto 198/2020, do 20 de novembro, polo que se establece a estrutura orgánica da Consellería de Cultura, Educación e Universidade, en relación co artigo 47 da Lei 12/2006, do 1 de decembro, de fundacións de interese galego.</p>
    <p>De acordo co disposto no artigo 7.2 b) do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, corresponde á Consellería de Cultura, Educación e Universidade a inscrición na sección correspondente do Rexistro de Fundacións de Interese Galego de todos os actos relativos ás fundacións sobre as que exerza as funcións de protectorado.</p>
    <p>Segundo. O artigo 44 da Lei 12/2006, do 1 de decembro, de fundacións de interese galego establece entre as causas de extinción das fundacións a imposibilidade de realización do fin fundacional, sendo necesario para tal efecto o acordo favorable do padroado, ratificado polo protectorado. O dito artigo dispón, así mesmo, que o acordo de extinción se inscribirá no Rexistro de Fundacións de Interese Galego.</p>
    <p>Terceiro. O acordo de extinción adoptouse seguindo os requisitos establecidos na normativa vixente e nos estatutos da fundación, e foi aprobado polo padroado na súa reunión do 18 de decembro de 2020. No expediente tramitado consta a memoria xustificativa da causa de extinción e a demais documentación prevista nos artigos 44 e 45 da Lei 12/2006, no artigo 48 do Decreto 14/2009, do 21 de xaneiro, polo que se aproba o Regulamento de fundacións de interese galego.</p>
    <p>Polo exposto, e de conformidade co establecido na Lei 12/2006, do 1 de decembro, de fundacións de interese galego, no Decreto 14/2009, do 21 de xaneiro, polo que se aproba o Regulamento de fundacións de interese galego e no Decreto 15/2009, da mesma data, polo que se aproba o Regulamento do Rexistro de Fundacións de Interese Galego, e demais normativa de xeral aplicación,</p>
    <h2>DISPOÑO:</h2>
    <p>Primeiro. Ratificar o acordo de extinción da Fundación Mario Puentes, adoptado polo padroado da fundación na súa reunión do 18 de decembro de 2020.</p>
    <p>Segundo. Ordenar a inscrición da extinción no Rexistro de Fundacións de Interese Galego, Sección da Cultura, Educación e Universidade (Área de Cultura).</p>
    <p>Contra esta resolución, que pon fin á vía administrativa, poderá interpoñerse, conforme aos artigos 10 e 46 da Lei 29/1998, do 13 de xullo, reguladora da xurisdición contencioso-administrativa, un recurso contencioso-administrativo perante o Tribunal Superior de Xustiza de Galicia, no prazo de dous meses contados desde o día seguinte ao da súa notificación, podendo interpoñerse previamente no prazo dun mes un recurso potestativo de reposición, conforme o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 16 de febreiro de 2021</p>
    <footer><p>O conselleiro de Cultura, Educación e Universidade<br>P.D. (Orde do 9.2.2021, DOG núm. 31, do 16 de febreiro)<br>Manuel Vila López<br>Secretario xeral técnico da Consellería de<br>Cultura, Educación e Universidade</p></footer>

