---
date: '2021-02-25'
id: G0595-180221-0002
page: 11775
number: 38
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  RESOLUCIÓN do 18 de febreiro de 2021, da Secretaría Xeral para o Deporte, pola
  que se modifica a Resolución do 15 de decembro de 2020 pola que se determinan
  as federacións deportivas que teñen que presentar informe de auditoría das
  contas anuais de 2020.
range: Resolución
url: >-
  https://www.xunta.gal/dog/Publicados/2021/20210225/AnuncioG0595-180221-0002_gl.html
---
<p>O 23 de decembro de 2020 publicouse no DOG a Resolución do 15 de decembro de 2020, da Secretaría Xeral para o Deporte, pola que se determinan as federacións deportivas que teñen que presentar informe de auditoría das contas anuais de 2020 (DOG nº  57).</p>
    <p>O 25 de febreiro publicouse no DOG a Resolución do 18 de febreiro de 2021, da Secretaría Xeral para o Deporte, pola que se modifica a Resolución do 5 de outubro de 2020 pola que aproba o Plan de auditoría das federacións deportivas de Galicia para o período 2021/2024 e pola que se establece o procedemento para a presentación do informe de auditoría das contas anuais (código de procedemento PR947B) (DOG nº 38).</p>
    <p>Co fin de dar efectividade ao establecido na referida resolución, e que trae causa na modificación da Lei do Deporte de Galicia, aprobada polo Parlamento galego mediante a Lei 4/2021, de 28 de xaneiro, inclúense para este exercicio as auditorías operativas no plan aprobado mediante a Resolución do 15 de decembro de 2020, da Secretaría Xeral para o Deporte (DOG do 23 de decembro). Neste sentido cómpre modificar a Resolución do 15 de decembro de 2020 para determinar as federacións deportivas suxeitas a auditorías operativas no exercicio 2021.</p>
    <p>Polo tanto, en uso das facultades que teño atribuídas pola lexislación vixente de aplicación, </p>
    <h2>DISPOÑO:</h2>
    <p>Artigo 1. Modificación da Resolución do 15 de decembro de 2020, da Secretaría Xeral para o Deporte, pola que se determinan as federacións deportivas que teñen que presentar informe de auditoría das contas anuais de 2020</p>
    <p>Único. Engádese un novo artigo 4 á Resolución de 15 de decembro de 2020 coa seguinte redacción: </p>
    <p>«Artigo 4. Auditorías operativas </p>
    <p>1. Xunto coas auditorías das súas contas anuais, someteranse a unha auditoría operativa as federacións deportivas galegas de Piragüismo e Vela, toda vez que xestionan, respectivamente, o Complexo Náutico e Campo de Regatas de Verducido-David Cal e o Centro Galego de Vela, instalacións adscritas á Secretaría Xeral para o Deporte. </p>
    <p>2. As auditorías operativas serán presentadas antes do 30 de novembro de 2021 e conterán a análise dos posibles puntos débiles e a correspondente proposta de recomendacións para a súa mellora. </p>
    <p>3. No non disposto neste artigo, a emisión das auditorías operativas someterase ás previsións da presente resolución no que lle resulte de aplicación».</p>
    <p>Disposición derradeira única. Entrada en vigor </p>
    <p>Esta resolución será aplicable desde o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 18 de febreiro de 2021</p>
    <footer><p>José Ramón Lete Lasa<br>Secretario xeral para o Deporte</p></footer>

