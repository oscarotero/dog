---
date: '2021-07-29'
id: G0425-210721-0002
page: 38501
number: 144
agency: Consellería de Política Social
section: III. Outras disposicións.
title: >-
  EXTRACTO da Orde do 20 de xullo de 2021 pola que se determinan as bases
  reguladoras para a concesión de prazas e bolsas nas residencias xuvenís
  dependentes desta consellería e se convocan para o curso académico 2021/22
  (códigos de procedemento BS303B, BS303C e BS303D).
range: Orde
url: >-
  https://www.xunta.gal/dog/Publicados/2021/20210729/AnuncioG0425-210721-0002_gl.html
---
<p>BDNS: (Identif.): 576794.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Persoas beneficiarias</em></p>
    <p>1. A adxudicación de prazas nas residencias xuvenís dependentes da Consellería de Política Social para o curso académico 2021/22, destínase a persoas estudantes e persoas traballadoras que cumpran os requisitos xerais e específicos establecidos na convocatoria. Así mesmo, coa adxudicación de prazas destínase unha liña de bolsas para persoas estudantes colaboradores que ademais dos requisitos xerais cumpran os requisitos específicos establecidos para a súa concesión.</p>
    <p>2. Así poderán optar ás prazas nas residencias xuvenís as persoas que reúnan os seguintes requisitos xerais:</p>
    <p>a) Posuír nacionalidade española ou ser nacional dun país membro da Unión Europea, ou ser persoa estranxeira residente en España no momento de presentación da solicitude.</p>
    <p>b) Non ter perdido a condición de residente en convocatorias anteriores por causa imputable á persoa solicitante.</p>
    <p>3. As persoas estudantes que soliciten prazas nas residencias sen bolsas deberán reunir os seguintes requisitos específicos (código de procedemento BS303B): </p>
    <p>a) Ter os 16 anos cumpridos e non superar os 30 na data do 31 de decembro de 2021.</p>
    <p>b) Estar cursando estudos de bacharelato, formación profesional, ciclos formativos, estudos universitarios tendentes á obtención do título de grao ou equivalente, doutorados ou estudos de mestrados universitarios oficiais.</p>
    <p>c) Que no concello onde radique a súa residencia habitual non exista oferta de centros públicos para realizar o curso, nivel ou grao correspondente aos estudos que vaia cursar a persoa solicitante.</p>
    <p>Exceptúase do anterior a realización de estudos universitarios nos cales a persoa solicitante non obteña a nota de corte ou puntuación académica mínima exixida para o ingreso nas facultades ou escolas universitarias da localidade de residencia habitual.</p>
    <p>4. As persoas traballadoras que soliciten prazas nas residencias xuvenís deberán reunir os seguintes requisitos específicos (código de procedemento BS303D):</p>
    <p>a) Ter os 16 anos cumpridos e non superar os 30 na data do 31 de decembro de 2021.</p>
    <p>b) Que o lugar de traballo teña o enderezo nun concello distinto ao lugar de residencia habitual da persoa solicitante.</p>
    <p>c) Que, no caso de que a relación de traballo non sexa fixa ou indefinida, teña unha duración mínima de tres meses contados desde a data en que finalice o prazo de presentación de solicitudes.</p>
    <p>d) Para o caso de ser unha persoa traballadora por conta propia, será necesario que estea dada de alta no réxime de persoas traballadoras autónomas da Seguridade Social, con anterioridade á publicación da presente convocatoria.</p>
    <p>5. As persoas estudantes que soliciten prazas nas residencias e a concesión de bolsas como colaboradores deberán reunir os seguintes requisitos específicos (código de procedemento BS303C): </p>
    <p>a) Ter os 18 anos cumpridos e non superar os 30 na data do 31 de decembro de 2021. </p>
    <p>b) Non ter perdido a condición de persoa colaboradora bolseira de que foi beneficiaria en convocatorias anteriores por causa imputable á persoa solicitante.</p>
    <p>c) Non padecer defecto físico ou psíquico que impida o desenvolvemento normal da actividade como persoa colaboradora na residencia xuvenil.</p>
    <p>d) Ter unha renda media familiar inferior ao 150 % do indicador público de renda de efectos múltiples (IPREM) do ano en curso. A dita renda media calcúlase segundo o establecido no artigo 11.2.a).</p>
    <p>e) Ademais, as persoas beneficiarias destas bolsas teñen que cumprir os requisitos establecidos no artigo 10 da Lei 9/2007, do 13 de xuño, de subvencións de Galicia.</p>
    <p>Non poderán obter a condición de beneficiarias das subvencións aquelas persoas que non se encontren ao día no cumprimento das obrigas tributarias ou fronte á Seguridade Social, ou teñan pendente de pagamento algunha outra débeda coa Administración pública da Comunidade Autónoma.</p>
    <p>Segundo. <em>Obxecto</em></p>
    <p>O obxecto é convocar, en réxime de concorrencia competitiva, o procedemento de adxudicación de prazas e de bolsas, nas residencias xuvenís dependentes da Consellería de Política Social para o curso académico 2021/22, e establecer as bases para a súa concesión.</p>
    <p>As modalidades de adxudicación de prazas establecidas nesta orde regularanse a través dos seguintes procedementos:</p>
    <p>a) BS303B: prazas en residencias xuvenís para persoas estudantes.</p>
    <p>b) BS303C: prazas en residencias xuvenís para persoas estudantes colaboradoras bolseiras.</p>
    <p>c) BS303D: prazas en residencias xuvenís para persoas traballadoras.</p>
    <p>O número de prazas residenciais convocadas e a súa distribución por residencias e procedemento é o seguinte:</p>
    <table>
     <thead>
      <tr>
       <td>Concello</td>
       <td>Residencia</td>
       <td>Nº prazas
        BS303B
        (persoas estudantes non bolseiras)</td>
       <td>Nº prazas
        BS303C
        (persoas estudantes colaboradoras bolseiras)</td>
       <td>Nº prazas
        BS303D
        (persoas traballadoras)</td>
       <td>Total</td>
      </tr>
     </thead>
     <tbody>
      <tr>
       <td>Lugo</td>
       <td>Centro Residencial Xuvenil LUG</td>
       <td>67</td>
       <td>4</td>
       <td>7</td>
       <td>78</td>
      </tr>
      <tr>
       <td>Ourense</td>
       <td>Florentino López Cuevillas</td>
       <td>50</td>
       <td>5</td>
       <td>5</td>
       <td>60</td>
      </tr>
      <tr>
       <td>Vigo</td>
       <td>Altamar</td>
       <td>72</td>
       <td>6</td>
       <td>7</td>
       <td>85</td>
      </tr>
     </tbody>
    </table>
    <p>Terceiro. <em>Bases reguladoras e convocatoria</em></p>
    <p>Orde do 20 de xullo de 2021 pola que se determinan as bases reguladoras para a concesión de prazas e bolsas nas residencias xuvenís dependentes desta consellería e se convocan para o curso académico 2021/22 (códigos de procedemento BS303B, BS303C e BS303D).</p>
    <p>Cuarto. <em>Financiamento</em></p>
    <p>A través desta convocatoria as persoas estudantes non bolseiras e as persoas traballadoras adxudicatarias das prazas (procedementos BS303B e BS303D) accederán aos servizos xerais e ao aloxamento e mantenza nos centros residenciais suxeitos ás tarifas establecidas na Orde do 1 de abril de 2016 pola que se fixan os prezos privados correspondentes á prestación de servizos nas instalacións xuvenís e á expedición de carnés dirixidos á mocidade xestionados pola Dirección Xeral de Xuventude, Participación e Voluntariado </p>
    <p>En relación coas persoas estudantes adxudicatarias das prazas como colaboradoras bolseiras (procedemento BS303C) ademais dos servizos xerais desfrutarán do aloxamento e mantenza gratuíto como subvención en especie ao abeiro do establecido na disposición adicional 3ª da Lei 9/2007, do 13 de xuño, e no artigo 3.3 do Decreto 11/2009, do 8 de xaneiro, polo que se aproba o regulamento da lei, que se financiará con cargo aos gastos correntes da Consellería de Política Social. </p>
    <p>Quinto. <em>Prazo de presentación de solicitudes</em></p>
    <p>Un mes, que se contará a partir do día seguinte ao da publicación da orde de convocatoria no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación.</p>
    <p>Sexto. <em>Outros datos</em></p>
    <p>Coa realización desta convocatoria preténdese favorecer o acceso ao ensino universitario, aos estudos superiores en ensinanzas artísticas ou ciclos formativos de grao superior dos/das estudantes con escasos recursos e, ao mesmo tempo, dotar de persoal de apoio no eido educativo e asistencial ás residencias xuvenís que se relacionan nesta orde.</p>
    <p>Neste marco xeral hai que incardinar esta orde coa apertura dunha nova convocatoria para o ano 2021 do procedemento de adxudicación de prazas e bolsas nas residencias xuvenís dependentes da Consellería de Política Social e proceder á súa convocatoria, tendo en conta, en todo caso, os principios de publicidade, obxectividade e concorrencia.</p>
    <p>Santiago de Compostela, 20 de xullo de 2021</p>
    <footer><p>Fabiola García Martínez<br>Conselleira de Política Social</p></footer>

