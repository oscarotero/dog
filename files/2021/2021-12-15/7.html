---
date: '2021-12-15'
id: G0599-131221-0001
page: 61313
number: 239
agency: Consellería de Emprego e Igualdade
section: III. Outras disposicións.
title: >-
  ORDE do 10 de decembro de 2021 pola que se fai pública a ampliación da
  dotación orzamentaria para a concesión das axudas establecidas na Orde do 31
  de decembro de 2020 pola que se establecen as bases reguladoras para a
  concesión, en réxime de concorrencia non competitiva, das subvencións para o
  fomento do emprendemento en economía social (Programa APROL-Economía Social) e
  se convocan para o ano 2021.
range: Orde
url: >-
  https://www.xunta.gal/dog/Publicados/2021/20211215/AnuncioG0599-131221-0001_gl.html
---
<p>Mediante a Orde do 31 de decembro de 2020, da Consellería de Emprego e Igualdade (DOG núm. 25, do 8 de febreiro de 2021), establecéronse as bases reguladoras para a concesión de subvencións en réxime de concorrencia non competitiva, coa finalidade de fomentar a incorporación de persoas desempregadas e persoas traballadoras temporais a cooperativas e sociedades laborais e procedeuse á súa convocatoria para o ano 2021.</p>
    <p>A citada orde establece no seu artigo 4, no cal se recolle o financiamento, que estes importes poderán verse modificados ou incrementados con fondos da Comunidade Autónoma de Galicia ou da Administración do Estado como consecuencia da asignación ou da redistribución de fondos para o financiamento dos programas de fomento do emprego coas limitacións que estableza a Conferencia Sectorial de Asuntos Laborais, todo iso de acordo co artigo 30 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>En consecuencia, como existen dotacións que poden ser utilizadas para os mesmos fins, procedentes de fondos finalistas do Estado remanentes doutras convocatorias do mesmo programa e servizo e fondos incorporados doutro programa do mesmo servizo, e coa finalidade de facer chegar as axudas ao maior número de persoas ou entidades beneficiarias posible, conforme o establecido no artigo 30 do Decreto 11/2009, do 8 de xaneiro, cómpre ampliar o importe total dos créditos destinados ás axudas que se van conceder ao abeiro dos programas I e II de fomento do emprendemento en economía social regulados na Orde do 30 de decembro de 2020.</p>
    <p>Así pois, de acordo co exposto e co establecido na Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o seu regulamento, así como nos preceptos básicos da Lei 38/2003, do 17 de novembro, xeral de subvencións, e no Real decreto 887/2006, do 21 de xullo, polo que se aproba o Regulamento xeral de subvencións, e en virtude das atribucións que me foron conferidas,</p>
    <h2>DISPOÑO:</h2>
    <p>Artigo 1. Incremento de financiamento</p>
    <p>Increméntase en 1.311.843,68 euros o importe total destinado á concesión das axudas ao abeiro dos programas I e II da Orde da Consellería de Emprego e Igualdade, do 31 de decembro de 2020, pola que se establecen as bases reguladoras para a concesión, en réxime de concorrencia non competitiva, das subvencións para o fomento do emprendemento en economía social (Programa APROL-Economía Social) e se convocan para o ano 2021 (DOG núm. 25, do 8 de febreiro). Deste xeito, o crédito da convocatoria queda establecido en 4.628.173,68 €, coa seguinte distribución: </p>
    <p>– Programa I: 2.466.000,00 € (09.40.324C.470.0).</p>
    <p>– Programa II: 2.162.173,68 € (09.40.324C.470.1).</p>
    <p>Este incremento da dotación orzamentaria aténdese con fondos finalistas do Estado remanentes doutras convocatorias do mesmo programa e servizo e fondos incorporados noutro programa do mesmo servizo; créditos que, mediante a autorización das oportunas modificacións orzamentarias, foron transferidos ao código de proxecto 2016 00306.</p>
    <p>Artigo 2. Prazo de solicitudes</p>
    <p>Esta modificación non afecta os prazos establecidos para a presentación de solicitudes na Orde do 31 de decembro de 2020 pola que se establecen as bases reguladoras para a concesión, en réxime de concorrencia non competitiva, das subvencións para o fomento do emprendemento en economía social (Programa APROL-Economía Social) e se convocan para o ano 2021.</p>
    <p>Artigo 3. Prazo de xustificación das accións subvencionables</p>
    <p>A data máxima de presentación da solicitude de pagamento e xustificación das accións subvencionables será a que se sinale na resolución de concesión e, como máximo, o 30 de decembro de 2021.</p>
    <p>Disposición derradeira. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 10 de decembro de 2021</p>
    <footer><p>María Jesús Lorenzana Somoza<br>Conselleira de Emprego e Igualdade</p></footer>

