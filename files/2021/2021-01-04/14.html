---
date: '2021-01-04'
id: G0532-211220-0002
page: 28
number: 1
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 14 de decembro de 2020, da Dirección Xeral de Calidade Ambiental,
  Sostibilidade e Cambio Climático, polo que se somete a información pública a
  documentación para a revisión da autorización ambiental integrada outorgada a
  Sociedad Cooperativa Unimiño, S.C.G. para unha explotación avícola de galiñas
  reprodutoras en Vales, concello de Amoeiro (Ourense) (expediente
  2019-IPPC-M-76).
range: Anuncio
url: >-
  https://www.xunta.gal/dog/Publicados/2021/20210104/AnuncioG0532-211220-0002_gl.html
---
<p>O artigo 26 do Real decreto lexislativo 1/2016, do 16 de decembro, polo que se aproba o texto refundido da Lei de prevención e control integrados da contaminación (<em>Boletín Oficial del Estado</em> núm. 316, do 31 de decembro), regula a revisión das autorizacións ambientais integradas. </p>
    <p>Os artigos 15 e 16 do Real decreto 815/2013, do 18 de outubro, polo que se aproba o Regulamento de emisións industriais e de desenvolvemento da Lei 16/2002, do 1 de xullo, de prevención e control integrados da contaminación (<em>Boletín Oficial del Estado</em> núm. 251, do 19.10.2013), regulan o procedemento de revisión das autorizacións ambientais integradas.</p>
    <p>Para os efectos previstos no artigo 15.5.a) do Real decreto 815/2013, do 18 de outubro, sométese a información pública, durante un período de 20 días hábiles contados a partir do día seguinte ao da publicación deste anuncio no <em>Diario Oficial de Galicia</em>, o documento titulado:</p>
    <p>Memoria de renovación de autorización ambiental integrada</p>
    <p>«VALES»</p>
    <p>Explotación avícola de produción de ovos.</p>
    <p>Para que calquera persoa interesada poida consultalo e, de ser o caso, presentar dentro do citado prazo as alegacións, suxestións ou observacións que coide convenientes. </p>
    <p>Os documentos estarán á disposición dos administrados nas dependencias da Dirección Xeral de Calidade Ambiental, Sostibilidade e Cambio Climático, Servizo de Prevención e Control Integrados da Contaminación, en horario de atención ao público (rúa de San Lázaro, s/n, Santiago de Compostela). </p>
    <p>Ademais, tamén se poderá consultar na páxina web da Consellería de Medio Ambiente, Territorio e Vivenda (http://cmatv.xunta.gal/»medio ambiente e sostibilidade»prevención e control de actividades»autorización ambiental integrada »proxectos en información pública).</p>
    <p>As alegacións, suxestións ou observacións dirixiranse ao Servizo de Prevención e Control Integrados da Contaminación.</p>
    <p>Santiago de Compostela, 14 de decembro de 2020</p>
    <footer><p>María Sagrario Pérez Castellanos<br>Directora xeral de Calidade Ambiental,<br>Sostibilidade e Cambio Climático</p></footer>
    <h2>ANEXO </h2>
    <p>Expediente: 2019-IPPC-M-76.</p>
    <p>Núm. da autorización ambiental integrada: 2007/0077_NAA/IPPC_156.</p>
    <p>Categoría principal da actividade: anexo I, categoría 9.3.a), do Real decreto lexislativo 1/2016, do 16 de decembro.</p>
    <p>Titular: Sociedad Cooperativa Unimiño, S.C.G.</p>
    <p>NIF: F32390593.</p>
    <p>Localización da instalación: lugar Vales, s/n, 32170 Amoeiro (Ourense). Referencia catastral da parcela: 32003A080004870001UZ.</p>
    <p>Actividade principal: explotación avícola de galiñas reprodutoras destinada á produción de ovos para a súa posterior incubación.</p>
    <p>Descrición: a explotación conta con capacidade para 42.000 galiñas reprodutoras e está conformada por 2 naves con cadanseu silo de almacenamento de penso de 16 m3.</p>
    <p>• Nave 1: 105 × 12 m.</p>
    <p>• Nave 2: 85 × 12 m.</p>
    <p>O proceso produtivo empeza coa entrada nas naves dun lote de galiñas con 17 a 20 semanas de idade procedentes de explotacións de recría. O sistema de aloxamento é en gaiolas acondicionadas en baterías superpostas. A duración dos ciclos produtivos é de aproximadamente 45 semanas. Os ovos producidos polas galiñas recóllense automaticamente por medio de cintas transportadoras que existen en cada batería de gaiolas. A cinta transporta os ovos ata unha mesa onde son clasificados por tamaño e introdúcense en oveiras que se colocan en carros para seren enviados á cámara de ovo e, posteriormente, á cámara de conservación. Finalmente, os ovos son retirados diariamente por camións con destino ás plantas de incubación.</p>
    <p>A totalidade do esterco producido na explotación será enviado a un xestor autorizado. Para o almacenamento do esterco, a explotación contará cunha esterqueira impermeable cuberta con depósito de lixiviados.</p>
    <p>Verteduras: </p>
    <p>– Augas de limpeza das instalacións; que se recollen en 8 depósitos estancos para o seo posterior envío a xestor autorizado, se for necesario. </p>
    <p>– Augas residuais xeradas nos aseos e vestiarios do persoal e augas da vivenda do encargado, as cales son conducidas a un sistema de depuración cun punto de vertedura por infiltración ao terreo.</p>
    <p>– Actualmente, existe unha balsa de recollida de pluviais anexas ao peche perimétrico que ten unha función de estanque natural. Para evitar a incorporación das augas pluviais de escoamento de chuvia procedentes do exterior do recinto da explotación existen desvíos de auga como cunetas perimétricas.</p>

