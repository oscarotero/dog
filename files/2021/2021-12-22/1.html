---
date: '2021-12-22'
id: G0598-131221-0001
page: 63268
number: 244
agency: 'Consellería de Cultura, Educación e Universidade'
section: II. Autoridades e persoal. b) Nomeamentos.
title: >-
  ORDE do 10 de decembro de 2021 pola que se modifica a composición do Consello
  Social da Universidade de Vigo.
range: Orde
url: >-
  https://www.xunta.gal/dog/Publicados/2021/20211222/AnuncioG0598-131221-0001_gl.html
---
<p>Mediante Orde do 11 de novembro de 2019, pola que se modifica a composición do Consello Social da Universidade de Vigo, procedeuse ao nomeamento de Daniel Couto Cancela como representante do alumnado no Consello Social da dita universidade.</p>
    <p>A Lei 6/2013, do 13 de xuño, do Sistema universitario de Galicia, establece que o Consello Social estará integrado por un máximo de trinta e unha persoas membros.</p>
    <p>O artigo 77.2 da citada Lei 6/2013 establece que son membros natos do consello social o/a reitor/a da universidade, o/a secretario/a xeral e o/a xerente da universidade. Así mesmo, serán membros un profesor ou unha profesora, un ou unha estudante e un ou unha representante do persoal de administración e servizos, elixidos/as polo consello de goberno das universidades. A duración do mandato dos membros do Consello Social sinalados neste punto será establecida polos estatutos da universidade.</p>
    <p>A condición de persoa membro do Consello Social adquírese unha vez cumpridos os requisitos de designación, nomeamento e publicación no Diario Oficial de Galicia, e produce efectos a partir desa data.</p>
    <p>O presidente do Consello Social da Universidade de Vigo remite, con data do 7 de decembro de 2021 á Consellería de Cultura, Educación e Universidade, escrito no que comunica que o Consello de Goberno da Universidade de Vigo, reunido o 30 de novembro de 2021, designou como representante de estudantes no Consello Social da Universidade de Vigo a Antonio Manuel Ramos Vázquez, en substitución de Daniel Couto Cancela. Xúntase declaración xurada de compatibilidade do novo membro.</p>
    <p>O artigo 77.4 da Lei 6/2013, do 13 de xuño, establece que os acordos de designación de membros do consello social seranlle comunicados á persoa titular da consellería competente en materia de universidades, quen procederá ao seu nomeamento mediante orde da súa consellería.</p>
    <p>Por todo iso,</p>
    <h2>DISPOÑO:</h2>
    <p>Artigo único</p>
    <p>Nomear a Antonio Manuel Ramos Vázquez membro do Consello Social da Universidade de Vigo en representación dos estudantes, en substitución de Daniel Couto Cancela.</p>
    <p>Disposición derradeira</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 10 de decembro de 2021</p>
    <footer><p>Román Rodríguez González<br>Conselleiro de Cultura, Educación e Universidade</p></footer>

