---
date: '2021-04-26'
id: G0533-210421-0001
page: 20726
number: 77
agency: Consellería de Infraestruturas e Mobilidade
section: I. Disposicións xerais.
title: >-
  DECRETO 65/2021, do 15 de abril, polo que se modifica o Decreto 26/2019, do 7
  de marzo, polo que se establece a estrutura orgánica da Consellería de
  Infraestruturas e Mobilidade.
range: Decreto
url: >-
  https://www.xunta.gal/dog/Publicados/2021/20210426/AnuncioG0533-210421-0001_gl.html
---
<p>O Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade, regula unha estrutura organizativa que aposta por profundar nunha maior racionalidade e eficacia no desenvolvemento competencial e de xestión das funcións que ten atribuídas, así como por desenvolver os criterios de mellora continua e de colaboración dentro do sector público reflectidos na Lei 14/2013, do 26 de decembro, de racionalización do sector público autonómico, na actividade desenvolvida por esta nos diferentes ámbitos materiais da súa competencia, en prol de facer máis áxil e eficiente a xestión administrativa.</p>
    <p>Con anterioridade a ese decreto, no ano 2017 levouse a cabo unha reordenación funcional no seo da Dirección Xeral de Mobilidade para, por un lado, adaptarse aos cambios introducidos pola Lei 10/2016, do 19 de xullo, de medidas urxentes para a actualización do sistema de transporte público de Galicia, e pola Lei 2/2017, do 8 de febreiro, de medidas fiscais, administrativas e de ordenación, neste ámbito material, e, doutro, acadar unha maior axilidade no desenvolvemento da actividade administrativa.</p>
    <p>Por esta razón reorganizouse a Dirección Xeral de Mobilidade coa creación de dous novos órganos, a Subdirección Xeral de Planificación Técnica do Transporte e o Servizo de Planificación, co obxectivo de reforzar a área de planificación e profundar e mellorar a calidade do estudo e análise das actuacións necesarias de cara á elaboración, aprobación e implementación do Plan de transporte público de Galicia no ano 2019.</p>
    <p>Unha vez finalizada a aprobación e implementación do plan e os proxectos derivados del, e xa iniciada a implantación da nova configuración da rede de transporte interurbano de Galicia, os labores de planificación do transporte e xestión e execución das infraestruturas poden volver unificarse nunha única subdirección xeral.</p>
    <p>Por outra banda, resulta necesario regular o sistema de suplencia entre os distintos órganos da consellería segundo o establecido no artigo 12 da Lei 16/2010, do 17 de decembro, de organización e funcionamento de a Administración xeral e do sector público autonómico de Galicia, para o cal se introduce unha nova disposición adicional.</p>
    <p>Na súa virtude, por proposta da conselleira de Infraestruturas e Mobilidade, no exercicio da facultade outorgada polo artigo 34.4 da Lei 1/1983, do 22 de febreiro, de normas reguladoras da Xunta e da súa Presidencia, e logo da deliberación do Consello da Xunta de Galicia na súa reunión do día quince de abril de dous mil vinte e un,</p>
    <h2>DISPOÑO:</h2>
    <p>Artigo único. <em>Modificación do Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade</em></p>
    <p>O Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade, queda redactado como segue:</p>
    <p>Un. O número 2.3 do artigo 11 queda redactado como segue:</p>
    <p>«2.3. Subdirección Xeral de Infraestruturas e Planificación do Transporte.</p>
    <p>2.3.1. A Subdirección Xeral de Infraestruturas e Planificación do Transporte exercerá as seguintes funcións:</p>
    <p>a) A planificación, coordinación, redacción dos estudos e proxectos necesarios para o seu desenvolvemento e execución da oferta intermodal de transporte na Comunidade Autónoma e das infraestruturas do transporte de viaxeiros/as, así como a proposta da súa adxudicación e explotación.</p>
    <p>b) A preparación e seguimento de protocolos, acordos e convenios sobre actuacións concertadas con outras administracións públicas en materia de infraestruturas de transporte.</p>
    <p>c) O seguimento da execución dos convenios en materia de infraestruturas dos transportes con outras administracións publicas, incluída a súa execución orzamentaria.</p>
    <p>d) O estudo e a análise de plans e proxectos de fomento do transporte público e a mobilidade sustentable.</p>
    <p>e) O estudo, a proposta e a programación das actuacións que, en materia de transportes, poidan corresponder ao ámbito de actuación da Dirección Xeral.</p>
    <p>f) A xestión e coordinación das accións que se leven a cabo en materia de aeródromos na Comunidade Autónoma.</p>
    <p>g) O seguimento das actuacións que, respecto do transporte ferroviario, desenvolvan outras administracións públicas distintas da Comunidade Autónoma.</p>
    <p>h) A planificación dos centros integrados de transporte e de plataformas para as actividades do transporte e a operatividade loxística de mercadorías.</p>
    <p>i) En xeral, cantos asuntos lle sexan encomendados, por razón da súa competencia, pola persoa titular da Dirección Xeral.</p>
    <p>2.3.2. Para o desenvolvemento das funcións antes relacionadas, a Subdirección Xeral de Infraestruturas e Planificación do Transporte contará cos seguintes servizos:</p>
    <p>2.3.2.1. Servizo de Infraestruturas.</p>
    <p>Correspóndenlle as seguintes funcións:</p>
    <p>a) Apoio técnico á Subdirección Xeral de Infraestruturas e Planificación do Transporte sobre as infraestruturas de transporte de viaxeiros/as existentes na Comunidade Autónoma.</p>
    <p>b) Tarefas dirixidas á execución de novas actuacións destinadas ao uso dos/das viaxeiros/as do transporte público colectivo, así como dos elementos complementarios destas.</p>
    <p>c) En xeral, cantos asuntos lle sexan encomendados por razón da súa competencia pola persoa titular da Subdirección Xeral de Infraestruturas e Planificación do Transporte.</p>
    <p>2.3.2.2. Servizo de Planificación.</p>
    <p>Correspóndenlle as seguintes funcións:</p>
    <p>a) Apoio técnico á Subdirección Xeral de Infraestruturas e Planificación do Transporte sobre os plans e proxectos de fomento do transporte público e a mobilidade sustentable.</p>
    <p>b) Tarefas destinadas á programación e planificación de actuacións que, en materia de transportes, poidan corresponder ao ámbito de actuación da Dirección Xeral.</p>
    <p>c) Tarefas destinadas á planificación e seguimento da explotación de infraestruturas do transporte competencia da Dirección Xeral.</p>
    <p>d) En xeral, cantos asuntos lle sexan encomendados por razón da súa competencia pola persoa titular da Subdirección Xeral de Infraestruturas e Planificación do Transporte».</p>
    <p>Dous. Modificase a numeración da disposición adicional única, que pasa a denominarse:</p>
    <p>«Disposición adicional primeira. <em>Potestade expropiatoria</em>»</p>
    <p>Tres. Engádese unha disposición adicional segunda, coa seguinte redacción:</p>
    <p>«Disposición adicional segunda. <em>Suplencia</em></p>
    <p>No non previsto neste decreto, en caso de vacante, ausencia ou enfermidade, así como nos casos en que fose declarada a abstención ou recusación das persoas titulares dos órganos superiores e de dirección da Consellería de Infraestruturas e Mobilidade, as competencias atribuídas por este decreto aos correspondentes órganos serán exercidas, temporalmente e mentres persistan aquelas circunstancias, polos órganos de dirección da Consellería, seguindo a orde de prelación que se establece no Decreto 130/2020, do 17 de setembro, polo que se fixa a estrutura orgánica das vicepresidencias e das consellerías da Xunta de Galicia. Neste sentido, a substitución será asumida pola persoa titular do órgano que ocupe o posto seguinte na orde correlativa enunciada e corresponderalle á primeira persoa, se for o caso, substituír a última».</p>
    <p>Disposición derrogatoria única. <em>Derrogación normativa</em></p>
    <p>Quedan derrogadas cantas disposicións de igual ou inferior categoría se opoñan ao establecido neste decreto ou o contradigan.</p>
    <p>Disposición derradeira única. <em>Entrada en vigor</em></p>
    <p>Este decreto entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, quince de abril de dous mil vinte e un</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Infraestruturas e Mobilidade</p></footer>

