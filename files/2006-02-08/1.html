---
date: '2006-02-08'
page: 1
number: 27
agency: CONSELLERÍA DO MEDIO RURAL
section: I. DISPOSICIÓNS XERAIS
title: >-
  Orde do 26 de xaneiro de 2006 pola que se regulan os carnés de acreditación da
  inspección en materia agroalimentaria.
range: Orde
---
<p>O 11 de marzo de 2005 publicouse no Diario Oficial de Galicia a Lei 2/2005, do 18 de febreiro, de promoción e defensa da calidade alimentaria galega, que dedica o artigo 54 ao persoal inspector, incluíndo tamén na regulación o persoal dos consellos reguladores das denominacións xeográficas que realice funcións de inspección e control e facultando o conselleiro competente en materia de agricultura para regular o sistema de acreditación deles.</p>
<p>Pola súa banda, a Lei 43/2002, do 20 de novembro, de sanidade vexetal, recolle no seu artigo 50 as competencias do persoal ao servizo das administracións públicas que exerzan as funcións de inspección e control previstas na citada lei.</p>
<p>Tamén a Lei 8/2003, do 24 de abril, de sanidade animal, dedica o seu artigo 78 ao persoal inspector, así como á habilitación temporal e non definitiva, para situacións de grave risco sanitario, do persoal ao seu servizo que non teña a condición de funcionario para a realización de funcións inspectoras.</p>
<p>Así, en virtude da competencia que o artigo 34.6º, da Lei 1/1983, reguladora da Xunta e do seu presidente, relativa ao exercicio polo conselleiro da potestade regulamentaria nas materias propias da súa consellería, coa presente orde preténdese desenvolver as citadas normas regulando a forma de acreditación do persoal que realiza funcións de inspección en materia de defensa contra fraudes e da calidade alimentaria e de sanidade e produción vexetal e animal.</p>
<p>Á vista do anterior, procede regular nesta orde os carnés de acreditación da inspección en materia de defensa contra fraudes e da calidade alimentaria, de sanidade e produción vexetal e animal, e os de habilitación e acreditación do persoal que realiza funcións de inspección e control nas denominacións xeográficas de calidade.</p>
<p>Na súa virtude, de conformidade co disposto no artigo 30.I.3 do Estatuto de autonomía de Galicia, e no uso das competencias que me confire a Lei 1/1983, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto desta orde é a regulación dos carnés de acreditación do persoal que realiza funcións de</p>
<p>inspección en materia agroalimentaria que comprende a defensa contra fraudes e da calidade alimentaria e da sanidade e produción vexetal e animal, como medio de identificación nas actuacións inspectoras.</p>
<p>Así mesmo, é obxecto desta orde a habilitación e acreditación do persoal que realiza funcións de inspección e control nas denominacións xeográficas de calidade, tuteladas por esta consellería, e a habilitación e acreditación temporal para a realización de funcións inspectoras en situacións de grave risco sanitario.</p>
<p>Artigo 2º.-Ámbito.</p>
<p>Esta orde será de aplicación a:</p>
<p>-Persoal inspector que con esa consideración conste na relación de postos de traballo da consellería competente en materia de agricultura.</p>
<p>-Funcionarios da antedita consellería que desenvolven funcións de inspección.</p>
<p>-Demais persoal ao servizo da Administración autonómica debidamente habilitado.</p>
<p>-Persoal dos consellos reguladores que realice funcións de inspección e control.</p>
<p>Artigo 3º.-Acreditación da inspección.</p>
<p>1. A acreditación do persoal que realiza funcións de inspección farase mediante carné que será expedido polo director xeral competente na materia. A dirección xeral con funcións en materia de inspección e control levará un rexistro da inspección no cal se inscribirán as persoas que realizan as anteditas funcións e no cal se anotarán as altas e baixas.</p>
<p>2. O formato e o contido dos carnés para o persoal inspector en materia de defensa contra fraudes e da calidade alimentaria, de sanidade e produción animal e de sanidade e produción vexetal, serán, respectivamente, os recollidos nos anexos I, II e III desta orde.</p>
<p>Artigo 4º.-Habilitación de persoal.</p>
<p>1. A habilitación como inspectores do persoal da consellería para situacións excepcionais farase mediante autorización expedida polo director xeral competente na materia, para o período de tempo en que se estime a duración da situación excepcional, e poderanse renovar mentres persistan tales circunstancias.</p>
<p>2. O formato e o contido dos carnés dos habilitados en materia de defensa contra fraudes e da calidade alimentaria e de sanidade e produción animal e do persoal habilitado dos consellos reguladores serán,</p>
<p>respectivamente, os recollidos nos anexos IV, V e VI desta orde.</p>
<p>3. As anteditas habilitacións constarán nunha sección específica do rexistro de inspección da dirección xeral que corresponda.</p>
<p>Artigo 5º.-Utilización dos carnés.</p>
<p>1. Os carnés serán documentos persoais e intransferibles.</p>
<p>2. Os carnés do persoal que realiza funcións de inspección en materia de defensa contra fraudes e da calidade alimentaria, e de sanidade e produción vexetal e animal, serán de duración ilimitada, en canto realicen funcións de inspección. Soamente se renovarán en caso de deterioración, extravío, perda ou roubo, após a correspondente denuncia do persoal posuidor.</p>
<p>3. Os carnés correspondentes ao persoal dos consellos reguladores con funcións de inspección e control ou o persoal habilitado de forma temporal para o exercicio de funcións inspectoras nos distintos ámbitos de actuación desta consellería terán duración limitada que se recollerá no documento, e renovaranse, ademais de polos mesmos motivos sinalados no parágrafo anterior, cando se produza a súa caducidade.</p>
<p>4. No acto dunha inspección, os titulares dos carnés deberán mostralos, xunto co de identidade ou, de ser o caso, o de funcionario, se así llo solicitase o titular ou o encargado da instalación ou explotación inspeccionada.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ao disposto na presente orde e, en particular, a Orde do 1 de outubro de 1998 pola que se crean os carnés de inspectores de sanidade e produción vexetal, sanidade e produción animal e do servizo de defensa da calidade agroalimentaria.</p>
<p>Disposicións derradeiras</p>
<p>Primeira.-Facúltase o director xeral competente en materia de calidade alimentaria e de produción e sanidade animal e vexetal para ditar as resolucións, instrucións e directrices que sexan necesarias para o desenvolvemento e aplicación desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 26 de xaneiro de 2006.</p>
<p>Alfredo Suárez Canal</p>
<p>Conselleiro do Medio Rural</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

