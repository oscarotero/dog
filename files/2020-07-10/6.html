---
date: '2020-07-10'
id: G0424-090720-0003
page: 27555
number: 137
agency: 'Consellería de Economía, Emprego e Industria'
section: III. Outras disposicións.
title: >-
  ORDE do 8 de xullo de 2020 pola que se determinan os servizos mínimos durante
  a folga convocada para os días 13 e 14 de xullo que afectará a empresa Zardoya
  Otis, S.A.
range: Orde
url: >-
  https://www.xunta.gal/dog/Publicados/2020/20200710/AnuncioG0424-090720-0003_gl.html
---
<p>O artigo 28.2 da Constitución española recoñece, como dereito fundamental da persoa, o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño).</p>
    <p>A organización sindical CC.OO. convocou unha folga continuada de ámbito estatal durante os días 13 e 14 de xullo, de 0.00 a 24.00 horas, en que quedan afectados todos os centros de traballo de Zardoya Otis, S.A.</p>
    <p>Nesta convocatoria de folga en Galicia resultan afectados 10 centros, 185 empregados e 17.308 aparellos elevadores nos centros de traballo da empresa Zardoya Otis, S.A., situados nas provincias da Coruña, Lugo, Ourense e Pontevedra.</p>
    <p>Entre os servizos que presta a empresa Zardoya Otis, S.A. considéranse como esenciais para a Comunidade os referidos a atención de avisos de ascensores parados, atrapados e emerxencias de aparellos elevadores, tanto pola obrigación legal e regulamentaria que lles concede o carácter de servizos de inaprazable e de recoñecible necesidade como pola propia actividade conservadora de ascensores da empresa.</p>
    <p>O servizo de asistencia dos aparellos elevadores situados en edificios públicos afectos a servizos públicos debe cualificarse de esencial e, por tanto, debe ser atendido, a pesar da existencia dunha situación legal de folga. En efecto, a cualificación do servizo de asistencia dos aparellos elevadores situados en edificios afectos a servizos públicos, como actividade vital ou básica para a Comunidade, é consecuencia da grave incidencia que a súa perturbación causaría no desenvolvemento da vida cotiá, tal e como se sinalou na Sentenza do Tribunal Constitucional do 24 de abril de 1986.</p>
    <p>Os servizos mínimos que se fixan resultan totalmente imprescindibles para manter a adecuada cobertura no servizo de atención de avisos de ascensores parados, atrapados e emerxencias, para evitar que se produzan graves prexuízos irreparables á cidadanía e que poden afectar a vida das persoas.</p>
    <p>Así pois, a necesaria conciliación entre o exercicio do dereito constitucional de folga e o mantemento dos servizos esenciais obriga esta Administración autonómica galega, de acordo coa normativa vixente, a fixar uns servizos mínimos indispensables para o funcionamento dos servizos esenciais, que se concretan nesta orde.</p>
    <p>O artigo 3 do Decreto 155/1988, do 9 de xuño, faculta os conselleiros ou conselleiras competentes, por razón dos servizos esenciais afectados, para que, mediante orde e en cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación. Por todo iso,</p>
    <h2>DISPOÑO:</h2>
    <p>Artigo 1</p>
    <p>1. A convocatoria de folga continuada de ámbito estatal efectuada pola organización sindical durante os días 13 e 14 de xullo de 2020, de 0.00 a 24.00 horas, en que quedan afectados todos os centros de traballo de Zardoya Otis, S.A., deberá entenderse condicionada ao mantemento dos servizos mínimos, segundo os criterios que se establecen na presente orde.</p>
    <p>2. Polas características do servizo dispensado pola empresa Zardoya Otis, S.A., cómpre sinalar durante a folga o seguinte número de empregados en cada un dos centros de traballo da compañía que poidan levalo a cabo:</p>
    <p>a) Prestación do servizo previsto habitualmente para un domingo ou festivo.</p>
    <p>b) Deberá existir en cada centro un mínimo número de técnicos en función do número de unidades en mantemento a que serve o devandito centro de traballo segundo o seguinte:</p>
    <p>• Por cada 1.000 unidades en mantemento, 1 técnico.</p>
    <p>• Entre 1.000 e 2.000 unidades, 2 técnicos.</p>
    <p>• Máis de 2.000 unidades, 3 técnicos.</p>
    <p>c) A atención ao servizo deberá realizarse durante as 24 horas.</p>
    <p>A designación dos traballadores que desenvolvan estes labores realizaraa a compañía e debe, así mesmo, considerarse como servizo mínimo o servizo de atención de chamadas 24 horas, así como o da asignación dos operarios dispoñibles para prestar os servizos mencionados.</p>
    <p>Artigo 2</p>
    <p>A empresa deberá adoptar as medidas necesarias para garantir os servizos mínimos fixados. En particular, requirirá o máis axiña posible, de modo individual e fidedigno, todos os traballadores que designe para cubrir os servizos mínimos, cuxo incumprimento comportará as responsabilidades previstas no ordenamento xurídico.</p>
    <p>Artigo 3</p>
    <p>O establecido na presente resolución non supoñerá limitación ningunha dos dereitos que a normativa reguladora da folga recoñeza aos traballadores na devandita situación.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 8 de xullo de 2020</p>
    <footer><p>Francisco José Conde López<br>Conselleiro de Economía, Emprego e Industria</p></footer>

