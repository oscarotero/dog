---
date: '2015-02-19'
id: G0244-120215-0001
page: 6935
number: 34
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 12 de febreiro de 2015, da Secretaría Xeral da Emigración, pola
  que se establecen as bases reguladoras para o desenvolvemento de obradoiros de
  folclore, artesanía, cociña e seminarios de cultura galega, en colaboración
  coas entidades galegas do exterior, e se procede á súa convocatoria para o ano
  2015.
range: Resolución
url: >-
  https://www.xunta.gal/dog/Publicados/2015/20150219/AnuncioG0244-120215-0001_gl.html
---
<p>O artigo 7 do Estatuto de autonomía de Galicia recoñece ás comunidades galegas asentadas fóra de Galicia o dereito a colaborar e compartir a vida social e cultural do pobo galego. </p>
    <p>Segundo o establecido no artigo 4 do Decreto 88/2013, do 30 de maio, de estrutura orgánica dos órganos superiores e de dirección dependentes da Presidencia da Xunta de Galicia, a Secretaría Xeral da Emigración é o órgano superior da Administración xeral da Comunidade Autónoma de Galicia ao cal lle corresponden as competencias en materia de desenvolvemento da Lei 7/2013, do 13 de xuño, da galeguidade, as relacións coas comunidades galegas no exterior, as políticas de emigración e retorno en Galicia e a representación e participación nos órganos e foros relacionados con estas que lle encomende a persoa titular da Presidencia da Xunta.</p>
    <p>Así mesmo, a disposición adicional segunda do Decreto 88/2013, do 30 de maio, desconcentra na persoa titular da Secretaría Xeral da Emigración a competencia para a aprobación das bases, a convocatoria e a resolución das axudas e subvencións do seu respectivo ámbito de competencia.</p>
    <p>A Secretaría Xeral da Emigración, co obxectivo de potenciar os costumes e tradicións galegas e posibilitar que as persoas galegas que residen no exterior manteñan os vínculos coa cultura de Galicia, convoca distintos obradoiros formativos de folclore, artesanía, cociña e seminarios de cultura galega, que se realizarán nas entidades galegas do exterior, de forma que se manteña viva a nosa identidade e se promova a nosa cultura na Galicia exterior.</p>
    <p>As comunidades galegas, os centros e as casas de Galicia no exterior son asociacións nas cales tradicionalmente se reúnen as persoas emigrantes e as súas familias para manter vivos os costumes que nos son propios e reforzar os lazos sociais e culturais. Arredor destas asociacións reúnese un gran número de persoas galegas residentes no exterior que son os axentes principais a través dos cales Galicia fomenta a súa cultura. Estas asociacións contan, na súa maioría, con instalacións propias para a organización de actividades para o seu fomento.</p>
    <p>En virtude do exposto, no exercicio das competencias atribuídas no Decreto 88/2013, do 30 de maio, e de conformidade co disposto na Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o Regulamento da referida Lei 9/2007, nos preceptos básicos da Lei 38/2003, do 17 de novembro, xeral de subvencións, na Lei 4/2006, do 30 de xuño, de transparencia e boas prácticas na Administración pública galega, na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normativa de aplicación, </p>
    <h2>RESOLVO:</h2>
    <p>Artigo 1. Obxecto</p>
    <p>1. Esta resolución ten por obxecto establecer as bases reguladoras polas que se rexerá a colaboración entre a Secretaría Xeral da Emigración e as entidades galegas no exterior para a realización de obradoiros de folclore, artesanía, cociña e seminarios de cultura galega, dirixidos ás persoas asociadas galegas e aos seus descendentes, así como a aquelas persoas interesadas no feito cultural de Galicia ou que participen nas actividades da asociación.</p>
    <p>2. Así mesmo, por medio desta resolución, procédese á convocatoria deste programa para o ano 2015.</p>
    <p>Artigo 2. Entidades beneficiarias</p>
    <p>Poderán solicitar a organización destes obradoiros as entidades galegas que teñan recoñecida a galeguidade ou a súa condición de centro colaborador, así como as agrupacións, federacións ou unións destas entidades, co fin de pór en común os medios e recursos dispoñibles. </p>
    <p>Os obradoiros de folclore están dirixidos ás entidades que teñan grupos ou escolas de folclore constituídas da modalidade solicitada. </p>
    <p>Os obradoiros artesanais están dirixidos ás entidades que teñan un obradoiro no cal un grupo de persoas se dedique a desenvolver esas actividades.</p>
    <p>Os obradoiros de cociña e os seminarios de cultura galega están dirixidos a entidades que conten con instalacións e equipamentos axeitados para o seu desenvolvemento e teñan entre os seus obxectivos a promoción e difusión dos costumes e cultura de Galicia.</p>
    <p>Artigo 3. Características do programa</p>
    <p>Os obradoiros desenvolveranse nas instalacións das entidades galegas, serán de formación intensiva e de carácter participativo, impartidos por profesionais con recoñecida experiencia nas distintas modalidades. </p>
    <p>O profesorado será designado pola Secretaría Xeral da Emigración de conformidade co establecido nesta resolución e na Resolución do 11 de febreiro de 2013, da Secretaría Xeral da Emigración, pola que se regula o procedemento para a elaboración de listas de persoas formadoras colaboradoras para impartiren seminarios fóra de Galicia e se abre o prazo para a inscrición de candidatos (DOG nº 37, do 21 de febreiro). </p>
    <p>Non poderá ser designado o mesmo profesor para impartir máis de dous cursos continuados na mesma entidade.</p>
    <p>A Secretaría Xeral da Emigración, no caso de non dispoñer de persoas formadoras nas listas e para o desenvolvemento dos obradoiros de cociña ou artesanais e de seminarios de cultura galega, poderá realizar convenios de colaboración con institucións públicas ou privadas radicadas en Galicia que sexan referentes nas respectivas modalidades.</p>
    <p>As entidades poderán solicitar, por orde de preferencia, a organización de ata tres cursos das modalidades convocadas. Tamén poderán propor o profesorado para que imparta o correspondente curso sempre que estea incluído nas listas de persoas formadoras na modalidade solicitada.</p>
    <p>Non se poderán solicitar modalidades realizadas na entidade de maneira consecutiva nas dúas últimas convocatorias. </p>
    <p>Para poder solicitar a organización destes obradoiros, deberase acreditar un ano de funcionamento ininterrompido, dentro dos tres últimos anos previos á solicitude, de grupos ou escolas da modalidade solicitada. </p>
    <p>Artigo 4. Modalidades convocadas e características específicas</p>
    <p>1. Modalidades convocadas:</p>
    <p>Convócanse obradoiros das seguintes modalidades:</p>
    <p>– Obradoiros de baile.</p>
    <p>– Obradoiros de gaita.</p>
    <p>– Obradoiros de percusión.</p>
    <p>– Obradoiros de pandeireta e canto.</p>
    <p>– Obradoiros de carácter artesanal (encaixe de palillos e confección de traxes tradicionais).</p>
    <p>– Obradoiros de cociña galega.</p>
    <p>– Seminarios de cultura galega: tradición e modernidade.</p>
    <p>2. Características específicas dos obradoiros convocados:</p>
    <p>a) Obradoiros de baile, música tradicional e artesanía:</p>
    <p>Terán unha duración de 15 días intensivos e o horario das clases axustarase ás necesidades das persoas solicitantes, cunha duración de 40 horas.</p>
    <p>O alumnado non será inferior a 15 persoas. En casos excepcionais debidamente xustificados poderanse desenvolver cursos cun número inferior tendo en conta a situación do centro, características e ano de creación do grupo.</p>
    <p>b) Obradoiros de cociña galega:</p>
    <p>Terán unha duración máxima dunha semana, o horario axustarase ás necesidades das persoas solicitantes cunha duración de 20 horas.</p>
    <p>O alumnado non será inferior a 20 persoas. </p>
    <p>Nestes obradoiros farase promoción dos produtos de calidade de Galicia, con especial atención a aqueles correspondentes ás denominacións de orixe cualificada.</p>
    <p>Realizarase unha xornada gastronómica de libre acceso ao público en xeral, onde se faga promoción dos obxectivos pretendidos no obradoiro.</p>
    <p>c) Seminarios de cultura galega:</p>
    <p>– Terán unha duración máxima dunha semana, o horario axustarase ás necesidades das persoas solicitantes cunha duración de 20 horas.</p>
    <p>– O alumnado non será inferior a 30 persoas. </p>
    <p>3. Nesta convocatoria só se realizarán ata un máximo de dez cursos da modalidade de cociña, catro de cultura galega e dous de carácter artesanal.</p>
    <p>Artigo 5. Financiamento, custos e indemnizacións</p>
    <p>1. Para a realización destes obradoiros resérvase inicialmente un crédito de 90.000 € con cargo á aplicación orzamentaria 04.30.312C.226.07 –actuacións derivadas da Lei da galeguidade– dos orzamentos xerais da Comunidade Autónoma para o ano 2015. A dita contía poderá incrementarse segundo as dispoñibilidades orzamentarias.</p>
    <p>2. A Secretaría Xeral da Emigración farase cargo dos seguintes gastos:</p>
    <p>– Da remuneración do profesorado.</p>
    <p>– Do custo do desprazamento do profesorado ao lugar de realización do curso. </p>
    <p>– Do custo do material necesario para impartir os obradoiros de carácter artesanal, de cociña, seminarios de cultura galega e, se é o caso, do seu envío.</p>
    <p>– Do custo de elaboración dos contidos dos obradoiros e o seu desenvolvemento.</p>
    <p>3. As entidades galegas faranse cargo dos seguintes gastos:</p>
    <p>– Con carácter ordinario, dos gastos de estadía e manutención do profesorado en lugar e condicións adecuados. </p>
    <p>– Gastos de traslados do profesorado dentro da cidade onde teña lugar o curso.</p>
    <p>– Da xestión e dotación das instalacións adecuadas.</p>
    <p>– Da subministración doutro material funxible necesario.</p>
    <p>En casos excepcionais debidamente xustificados, a Secretaría Xeral da Emigración poderá asumir parte destes gastos con cargo ao crédito previsto na correspondente convocatoria. Para estes efectos, a entidade solicitante deberá presentar, xunto coa solicitude, unha memoria xustificativa da necesidade e do custo estimado.</p>
    <p>4. Os custos e indemnizacións por actividade dos cales se fará cargo a Secretaría Xeral da Emigración na presente convocatoria serán:</p>
    <p>a) Retribucións do profesorado:</p>
    <p>– España e Portugal: 1.000 €.</p>
    <p>– Europa, América e Oceanía: 1.200 €.</p>
    <p>b) Custo de 100 € como indemnización ao profesorado que sexa nomeado para impartir un seminario que se anule por causas non imputables a el e se lle comunique dentro do prazo de 90 días previos á data de realización prevista.</p>
    <p>c) Custo do billete de desprazamento do profesorado ata o lugar de realización do curso nun medio de transporte público en clase turista. No caso excepcional de utilizar un vehículo particular, a contía que se indemnizará será de 0,19 € por quilómetro.</p>
    <p>d) Custo de ata 2.000 € para materiais artesáns específicos, que non se atopen fóra de Galicia, que sexan necesarios para o desenvolvemento dos obradoiros.</p>
    <p>e) Custo de ata 2.000 € para material necesario para o desenvolvemento dos seminarios de cultura galega.</p>
    <p>f) Custo de ata 900 € para a adquisición de alimentos nos obradoiros de cociña.</p>
    <p>g) En casos excepcionais e debidamente xustificados, custo dos gastos de estadía e manutención do profesorado, cun máximo de 100 €/día e custo de ata 500 € para a adquisición ou alugamento de equipamentos para o desenvolvemento de seminarios de cultura galega.</p>
    <p>5. As axudas previstas nesta resolución serán compatibles con calquera outra das reguladas pola Secretaría Xeral da Emigración ou organismos públicos para os mesmos conceptos.</p>
    <p>Artigo 6. Solicitudes</p>
    <p>As solicitudes deberán presentarse preferiblemente por vía electrónica a través do formulario electrónico normalizado que figura como anexo I desta resolución, dispoñible na sede electrónica da Xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia. </p>
    <p>Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>A sede electrónica da Xunta de Galicia ten á disposición das entidades interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 7. Documentación</p>
    <p>1. Xunto coa solicitude, as entidades interesadas presentarán a seguinte documentación:</p>
    <p>a) Relación nominal diferenciada dos participantes preinscritos para cada modalidade solicitada, segundo o modelo do anexo II, na cal constarán apelidos e nome, número do NIF ou do pasaporte, idade e orixe galega dos participantes, e na cal se fará constar que a entidade conta coa autorización destes para a cesión dos seus datos persoais á Secretaría Xeral da Emigración co fin de poder xestionar a correspondente convocatoria. </p>
    <p>b) Memoria, segundo o modelo do anexo III (obradoiros de folclore e artesanía), na cal se especifique:</p>
    <p>– Obxectivos que se pretenden acadar coa organización do curso.</p>
    <p>– As instalacións, dotacións e descrición do material previsto. </p>
    <p>– Nome, formación, currículo e traxectoria profesional do persoal directivo, profesorado ou axudantes responsables do obradoiro, grupo ou escola. </p>
    <p>– No caso dos obradoiros de música e baile, nome e composición da escola ou grupo folclórico, traxectoria e actuacións realizadas nos dous últimos anos. </p>
    <p>– Para os obradoiros de carácter artesanal, xustificarase a existencia dun obradoiro da modalidade solicitada no seo da entidade, tempo de funcionamento, a oportunidade da súa realización e actividades desenvolvidas na difusión da artesanía galega. </p>
    <p>c) Memoria, segundo o modelo do anexo IV (obradoiros de cociña e seminarios de cultura galega), na cal se especifique:</p>
    <p>– Obxectivos que se pretenden acadar coa organización do curso.</p>
    <p>– Instalacións, dotacións e descrición do material previsto. </p>
    <p>– Actividades realizadas nos dous últimos anos con motivo da difusión da cociña e da cultura galega e a oportunidade da realización da actividade. </p>
    <p>2. A documentación complementaria poderase presentar electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. </p>
    <p>A documentación complementaria tamén poderá presentarse en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>As copias de documentos gozarán da mesma validez e eficacia que os seus orixinais sempre que exista constancia de que sexan auténticas.</p>
    <p>Artigo 8. Prazo de presentación das solicitudes </p>
    <p>O prazo de presentación de solicitudes será dun mes contado a partir do día seguinte ao da data de publicación desta resolución no <em>Diario Oficial de Galicia</em>. </p>
    <p>Entenderase como último día do prazo o correspondente ao mesmo ordinal do día da publicación. Se o último día do prazo for inhábil, entenderase prorrogado ao primeiro día hábil seguinte e, se no mes do vencemento non houber día equivalente ao inicial do cómputo, entenderase que o prazo expira o último día do mes.</p>
    <p>Artigo 9. Procedemento e criterios de valoración</p>
    <p>1. No caso de que a solicitude e a documentación presentada sexa incompleta, a Secretaría Xeral da Emigración requirirá a entidade a través de medios electrónicos e da páxina web http://emigracion.xunta.es, para que, no prazo de dez días, corrixa ou complete a súa solicitude, de acordo co establecido no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común. Neste requirimento farase indicación expresa de que, se así non o fixer, se considerará que desistiu na súa petición, logo da correspondente resolución, que será ditada nos termos do artigo 42 da devandita lei.</p>
    <p>2. Os expedientes serán avaliados por un órgano colexiado composto por tres persoas funcionarias da Secretaría Xeral da Emigración, que formulará os correspondentes informes. </p>
    <p>Os criterios de valoración para a concesión dos obradoiros serán os que se sinalan a continuación:</p>
    <p>a) Número de persoas preinscritas para o obradoiro (ata 20 puntos):</p>
    <p>– Entre 15 e 30: ata 10 puntos.</p>
    <p>– Máis de 30: entre 11 e 20 puntos.</p>
    <p>b) Número de persoas galegas preinscritas para o obradoiro (ata 30 puntos):</p>
    <p>– Máis de 5 e ata o 50 % do total de solicitantes: 10 puntos.</p>
    <p>– Máis do 50 % ata o 80 %: 20 puntos.</p>
    <p>– Máis do 80 %: 30 puntos.</p>
    <p>c) Valoración da memoria presentada (ata 40 puntos): </p>
    <p>– Obxectivos que se perseguen coa realización do seminario: ata 10 puntos.</p>
    <p>– Instalacións propostas e material con que conta a entidade para impartir o seminario: ata 10 puntos.</p>
    <p>Para as solicitudes de folclore: </p>
    <p>– A maior antigüidade do grupo: ata 10 puntos.</p>
    <p>– Participación en exposicións, concertos e edición de discos ou DVD: ata 10 puntos.</p>
    <p>Para as solicitudes de cociña, cultura galega e outros de carácter artesanal:</p>
    <p>– A maior antigüidade da entidade: ata 10 puntos.</p>
    <p>– Actividades realizadas a favor da difusión da cociña, cultura galega e participación en feiras artesanais: ata 10 puntos.</p>
    <p>3. O órgano colexiado elaborará as correspondentes propostas de concesión observando os seguintes criterios:</p>
    <p>a) A proposta basearase na relación das solicitudes recibidas segundo a orde de puntuación resultante de aplicar os criterios de valoración establecidos no punto 2 deste artigo. En caso de empate nas puntuacións, resolverase atendendo á data de presentación das solicitudes. </p>
    <p>b) Inicialmente, concederase a organización dun obradoiro por entidade. No suposto de haber máis centros solicitantes que crédito dispoñible, concederanse, en primeiro lugar, e seguindo a orde de puntuación, a aqueles centros que non os organizasen de forma máis próxima respecto da presente convocatoria.</p>
    <p>c) De alcanzar o crédito previsto nesta resolución e ata o seu esgotamento, poderase incrementar consecutivamente o número de cursos concedidos a cada entidade seguindo a orde de puntuación.</p>
    <p>d) Malia o anterior, e co obxecto de garantir o principio de eficacia na actuación administrativa, no momento de elaborar a proposta de concesión terase en conta a posibilidade de realizar circuítos por proximidade entre as entidades solicitantes de obradoiros da mesma modalidade.</p>
    <p>e) Para a concesión dos obradoiros de cociña e seminarios de cultura galega, será necesaria a adecuación das instalacións e dotacións previstas na solicitude para a súa organización. </p>
    <p>f) Quedarán excluídas as propostas de organización de seminarios daqueles centros que, a criterio da Secretaría Xeral da Emigración, non poidan asegurar condicións adecuadas de aloxamento, manutención ou seguridade ao profesorado correspondente.</p>
    <p>g) Non se adxudicarán cursos que non obteñan unha puntuación mínima de 30 puntos. </p>
    <p>4. A proposta de adxudicación dos obradoiros e as condicións serán comunicadas ás respectivas entidades a través de medios electrónicos e da páxina web: <br>http://emigracion.xunta.es.</p>
    <p>As entidades terán un prazo máximo de dez días desde a súa publicación na páxina web para aceptar a organización e as condicións da proposta.</p>
    <p>5. Unha vez recibida a confirmación e aceptación dos termos nos cales se desenvolverán os respectivos obradoiros, o órgano colexiado elevará a relación definitiva á persoa titular da Secretaría Xeral da Emigración que ditará as resolucións oportunas.</p>
    <p>Artigo 10. Resolución</p>
    <p>1. A persoa titular da Secretaría Xeral da Emigración ditará resolución de concesión dos seminarios nun prazo máximo de tres meses contados desde o día seguinte ao da data de publicación desta resolución no <em>Diario Oficial de Galicia</em>. Transcorrido o dito prazo sen que se diten as resolucións expresas, as solicitudes poderán entenderse desestimadas, de acordo co establecido no artigo 44.1 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>2. A resolución definitiva de concesión será notificada ás entidades galegas solicitantes e publicarase na páxina web http://emigracion.xunta.es.</p>
    <p>Artigo 11. Pagamento, seguimento e control</p>
    <p>1. Pagamento.</p>
    <p>Os gastos que, de conformidade co establecido no artigo 5, deban ser asumidos pola Secretaría Xeral da Emigración, aboaranse unha vez que esta comprobe que as actividades foron desenvolvidas conforme o establecido nela.</p>
    <p>2. Seguimento e control.</p>
    <p>Os seminarios convocados estarán sometidos ao seguinte seguimento e control:</p>
    <p>– A solicitude do obradoiro supón o compromiso de aceptar que a Secretaría Xeral da Emigración efectúe as comprobacións que considere necesarias para asegurar o cumprimento do contido e as condicións do programa.</p>
    <p>– As entidades participantes quedan obrigadas a comunicarlle á Secretaría Xeral da Emigración calquera posible alteración das circunstancias orixinais, e esta poderá modificar a súa resolución.</p>
    <p>– Dentro do prazo dun mes desde o remate do curso, a entidade remitirá á Secretaría Xeral da Emigración unha memoria informativa e acreditativa sobre o seu desenvolvemento.</p>
    <p>– A Secretaría Xeral da Emigración levará a cabo a función de control, avaliación e seguimento das accións resultantes desta resolución. Para realizar estas funcións, poderán utilizarse cantos medios estean á súa disposición para comprobar os requisitos exixidos nela, así como nas normas vixentes que resulten de aplicación, para o cal as entidades galegas e as persoas a que van dirixidos os obradoiros prestarán toda a colaboración que lles sexa requirida.</p>
    <p>– O incumprimento por parte das entidades seleccionadas das condicións acordadas para o desenvolvemento dos obradoiros comportará a imposibilidade de participar neste programa nas dúas seguintes convocatorias ou, se é o caso, a suspensión inmediata da realización do curso correspondente.</p>
    <p>Artigo 12. Consentimentos e autorizacións</p>
    <p>1. De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a Secretaría Xeral publicará na súa páxina web oficial a relación de entidades beneficiarias. Incluirá, igualmente, as referidas axudas e as sancións que, como consecuencia delas, se poidan impoñer nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das entidades beneficiarias e a referida publicidade. </p>
    <p>2. A presentación de solicitudes por parte das entidades requirirá que esta conte coa autorización do alumnado proposto para participar nos obradoiros ou seminarios, para a cesión dos seus datos persoais á Secretaría Xeral da Emigración, co fin de poder xestionar a axuda relativa á correspondente convocatoria, polo que no anexo II se inclúe unha manifestación do representante da entidade neste senso.</p>
    <p>Artigo 13. Datos de carácter persoal</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta resolución, cuxo tratamento autoricen as persoas interesadas mediante a presentación das solicitudes, serán incluídos nun ficheiro denominado «Relacións administrativas coa cidadanía e entidades», cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Secretaría Xeral da Emigración. Os dereitos de acceso, rectificación, cancelación e oposición poderanse exercer ante a dita secretaría xeral, mediante o envío dunha comunicación ao seguinte enderezo: Secretaría Xeral da Emigración, rúa Os Basquiños 2, CP 15704 Santiago de Compostela, A Coruña, ou a través dun correo electrónico a accion.cultural.em.sc@xunta.es.</p>
    <p>Artigo 14. Recursos</p>
    <p>1. Contra esta resolución cabe interpoñer potestativamente recurso de reposición ante o mesmo órgano que a ditou no prazo dun mes contado a partir do día seguinte ao da súa publicación no <em>Diario Oficial de Galicia</em>.</p>
    <p>Así mesmo, poderá interpoñerse recurso contencioso-administrativo ante o Tribunal Superior de Xustiza de Galicia, no prazo de dous meses contados a partir do día seguinte ao da súa publicación, de acordo co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>2. As resolucións que se diten neste procedemento esgotan a vía administrativa e contra elas cabe interpoñer potestativamente recurso de reposición ante o mesmo órgano que as ditou, no prazo dun mes contado a partir do día seguinte ao da notificación da resolución, se esta for expresa, ou no prazo de tres meses contados a partir do día seguinte a aquel en que se entenda producido o acto presunto. </p>
    <p>Así mesmo, poderá interpoñerse recurso contencioso-administrativo ante o Tribunal Superior de Xustiza de Galicia, no prazo de dous meses contados a partir do día seguinte ao da notificación da resolución, se esta for expresa, ou no prazo de seis meses contados a partir do día seguinte a aquel en que se entenda producido o acto presunto, de acordo co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela,12 de febreiro de 2015</p>
    <footer><p>Antonio Rodríguez Miranda<br>Secretario xeral da Emigración</p></footer>

