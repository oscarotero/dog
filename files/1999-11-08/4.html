---
date: '1999-11-08'
id: 1156A
page: 13
number: 215
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 285/1999, do 14 de outubro, polo que se declara a urxente ocupación,
  para efectos de expropiación forzosa, polo Concello de Sandiás (Ourense), dos
  bens e dereitos necesarios para a realización das obras do proxecto de
  acondicionamento do camiño veciñal número 1 Sandiás-Ponte Liñares.
range: Decreto
url: 'https://www.xunta.gal/dog/Publicados/1999/19991108/Anuncio1156A_gl.html'
---
<p>O Concello de Sandiás (Ourense), en sesión do día 23 de xullo de 1999, aprobou o proxecto de</p>
<p>acondicionamento do camiño veciñal nº 1 Sandiás-Ponte Liñares e na sesión do 27 de xaneiro de 1999 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 17 de agosto de 1999.</p>
<p>Os bens nos que se concreta a declaración de urxente expropiación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data do 29 de setembro de 1999.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, por tratarse o ben que se vai expropiar dun terreo que interrompe o trazado da estrada, e de non executarse conxuntamente a totalidade do tramo quedaría aquela interrompida e imposibilitada a súa posta en servicio coas debidas garantías de seguridade para os usuarios.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día catorce de outubro de mil novecentos noventa e nove,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Sandiás (Ourense) para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de acondicionamento do camiño veciñal nº 1 Sandiás-Ponte Liñares.</p>
<p>Santiago de Compostela, catorce de outubro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

