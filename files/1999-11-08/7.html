---
date: '1999-11-08'
id: '11576'
page: 13
number: 215
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 288/1999, do 14 de outubro, polo que se declara a urxente ocupación,
  para efectos de expropiación forzosa, polo Concello de Ares (A Coruña), dos
  bens e dereitos necesarios para a realización das obras do proxecto de
  recuperación ambiental do bordo litoral de Ares.
range: Decreto
url: 'https://www.xunta.gal/dog/Publicados/1999/19991108/Anuncio11576_gl.html'
---
<p>O Concello de Ares (A Coruña), en sesión celebrada o día 19 de xuño de 1998, aprobou o proxecto de recuperación ambiental do bordo litoral de Ares</p>
<p>e na sesión do 3 de setembro de 1999 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 16 de setembro de 1999.</p>
<p>Os bens nos que se concreta a declaración de urxente expropiación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda así, como a Dirección Xeral de Montes e Medio Ambiente Natural da Consellería de Medio Ambiente, emitiron informes favorables con entrada no rexistro xeral da Consellería de Xustiza, Interior e Relacións Laborais os días 22 de setembro e 7 de outubro de 1999, respectivamente.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado porque a obra pretende recuperar e ordena-la zona máis importante do núcleo urbano de Ares, cun tratamento acorde coas políticas ambientais sensibilizadas coa deterioración do ambiente, mediante a súa recuperación e ordenación, que, de non levarse a cabo, implicaría unha progresiva deterioración dunha das zonas naturais máis importantes dese termo municipal, ó tempo que establece unha ordenación urbanística racional, co conseguinte aumento da seguridade vial e peonil da zona.</p>
<p>A competencia para a declaración da urxente ocupación corresponde ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día catorce de outubro de mil novecentos noventa e nove,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Ares (A Coruña) para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de recuperación ambiental do bordo litoral de Ares.</p>
<p>Santiago de Compostela, catorce de outubro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

