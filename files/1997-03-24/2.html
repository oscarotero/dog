---
date: '1997-03-24'
id: 10B66
page: 2
number: 57
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 11 de marzo de 1997 sobre medidas de estímulo e apoio para a promoción
  de novas tecnoloxías en maquinaria e equipos agrarios.
range: Orde
url: 'https://www.xunta.gal/dog/Publicados/1997/19970324/Anuncio10B66_gl.html'
---
<p>O fomento da incorporación de modernas técnicas de producción e a racionalización do uso dos medios empregados son o obxectivo fundamental da presente orde.</p>
<p>Coa incorporación destas novas tecnoloxías perséguese, ademais, alcanzar obxectivos de aforro enerxético, supresión de mecanismos de alto risco, diminución da contaminación atmosférica e acústica e a mellora das condicións de traballo dos agricultores.</p>
<p>Tendo en conta a estructura e dimensión da maioría das explotacións galegas, e considerando que os custos de adquisición da maquinaria poderían compromete-la rendibilidade do investimento se non se alcanzan uns mínimos de horas anuais de utilización,</p>
<p>é o réxime asociativo o sistema de adquisición e utilización máis aconsellable.</p>
<p>En consecuencia, de acordo co disposto no artigo 30º 1.3. do Estatuto de autonomía de Galicia e en uso das competencias que me confire a Lei 1/1993, reguladora da Xunta de Galicia e do seu presidente,</p>
<p>DISPOÑO:</p>
<p>Artigo 1º</p>
<p>1. Poderán solicita-las axudas que recolle esta orde:</p>
<p>a) Cooperativas, sociedades agrarias de transformación e as cooperativas de traballo asociado de carácter agrario.</p>
<p>b) As agrupacións para tratamentos integrados na agricultura (ATRIAs).</p>
<p>c) As agrupacións sen constitución formal que, mediante normas de funcionamento acordado por escrito entre os seus membros, pretenden adquirir e emprega-la maquinaria en común. Neste caso, o número mínimo de agricultores será de catro e deberán exerce-la actividade agraria como actividade principal a totalidade dos membros da agrupación.</p>
<p>Artigo 2º</p>
<p>Serán obxecto destas axudas as máquinas e equipos incluídos nos seguintes plans de innovación tecnolóxica:</p>
<p>a) Plan de mecanización racional da producción e aproveitamento das forraxes.</p>
<p>-Maquinaria de semente, colleita, preparación, almacenamento e distribución de forraxes.</p>
<p>b) Plan de racionalización do emprego de estercos, xurro e lodos na fertilización de solos.</p>
<p>-Cisternas e batedores de xurro.</p>
<p>-Aplicadores-enterradores de esterco e lodos líquidos.</p>
<p>-Separadores de esterco sólido/líquido.</p>
<p>-Inxectores para fermentación aeróbica de xurro.</p>
<p>c) Plan de fomento da utilización de maquinaria e equipos que representen unha innovación tecnolóxica:</p>
<p>-Maquinaria para a recollida de pataca.</p>
<p>-Maquinaria para a aplicación de productos fitosanitarios.</p>
<p>-Subministradores e tanques de combustible.</p>
<p>-Calquera outra máquina ou equipo que represente unha innovación tecnolóxica.</p>
<p>Artigo 3º</p>
<p>O importe da subvención estará condicionado á existencia de crédito orzamentario e calcularase en función do investimento realizado e de acordo coas porcentaxes indicadas a continuación:</p>
<p>a) As agrupacións incluídas nos apartados a) e b) do artigo 1 poderán obter ata o 30% do total do investimento, podendo chegar ata o 40% cando as explotacións se atopen en zonas desfavorecidas, sen superaren en ningún caso os 5.000.000 de ptas.</p>
<p>b) As agrupacións incluídas no apartado c) do artigo 1 poderán obter ata o 15% do total do investimento, podendo chegar ata o 25% cando as explotacións se atopen en zonas desfavorecidas, sen superaren 1.000.000 de ptas.</p>
<p>Artigo 4º</p>
<p>As subvencións só poderán ser concedidas para a maquinaria de primeira adquisición, e non poderá ser revendida no prazo de cinco anos a partir da data de adquisición.</p>
<p>Así mesmo, as máquinas e equipos subvencionados deberán inscribirse no Rexistro Oficial de Maquinaria Agrícola da provincia.</p>
<p>Artigo 5º</p>
<p>As subvencións reguladas nesta orde serán incompatibles con calquera outra axuda a fondo perdido para a mesma finalidade que concedan as administracións públicas.</p>
<p>Artigo 6º</p>
<p>A maquinaria adquirida ó abeiro desta orde só poderá empregarse nas explotacións dos membros da agrupación ou entidade asociativa, excepto no caso de cooperativas de traballo asociado.</p>
<p>Artigo 7º</p>
<p>Na aprobación de solicitudes terán prioridade as presentadas por agrupacións formais.</p>
<p>No caso de máquinas incluídas no plan c) do artigo 2º, serán prioritarias as solicitudes de equipos de distribucións de productos fitosanitarios.</p>
<p>Quedan expresamente excluídas as máquinas de uso xeneralizado na agricultura, tales como tractores, motocultores, remolques, equipos tradicionais de laboura ou colleitadoras de cereais.</p>
<p>Así mesmo, exclúense as subvencións para os almacéns polivalentes, edificacións gandeiras e instalacións para a comercialización ou transformación de productos agrarios ou forestais.</p>
<p>Artigo 8º</p>
<p>As solicitudes para acollerse ás axudas que inclúe a presente orde presentaranse preferentemente nas oficinas locais ou provinciais da Consellería de Agricultura, Gandería e Montes ou en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, xustificando ademais a viabilidade técnica e económica do investimento previsto, utilizando o modelo do anexo I e xuntando a seguinte documentación:</p>
<p>a) Cooperativas, SAT e ATRIAs.</p>
<p>-Fotocopia compulsada do CIF da asociación.</p>
<p>-Fotocopia compulsada dos estatutos de constitución da sociedade.</p>
<p>-Certificación da Tesourería Xeral da Seguridade Social de estar ó día na cotización.</p>
<p>-Certificación da Axencia Estatal de Administración Tributaria de estar ó corrente no cumprimento das súas obrigas fiscais.</p>
<p>-Acreditación de non ter pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>-Facturas proforma das máquinas que se adquiran.</p>
<p>b) Asociacións informais.</p>
<p>-Para cada un dos compoñentes da agrupación:</p>
<p>* Fotocopia compulsada do NIF.</p>
<p>* Fotocopia compulsada da declaración da renda das persoas físicas correspondente ó último ano.</p>
<p>* Fotocopia do boletín de cotización ó réxime especial agrario da Seguridade Social correspondente ó último mes.</p>
<p>-Fotocopia compulsada do acordo sobre normas de funcionamento da agrupación.</p>
<p>-Acreditación de non ter pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>-Facturas proforma das máquinas que se adquiran.</p>
<p>Artigo 9º</p>
<p>O prazo de presentación de solicitudes rematará o 30-6-1997, debendo estar realizada a adquisición de maquinaria aprobada, que se xustificará mediante a achega das facturas correspondentes, e a súa inscrición no rexistro oficial, antes do 30 de outubro de 1997.</p>
<p>Artigo 10º</p>
<p>No exercicio de 1997 este programa financiarase con cargo ó concepto orzamentario 09.03.614-A 775.0 Fomento de mellora tecnolóxica e mecanización en común, dotado con 50.000.000 de ptas., dos orzamentos xerais da Comunidade Autónoma de Galicia.</p>
<p>Disposición transitoria</p>
<p>As solicitudes presentadas en 1996 no marco da Orde do 23 de abril de 1996 «Medidas de estímulo e apoio para a promoción de novas tecnoloxías en maquinaria e equipos agrarios», pendentes de resolución e que cumpran as súas condicións, serán tidas en conta na presente convocatoria, salvo indicación do interesado en sentido contrario. A tramitación dos expedientes continuará desde o trámite no que se atopaba ó remate do exercicio anterior.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria e Industrias Agroalimentarias para dictar cantas disposicións considere necesarias para a aplicación da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de marzo de 1997.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>1919</p>

