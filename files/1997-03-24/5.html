---
date: '1997-03-24'
id: 10B72
page: 2
number: 57
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 14 de marzo de 1997 pola que se establecen axudas para viaxes
  colectivas e intercambio de alumnos.
range: Orde
url: 'https://www.xunta.gal/dog/Publicados/1997/19970324/Anuncio10B72_gl.html'
---
<p>A realización de viaxes colectivas de interese formativo-cultural e o intercambio entre alumnos de diferentes comunidades e países, permiten coñecer experiencias profesionais levadas a cabo noutros ámbitos xeográficos, ter unha maior convivencia e sentido da cooperación, amplia-los coñecementos técnicos e a súa formación integral ó coñecer diferentes lugares, xentes, terras, recursos, costumes e culturas.</p>
<p>Para facilitar estas actividades, esta consellería,</p>
<p>DISPÓN:</p>
<p>Artigo 1º</p>
<p>Convocar axudas cofinanciadas polo Fondo Social Europeo destinadas a alumnos que cursen ensinanzas regradas de formación marítimo-pesqueira, náutico-pesqueira e ciclos formativos de grao medio e superior de acuicultura en centros dependentes da Consellería de Pesca, Marisqueo e Acuicultura.</p>
<p>Artigo 2º</p>
<p>1. As axudas ás que se refire a presente orde comprenderán :</p>
<p>a) O transporte desde o centro formativo ata o punto de destino e viceversa.</p>
<p>b) O transporte dentro das áreas de visita sempre que respondan e complementen os obxectivo técnicos, profesionais e pedagóxicos previstos.</p>
<p>c) Os gastos de aloxamento e mantenza nos lugares ou centros de acollida.</p>
<p>2. Os profesores acompañantes disporán de transporte, mantenza e aloxamento nos mesmos termos cós indicados para os alumnos e dunha gratificación diaria equivalente a unha axuda de custo. A percepción deste importe é incompatible coa indemnización por razón de servicios prevista no Decreto 21/1994.</p>
<p>3. A contía da axuda nunca poderá supera-lo 75% do custo real da actividade.</p>
<p>4. A duración máxima da actividade non será superior a 10 días desde o inicio ó remate desta.</p>
<p>5. O prazo de presentación de solicitudes rematará o 31 de outubro de 1997.</p>
<p>Artigo 3º</p>
<p>1. As solicitudes serán dirixidas á Dirección Xeral de Formación Pesqueira e Investigación a través da dirección do centro.</p>
<p>2. Á solicitude, que irá informada e asinada polo director do centro, xuntaráselle a seguinte documentación :</p>
<p>a) Data e programa da viaxe.</p>
<p>b) Breve memoria dos obxectivos previstos.</p>
<p>c) Relación nominal de asistentes.</p>
<p>d) Autorización do pai, nai ou titor legal, sempre que sexan menores de idade.</p>
<p>e) Orzamento total da viaxe.</p>
<p>3. As solicitudes presentaranse cun mínimo de 30 días de anticipación á viaxe.</p>
<p>Artigo 4º</p>
<p>A selección definitiva será realizada pola Dirección Xeral de Formación Pesqueira e Investigación a través dunha comisión constituída para tal fin. Esta resolución seralles notificada ós interesados e contra ela, poderase interpoñer recurso ordinario perante o conselleiro de Pesca, Marisqueo e Acuicultura.</p>
<p>Artigo 5º</p>
<p>A falta de notificación, no prazo de tres meses desde a súa solicitude, determinará a súa desestimación por parte desta consellería.</p>
<p>Artigo 6º</p>
<p>Aprobada a axuda, a Consellería de Pesca, Marisqueo e Acuicultura contratará, se é o caso, e unha vez realizada a viaxe, aboaralle o servicio directamente á empresa adxudicataria.</p>
<p>Artigo 7º</p>
<p>1. As axudas económicas establecidas na presente orde imputaranse á aplicación orzamentaria 12.04.322S.480.0. formación profesional FSE, dos orzamentos xerais da Comunidade Autónoma para 1997, ata un límite de 3.000.000 pesetas.</p>
<p>2. O pagamento da axuda farase unha vez realizada a viaxe e presentados os xustificantes oportunos.</p>
<p>Artigo 8º</p>
<p>Cada grupo de alumnos participantes e nun prazo máximo dun mes desde o remate da viaxe, enviará á Dirección Xeral de Formación Pesqueira e Investigación unha memoria da actividade realizada na que se recollerá: os obxectivos do grupo, as actividades realizadas e un diario da viaxe, reflectindo se os obxectivos finais responderon á actividade programada.</p>
<p>Disposición derradeira</p>
<p>Facúltase a directora xeral de Formación Pesqueira e Investigación para dicta-las resolucións precisas para o cumprimento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 14 de marzo de 1997.</p>
<p>Juan Caamaño Cebreio</p>
<p>Conselleiro de Pesca, Marisqueo e Acuicultura</p>
<p>2149</p>

