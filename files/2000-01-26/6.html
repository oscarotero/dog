---
date: '2000-01-26'
id: '4906'
page: 1043
number: 17
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 2 de decembro de 1999, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo do sector do comercio de alimentación.
range: Resolución
url: 'https://www.xunta.gal/dog/Publicados/2000/20000126/Anuncio4906_gl.html'
---
<p>Visto o expediente do convenio colectivo para o sector do comercio de alimentación, con código 3600315, que tivo entrada nesta delegación provincial o día 30-11-1999, subscrito en representación da parte económica pola Asociación de Maioristas de Alimentación e a Asociación de Detallistas de Alimentación de Pontevedra, e da parte social, polas centrais sindicais UGT, CC.OO, CIG, USO e FETICO, en data 11-11-1999. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 2 de decembro de 1999.</p>
<p>Antonio Coello Bufill</p>
<p>Delegado provincial de Pontevedra</p>
<p>Artigo 1º.-Ámbito persoal e funcional.</p>
<p>Este convenio afecta no seu contido normativo a toda a provincia de Pontevedra e abrangue tódalas actividades do sector do comercio de alimentación nas que se inclúen maioristas e distribuidores, retallistas, supermercados e autoservicios e semellantes e, en xeral, tódalas empresas dos sectores do comercio de alimentación e comercio de gandería rexidas pola ordenanza laboral de comercio, a cal é aplicable subsidiariamente en todo o establecido no presente convenio e para todo o persoal destas.</p>
<p>Artigo 2º.-Vixencia.</p>
<p>A duración deste convenio será desde o 1 de xaneiro de 1999 ata o 31 de decembro de 2000. A denuncia do convenio entenderase validamente efectuada por calquera das partes, sempre que medie comunica</p>
<p>ción por escrito á outra parte antes do último mes de vixencia ordinaria do convenio.</p>
<p>Artigo 3º.-Condicións máis beneficiosas, compensación e absorción.</p>
<p>As melloras económicas obtidas neste convenio non poderán ser absorbidas nin compensadas por melloras voluntarias anteriores ou futuras.</p>
<p>Artigo 4º.-Xornada de traballo.</p>
<p>A xornada de traballo para tódolos traballadores do sector será de corenta horas semanais, de luns a venres, agás retallistas de alimentación, establecementos de cash-almacén, para os cales a xornada rematará o sábado.</p>
<p>Nos almacéns maioristas poderase ter un retén os sábados ata un máximo de catro persoas, rotativo e de acordo a empresa co comité; o remate da devandita xornada será ás doce horas.</p>
<p>Artigo 5º.-Vacacións.</p>
<p>Tódolos traballadores desfrutarán anualmente dunhas vacacións retribuídas de acordo coas seguintes condicións:</p>
<p>1. Terán unha duración de 31 días naturais, independentes da categoría profesional de cada traballador.</p>
<p>2. As vacacións poderanse desfrutar no transcurso do ano, sendo obrigatorio para a empresa conceder estas, polo menos nun 40% do cadro de persoal, durante o período abranguido entre o 15 de maio e o 30 de setembro, de xeito rotativo.</p>
<p>O calendario de vacacións fixarase en cada empresa. O traballador coñecerá as datas que lle correspondan dous meses antes, polo menos, do comezo do desfrute e anunciaranse no taboleiro de anuncios do centro de traballo.</p>
<p>3. Cando un traballador cese no transcurso do ano terá dereito á parte proporcional das vacacións.</p>
<p>Artigo 6º.-Horas extraordinarias.</p>
<p>De conformidade co disposto na Lei de xornada máxima, pode ser autorizada polo delegado de Traballo a realización de horas extraordinarias, que se retribuirán para o persoal indistintamente, cun aumento do 75%, retribuíndose co 150% as realizadas en domingo e días festivos.</p>
<p>Enténdese que tales recargas son establecidas con carácter xeral e mínimo, e poderán ser substituídas por outras superiores.</p>
<p>Os límites máximos de horas extraordinarias serán os seguintes:</p>
<p>-Día: 2 horas.</p>
<p>-Mes: 15 horas.</p>
<p>-Ano: 70 horas.</p>
<p>Artigo 7º.-Licencias e permisos.</p>
<p>O persoal da empresa terá dereito a licencia con soldo en calquera dos casos seguintes:</p>
<p>a) Casamento do traballador: 15 días.</p>
<p>b) Necesidade de atender persoalmente asuntos propios que non admiten demora: 2 días.</p>
<p>c) Morte ou enterramento de cónxuxe, pais, avós, fillos, netos ou irmáns enfermidade de cónxuxe, pais e fillo e parto da esposa: 3 días.</p>
<p>En caso de desprazamento por estes motivos, a licencia será de catro días, ampliables a cinco días, se o desprazamento é fóra da provincia.</p>
<p>Os traballadores afectados por este convenio terán dereito a unha licencia retribuída de dous días. A dita licencia non poderá ser acumulada en vacacións, pontes ou a calquera outra licencia. Tampouco se poderá desfrutar durante o mes de decembro, e deberá ser solicitada cunha antelación de cinco días. A súa concesión estará suxeita á orde de prioridade da solicitude, en caso de coincidencia de datas.</p>
<p>Artigo 8º.-Excedencias.</p>
<p>Poderán solicita-la excedencia voluntaria tódolos traballadores e traballadoras da empresa sempre que leven, polo menos, un ano de servicio.</p>
<p>A excedencia voluntaria concederase por prazo non inferior a dous anos nin superior a cinco. Este dereito só poderá ser exercido outra vez polo mesmo traballador ou traballadora, se transcorresen catro anos desde o final da anterior excedencia. Non se computará para ningún efecto o tempo que os traballadores e traballadoras permanecesen nesta situación.</p>
<p>Ó remata-la situación de excedencia, o persoal terá dereito a ocupa-la primeira vacante que se produza na súa categoría se non houbese traballadores e traballadoras en situación de excedencia forzosa.</p>
<p>A empresa concederá preceptivamente a excedencia voluntaria por un tempo non superior a un ano, cando medien fundamentos serios debidamente xustificados de orde familiar, terminación de estudios, etc.</p>
<p>Perderase o dereito ó reingreso na empresa, se non fose solicitado polo interesado ou interesada antes de expira-lo prazo que lle foi concedido.</p>
<p>Darán lugar á situación de excedencia forzosa calquera das causas seguintes:</p>
<p>a) Nomeamento para cargo que teña que facerse por decreto, por designación ou para cargo electivo.</p>
<p>b) Enfermidade.</p>
<p>c) Maternidade, por un prazo non superior a tres anos.</p>
<p>A esta última modalidade de excedencia poderán optar a nai ou o pai ós que afecte esta situación.</p>
<p>Artigo 9º.-Complemento de nocturnidade.</p>
<p>O complemento de nocturnidade percibirase na contía do 25% sobre o salario base de cada categoría. Os traballadores e traballadoras de nova contratación percibirano igualmente.</p>
<p>Os traballadores e traballadoras que teñan dereito a percibi-lo complemento de nocturnidade, perci</p>
<p>birano na contía establecida no texto do convenio e sobre o salario base mensual de trinta días, aboándose a pro rata do tempo traballado. O devandito complemento percibirase no mes de vacacións.</p>
<p>Artigo 10º.-Pagas extraordinarias.</p>
<p>Todo o persoal afectado percibirá tres pagas extraordinarias consistentes nunha mensualidade dos salarios base vixentes en cada momento, maila antigüidade e melloras voluntarias que conceden as empresas. Estas serán aboadas:</p>
<p>a) Paga de verán: o día 18 de xullo.</p>
<p>b) Paga de Nadal: o día 22 de decembro.</p>
<p>c) Paga de beneficios: esta aboarase o día 1 de xaneiro e poderá prorrogarse ata o 31 de marzo.</p>
<p>Artigo 11º.-Condicións económicas.</p>
<p>O incremento salarial para o primeiro ano de vixencia do convenio será do 3%.</p>
<p>Acórdase unha revisión salarial para o suposto en que o IPC real supere a devandita porcentaxe.</p>
<p>Para o segundo ano, páctase un incremento salarial consistente no IPC previsto+0,25, cunha revisión na contía en que ó final do ano o IPC real supere o IPC previsto.</p>
<p>Artigo 12º.-Antigüidade.</p>
<p>Complemento de antigüidade: a contía do complemento de antigüidade será a que o 31 de decembro de 1994 figure en nómina como «plus de antigüidade» e aboarase nas 15 mensualidades.</p>
<p>Ós traballadores e traballadoras que o 31 de decembro de 1994 cumpran algún trienio aboaráselles este, cuantificándose a partir da referida data a antigüidade por cuadrienios, que empezarán a percibi-los traballadores e traballadoras que a partir da dita data comecen a xerar cuadrienios.</p>
<p>O dito concepto, denominado complemento de antigüidade, introducirase en nómina, o cal será cotizable e non será absorbible por ningún outro concepto salarial.</p>
<p>Será aplicado a este concepto o incremento pactado en cada negociación colectiva.</p>
<p>Antigüidade: en concepto de antigüidade establécense cuadrienios na contía dun 6% sobre o salario do convenio vixente en cada momento e para cada categoría.</p>
<p>Artigo 13º.-Axudas de custo.</p>
<p>Terán dereito a estas tódolos traballadores e tódalas traballadoras que, mediante orde expresa do empresario ou persoa que o represente, se vexan obrigados a realizar asuntos ou traballos de carácter profesional por conta e baixo a dependencia da empresa, con desprazamentos a lugares distantes do centro de traballo que imposibiliten o seu regreso e sexa preciso efectuar comidas fóra do seu propio domicilio ou teñan necesidade de desprazarse a localidades onde tamén lles esixa a misión encomendada unha permanencia que obrigue a tomar aloxamento.</p>
<p>A súa contía será a seguinte:</p>
<p>-Axuda de custo completa: 5.113 ptas.</p>
<p>-Xantar: 1.658 ptas.</p>
<p>-Cama: 1.452 ptas.</p>
<p>-Almorzo: 484 ptas.</p>
<p>-Cea: 1.519 ptas.</p>
<p>Artigo 14º.-Complemento asistencial en caso de enfermidade ou accidente.</p>
<p>Durante as situacións de incapacidade laboral transitoria as empresas aboarán desde o primeiro día o 100% do salario, podendo resarcirse as empresas coas cantidades que a Seguridade Social aboa como prestación pola dita continxencia.</p>
<p>Artigo 15º.-Axuda escolar.</p>
<p>Todo traballador ou traballadora que teña fillos e/ou fillas de ata 16 anos percibirá por concepto de axuda escolar a contía de 8.983 ptas. anuais por cada fillo e/ou filla. A dita cantidade aboarase ó comeza-lo curso. Será requisito indispensable que os fillos figuren como beneficiarios na cartilla da Seguridade Social do traballador.</p>
<p>Artigo 16º.-Complemento de incapacidade.</p>
<p>Tódolos traballadores e traballadoras que teñan algún fillo ou filla subnormal, diminuído físico ou minusválido percibirán a contía de 9.015 ptas. mensuais por cada fillo ou filla que se atope nas referidas circunstancias.</p>
<p>Artigo 17º.-Servicio militar.</p>
<p>O persoal abranguido neste convenio ten dereito a que se lle respecte o posto de traballo durante o tempo que dure o servicio militar e dous meses máis.</p>
<p>Así mesmo, o persoal que leve dous anos prestando servicio, durante o tempo que estea prestando o servicio militar ten dereito a percibir, como se estivese presente no traballo, o importe de dúas gratificacións extraordinarias fixas, verán e Nadal.</p>
<p>Artigo 18º.-Roupa de traballo.</p>
<p>As empresas estarán obrigadas a facilitarlles ós seus productores un mínimo de dúas pezas de roupa de traballo por ano. Ós choferes e repartidores facilitaránselles uniformes de traballo acondicionados ás temperaturas de verán e inverno, así como roupas de auga. O seu uso seá obrigatorio.</p>
<p>Así mesmo, o persoal terá a obriga de conserva-la roupa en bo estado. O traballador estará obrigado a comprala ó seu cargo por abandono ou neglixencia a el imputable, ou se as estragua de forma clara.</p>
<p>Artigo 19º.-Ingresos.</p>
<p>Terán dereito preferente para o ingreso, en igualdade de condicións, as persoas que desempeñasen ou desempeñen funcións na empresa con carácter eventual, interino ou contratado por tempo determinado e tamén os fillos dos traballadores e traballadoras da empresa, xa estean estes ou estas en activo, xubilados ou falecidos.</p>
<p>Artigo 20º.-Período de proba.</p>
<p>O ingreso entenderase provisional mentres non se cumprise o período de proba que para cada grupo profesional dos enumerados na clasificación profesional se detalla a seguir:</p>
<p>-Grupo I: 6 meses.</p>
<p>-Grupo II: 3 meses.</p>
<p>-Grupo III: 1 mes.</p>
<p>Artigo 21º.-Medidas disciplinarias.</p>
<p>Nos supostos de medidas disciplinarias por parte da empresa, tales como propostas de despedimento, sancións ou amoestacións formais, estas deben ser comunicadas por escrito ó traballador ou traballadora e ó comité de empresa ou delegados correspondentes. Nestes casos, o traballador ou traballadora, se fose chamado ou chamada pola empresa, poderá ser acompañado polos seus lexítimos representantes legais.</p>
<p>Artigo 22º.-Reparto.</p>
<p>As empresas maioristas recomendarán ós seus clientes a necesidade de que os locais onde teña lugar a recepción das mercadorías solicitadas reúnan as debidas condicións para tratar de evitar, no posible, tarefas que supoñan excesivo esforzo físico para os traballadores.</p>
<p>Artigo 23º.-Traballadores en cámara de conxelación.</p>
<p>O persoal que traballe en cámaras frigoríficas con permanencia nelas por un tempo, como mínimo, do 25% da súa xornada laboral, con independencia de que sexa dotado de roupa axeitada ó seu cometido, percibirá un plus do 25% do seu salario regulamentario.</p>
<p>Artigo 24º.-Retirada do carné de conducir e multas.</p>
<p>En caso de retirada do carné de conducir por causa non imputable ó traballador ou traballadora, a empresa comprométese a facilitarlle ó conductor afectado un posto de traballo idóneo, de acordo coa súa categoría profesional, sen que con iso vexa diminuído o seu salario.</p>
<p>As multas imputables ó traballador serán aboadas por este, en caso contrario pagaraas a empresa, quen tamén se fará responsable das multas orixinadas por exceso de carga, mal aparcamento en caso de carga ou descarga e número de viaxeiros excesivo que teñan a condición de ser persoal de servicio da empresa.</p>
<p>Artigo 25º.-Seguridade no posto de traballo.</p>
<p>A todo traballador ou traballadora que, por calquera causa xustificada non puidese seguir desempeñando o posto de traballo para o que foi contratado, a empresa estará obrigada a outorgarlle un dereito preferente de ocupación das vacantes que existan, sempre e cando as características do posto habilitado sexan aptas ás condicións físicas ou intelectuais do traballador.</p>
<p>Artigo 26º.-Afiliación sindical.</p>
<p>A empresa ten o deber de respecta-lo dereito de traballador á afiliación sindical libre.</p>
<p>As empresas deducirán das nóminas as cotas correspondentes ós afiliados a centrais sindicais. O traballador ou traballadora interesado/a na relación de tal operación remitiralle á empresa un escrito no que expresará con claridade a orde de desconto, o sindicato ó que pertence e a contía da cota correspondente.</p>
<p>Artigo 27º.-Garantía ad personam.</p>
<p>As condicións laborais pactadas neste convenio enténdese co carácter de mínimas, e deberán ser respectadas as condicións de todo tipo que veñan desfrutando os traballadores e traballadoras en canto sexan máis beneficiosas cás aquí establecidas.</p>
<p>Artigo 28º.-Visitas médicas.</p>
<p>En caso de saídas ó médico, a empresa aboará o tempo empregado cando a visita coincida co horario de traballo. Para o seu aboamento será precetivo que o volante estea sinado polo médico, á vez que datado.</p>
<p>Artigo 29º.-Gastos de locomoción.</p>
<p>Tódolos traballadores e traballadoras percibirán en concepto de complemento de locomoción a cantidade de 7.371 ptas. mensuais. Esta cantidade aboarase nos doce meses do ano.</p>
<p>Artigo 30º.-Comité de empresa.</p>
<p>A empresa facilitará local axeitado, no caso de que dispoña del, para as reunións e consultas do delegado ou comité de delegados cos traballadores e traballadoras, así como un taboleiro para poñer comunicacións, avisos, carteis, etc.</p>
<p>De acordo co establecido no artigo 68 e) do Estatuto dos traballadores, as horas retribuídas para a representación dos traballadores poderán ser desfrutadas por un ou varios membros dunha mesma organización sindical, sen excede-lo máximo total de horas ás que esta organización sindical teña dereito segundo os seus representantes dentro da empresa concreta na que se propón esta acumulación.</p>
<p>Artigo 31º.-Comisión paritaria.</p>
<p>Para a interpretación, vixilancia e cumprimento do pactado por ámbalas dúas partes neste convenio, créase unha comisión paritaria que estará composta da seguinte forma:</p>
<p>-Presidente/a-secretario/a: a que o foi do convenio, Pilar Cancela Rodríguez.</p>
<p>-Tres vocais: en representación da parte social.</p>
<p>-Tres vocais: en representación da parte económica.</p>
<p>A referida comisión actuará no ámbito da súa competencia, sen invadi-las esferas daqueles organismos e xurisdiccións que teñan unha competencia determinada e concreta recoñecida na normativa de convenios colectivos.</p>
<p>Artigo 32º.-Xubilación.</p>
<p>A idade de xubilación obrigatoria será ós 65 anos, sempre e cando se reúnan os requisitos legais para acceder á correspondente prestación. A xubilación voluntaria será ós 64 anos, segundo a normativa legal vixente en cada momento, e de mutuo acordo, empresa e traballador, ós 60 anos, compensando a empresa as diferencias salariais e de cotización á Seguridade Social ata os 65 anos.</p>
<p>Artigo 33º.-Declaración de principios.</p>
<p>Os representantes sociais asinan este convenio, comprometéndose formalmente a realizar unha maior productividade que axude á supervivencia de tódalas empresas do sector. Por outra banda, a representación económica observará o estricto cumprimento do convenio, mellorando as condicións laborais de todo tipo e en xeral dos productores ó seu servicio. Ámbalas dúas partes recoñecen e son conscientes de que forman un todo para que a empresa poida proporciona-los elementos que corresponden a cada unha delas.</p>
<p>Artigo 34º.-Partes que o concertan.</p>
<p>Este convenio foi concertado pola Asociación Provincial de Empresarios Detallistas e Maioristas de Alimentación de Pontevedra e polas centrais sindicais UGT, CC.OO, CIG e FETICO.</p>
<p>Artigo 35º.-Recoñecementos médicos.</p>
<p>As empresas estarán obrigadas a facilitar un recoñecemento médico obrigatorio, con periodicidade mínima dun ano. Os traballadores e traballadoras someteranse voluntariamente ó dito recoñecemento.</p>
<p>Artigo 36º.-Prestación por quilometraxe.</p>
<p>Todos aqueles traballadores e traballadoras que teñan que realizar desprazamentos en vehículo propio en tarefas ou traballos encomendados directamente pola empresa percibirán 29 ptas./km, respectándose as condicións máis beneficiosas que viñesen desfrutando anteriormente ó asinamento deste convenio.</p>
<p>O anterior enténdese que non afecta a un traslado voluntario a outro centro de traballo.</p>
<p>Artigo 37º.-Traballadores e traballadoras eventuais.</p>
<p>Todos aqueles traballadores e traballadoras temporais e eventuais que a partir do 17 de xuño de 1988 superen tres anos de contratación, nunha ou varias das modalidades temporais de contratación actualmente en vigor, pasarán á situación de fixos.</p>
<p>Para efectos de cómputo da dita duración, contaranse os períodos de traballo efectivo, IT nas súas distintas clases e duración, e calquera circunstancia que leve consigo unha suspensión temporal do contrato de traballo (coa excecpción de calquera tipo de excedencia).</p>
<p>Para estes efectos, computarase como tempo traballado a permanencia en empresas filiais da principal.</p>
<p>Este artigo non será de aplicación a aqueles traballadores e traballadoras que cesen voluntariamente e retornen á empresa ou que sexan contratados ó abeiro do artigo 42º deste convenio na súa letra c.</p>
<p>Artigo 38º.-Premios por xubilación.</p>
<p>Se ó producirse a xubilación o traballador ou traballadora acreditase unha antigüidade na empresa de máis de trinta anos, percibirá por parte desta, nun único pagamento, un premio consiste nunha cantidade igual a unha mensualidade do salario real que viñese percibindo.</p>
<p>Artigo 39º.-Descanso semanal.</p>
<p>Cando, por coincidi-lo día de descanso semanal noutro festivo o traballador ou traballadora se vexa privado do seu desfrute, as empresas veranse na obriga de compensar a este con outro día de descanso en día laborable, nun prazo non superior a quince días, a partir da data do día que lle correspondese desfrutar.</p>
<p>Artigo 40º.-Dereito de información en materia de contratación.</p>
<p>Recóllese no presente artigo a Lei 2/1991, do 7 de xaneiro, sobre dereitos e información dos representantes dos traballadores en materia de contratación. Para a súa aplicación observaranse as seguintes condicións:</p>
<p>1. Este texto manterá a súa vixencia no convenio ata o momento da derrogación da Lei 2/1991, do 7 de xaneiro, no que quedará sen efecto.</p>
<p>2. O presente texto recollerá no seu contido calquera modificación que se produza no articulado da citada lei.</p>
<p>«Texto da Lei 2/1991, do 7 de xaneiro.</p>
<p>Artigo 1º</p>
<p>1. O empresario entregaralle á representación legal dos traballadores unha copia básica de tódolos contratos que deban realizarse por escrito, a excepción dos contratos de relación laboral especial de alta dirección, sobre os que se establece o deber de notificación á representación legal dos traballadores.</p>
<p>Co fin de comproba-la adecuación do contido co contrato á legalidade vixente, esta copia básica conterá tódolos datos do contrato a excepción do número do documento nacional de identidade, o domicilio, o estado civil e calquera outro que, de acordo coa Lei orgánica 1/1992, do 5 de maio, puidese afectar á intimidade persoal.</p>
<p>A copia básica será entregada polo empresario nun prazo non superior a dez días desde a formalización do contrato, ós representantes legais dos traballadores, os que a asinarán para efectos de acreditar que se produciu a entrega. Posteriormente a referida copia básica enviarase á oficina de emprego.</p>
<p>Nos contratos suxeitos á obriga de rexistro no Inem a copia básica remitirase xunto co contrato á oficina de emprego. Nos restantes supostos remitirase exclusivamente a copia básica.</p>
<p>2. O empresario notificaralles ós representantes legais dos traballadores as prórrogas dos contratos de traballo ó sque se refire o número 1, asó como as denuncias correspondentes a estes no prazo de dez días seguintes a quen teña lugar.</p>
<p>3. Os representantes legais dos traballadores deberán recibir, polo menos trimestralmente, información respecto das previsións do empresario sobre realización de novos contratos, indicando o número destes e as modalidades e tipos de contratos que serán utilizados, así como dos supostos de subcontratación.</p>
<p>Artigo 2º</p>
<p>Os representantes da Administración, así como os das organizacións sindicais e os das asociacións empresariais que teñan acceso á copia básica dos contratos, en virtude da súa pertenza ós órganos de participación institucional que regulamentariamente teñan tales facultades, observarán sixilo profesional, e non poderán utiliza-la dita documentación para fins distintos dos que motivaron o seu coñecemento.</p>
<p>Artigo 3º</p>
<p>1. O empresario, con ocasión da extinción do contrato, comunicaralle ós traballadores a denuncia ou, se é o caso, o aviso previo da súa extinción, e deberá xuntar unha proposta de documento de liquidación das cantidades que se deben.</p>
<p>O traballador poderá soliciti-la presencia dun representante legal dos traballadores no momento de proceder ó asinamento do recibo de liquidación, facéndose constar nel o feito do seu asinamento en presencia dun representante legal dos traballadores, ou ben que o traballador non fixo uso desta posibilidade. Se o empresario impedise a presencia do representante no momento do sinamento, o traballador poderá facelo constar no propio recibo, para os efectos oportunos.</p>
<p>2. A liquidación dos salarios que correspondan ós traballadores fixos descontinuos, nos supostos de conclusión de cada período de actividade, levarase a cabo con suxeición ós trámites e garantías establecidas no número anterior».</p>
<p>Artigo 41º.-Clasificación do persoal.</p>
<p>O persoal ó servicio das empresas afectadas por este convenio colectivo quedará encadrado nalgúns dos seguintes grupos profesionais, en función das súas titulacións académicas, aptitudes profesionais e contido xeral da prestación laboral requirida.</p>
<p>As definicións contidas para cada grupo profesional non son exhaustivas, senón meramente enunciativas.</p>
<p>Grupo I.</p>
<p>Están abranguidos neste grupo aqueles traballadores e traballadoras que coordinan, dirixen, establecen e crean políticas xerais, prácticas normativas e procedementos amplos, con alto grao de autonomía a partir de directrices xerais. Exercen a supervisión a través de mandos intermedios, co fin de consegui-los obxectivos operacionais marcados.</p>
<p>Grupo II.</p>
<p>Están abranguidos neste grupo aqueles traballadores e traballadoras cunha actividade que se desenvolve baixo especificacións precisas e con certo grao de autonomía, podendo coordina-lo traballo dun equipo, e para o seu desenvolvemento se requira unha pericia ou habilidade sistemática en actividades ou procesos técnicos, comerciais, informáticos ou administrativos, estando ou non estandarizados.</p>
<p>Grupo III.</p>
<p>Están abranguidos neste grupo aqueles traballadores e traballadoras en postos que se executan baixo instruccións concretas con dependencia xerárquica e funcional total.</p>
<p>Esíxese o coñecemento total o oficio e as funcións poden implicar incomodidade temporal ou esforzo físico.</p>
<p>A precedente definición de grupos profesionais non implica a derrogación das categorías profesionais e súa definición funcional contidas na vixente ordenanza laboral de comercio.</p>
<p>Artigo 42º.-Modalidades de contratación.</p>
<p>a) Contrato de formación.</p>
<p>Terá unha duración máxima de tres anos, cun salario do 90, 95 e 100% para o primeiro, segundo e terceiro ano respectivamente e en relación co salario base da súa categoría profesional.</p>
<p>b) Contrato en prácticas.</p>
<p>A retribución dos traballadores cun contrato en prácticas será do 100% do salario base da súa categoría profesional. A duración máxima deste contato será de dous anos.</p>
<p>c) Contrato eventual por circunstancias do mercado.</p>
<p>A duración máxima deste contrato será de 13,5 meses dentro dun período de 18 meses, cunha indemnización dun día de salario por mes traballado se o contrato é superior a seis meses.</p>
<p>Artigo 42º.Bis.-Estabilidade no emprego.</p>
<p>As empresas deste sector que conten con máis de 30 traballadores terán, a 31 de decembro do ano 2001, un cadro de persoal do 60% de emprego fixo.</p>
<p>Así mesmo, de acordo co establecido na letra B punto 2º da disposición adicional I da Lei 63/1997, ámbalas dúas partes coinciden en que durante toda a vixencia deste convenio (1999-2000) será posible a conversión de tódolos contratos temporais no contrato para o fomento da contratación indefinida regulamentado na devandita disposición.</p>
<p>Artigo 43º.-Mobilidade xeográfica.</p>
<p>a) Desprazamento. As empresas poderán despraza-lo seu persoal a outros centros de traballo distintos a aquel en que presten os seus servicios, fundamentando o dito desprazamento en razóns técnicas, organizativas, de producción ou de contratación.</p>
<p>b) Traslado. Enténdese por traslado ou desprazamento a outro centro de traballo que implique un camibo de domicilio. Un desprazamento implica cambio de domicilio cando o centro de traballo de novo destino diste máis de 40 quilómetros do seu centro actual ou do seu domicilio actual.</p>
<p>Para os supostos de traslados de persoal polos motivos establecidos na lei, establécense os seguinte mecanismos:</p>
<p>-Negociación preceptiva coa representación legal dos traballadores e traballadoras.</p>
<p>-Intervención dos mecanismos do AGA e, en caso de desacordo, da comisión paritaria.</p>
<p>-Recuperación do posto de traballo anterior en caso de laudo ou sentencia favorable.</p>
<p>-Aviso previo de 45 días.</p>
<p>-Prazo de incorporación ó novo centro de traballo de 30 días.</p>
<p>-Os traslados non terán unha duración inferior a doce meses nun período de tres anos.</p>
<p>-Se, por traslado, un dos cónxuxes cambia de residencia, o outro, se fose traballador da mesma empresa, terá dereito ó traslado á mesma localidade.</p>
<p>Os casos de traslado darán lugar ó devengo por parte do traballador ou traballadora trasladado/a dos seguintes conceptos compensatorios:</p>
<p>-Billete para o traballador ou traballadora e os familiares que vivan ás súas expensas.</p>
<p>-Transporte de mobiliario, roupa e utensilio de fogar.</p>
<p>-Indemnización consistente en dúas veces o salario base mensual de categoría profesional, nun único pagamento.</p>
<p>-Compensación durante doce meses da diferencia do custo de vivenda en alugueiro (vivenda das mesmas características).</p>
<p>-Notificada a decisión de traslado, o traballador ou traballadora poderá optar pola extinción do seu contrato, percibindo unha indemnización de 40 días de salario por ano de servicio, rateándose por meses os períodos inferiores a un ano e cun máximo de 24 mensualidades.</p>
<p>Artigo 44º.-Réxime disciplinario para o acoso sexual.</p>
<p>Todo comportamento ou situación que atente contra o respecto á intimidade e/ou contra a liberdade dos traballadores e das traballadoras, conductas de acoso sexual verbais ou físcicas, serán conceptuadas como faltas moi graves, graves ou leves en función da repercusión do feito (poderá seguirse o réxime disciplinario establecido no acordo para a substitución da ordenanza do comercio). Nos supostos en que se leve a cabo servíndose da súa relación xerárquica coa persoa e/ou con persoas con contrato laboral non indefinido, a sanción aplicarase no seu grao máximo.</p>
<p>O comité de empresa, os delegados de persoal, sección sindical e a dirección da empresa velarán polo dereito á intimidade do traballador ou traballadora afectado/a, procurando silencia-la súa identidade, cando así sexa preciso.</p>
<p>Artigo 45º.-Igualdade no traballo.</p>
<p>Respectarase o principio de igualdade no traballo para tódolos efectos e non se admitirá discriminación por razóns de idade, sexo, ideoloxía, raza, minusvalidez, etc.</p>
<p>Artigo 46º.-Cláusula de submisión ó AGA.</p>
<p>Diante da importancia que pode ter para a resolución dos conflictos laborais a elaboración do Acordo Interprofesional Galego sobre Procedementos Extraxudiciais de Solución de Conflictos Colectivos de Traballo (AGA), asinado entre a Confederación de Empresarios de Galicia e as organizacións sindicais CIG, CC.OO e UGT, as partes asinantes deste convenio durante a vixencia del acordan someterse ás disposicións contidas no AGA nos propios termos en que están formuladas.</p>
<p>Artigo 47º.-Prevención de riscos laborais.</p>
<p>Formación e crédito horario dos delegados de prevención.</p>
<p>Este punto ten como fundamento o desenvolvemento das facultades que á negociación colectiva concede a disposición adicional sétima do Real decreto 39/1997, polo que se aproba o Regulamento dos servicios de prevención na que se di que na negociación colectiva poderán establecerse os criterios polos que se decida o tempo e os medios de que disporán para o desempeño da súa actividade os traballadores designados polas empresas e os delegados de prevención en canto á planificación e formación en materia preventiva.</p>
<p>Así, establécese que no suposto de que a empresa non estea obrigada e non opte pola constitución dun servicio de prevención propio ou mancomunado, nin recorra a un servicio de prevención alleo, e a excepción daquelas empresas nas que o empresario poida asumir persoalmente a actividade de prevención, os delegados de prevención recibirán a mesma formación que os traballadores designados pola empresa para ocuparse da actividade preventiva.</p>
<p>A formación mínima, neste caso, será a sinalada no artigo 34 do Regulamento como funcións de nivel básico, co contido citado no apartado b) do anexo IV do mencionado regulamento dos servicios de prevención.</p>
<p>Nos demais casos, con independencia da modalidade de servicio de prevención que as empresas teñan, o empresario deberá proporcionarlles ós delegados de prevención os medios e a formación en materia preventiva que resulten necesarios para o exercicio das súas funcións.</p>
<p>A formación deberase facilitar polo empresario polos seus propios medios ou mediante concerto con</p>
<p>organismos ou entidades especializadas na materia e deberán adaptarse á evolución dos riscos e á aparición doutros novos, repetíndose periodicamente se fose necesario.</p>
<p>O tempo dedicado á formación será considerado como tempo de traballo para tódolos efectos e o seu custo non poderá recaer, en ningún caso, sobre os delegados de Prevención.</p>
<p>O tempo empregado no desempeño das súas funcións polos delegados de Prevención, como sinala o artigo 37 da Lei de prevención de riscos laborais, estará incluído no crédito horario que lle corresponda pola súa condición de representante legal dos traballadores, non obstante, non se imputará ó citado crédito horario o tempo empregado nos seguintes cometidos:</p>
<p>a) As reunións convocadas polos comités de seguridade e saúde.</p>
<p>b) As reunións convocadas polo empresario en materia de prevención de riscos.</p>
<p>c) Acompaña-los técnicos nas avaliacións de carácter preventivo do medio ambiente de traballo.</p>
<p>d) Acompaña-los inspectores de Traballo e Seguridade Social nas visitas que realicen ós centros de traballo para comproba-los cumprimentos da normativa sobre prevención de riscos laborais.</p>
<p>e) As visitas ós centros de traballo para coñece-las circunstancias que deran lugar a un dano na saúde dos traballadores unha vez que o empresario lles informara de tal acontecemento. Neste caso, os delegados de prevención deberán emitir informe detallando as características da visita efectuada e unha copia deste seralle entregada ó empresario.</p>
<p>Formación xeral sobre prevención de riscos laborais.</p>
<p>Tal e como especifica o artigo 19 da Lei de prevención de riscos laborais, deberase garantir que cada traballador reciba una formación teórica e práctica suficiente e axeitada en materia preventiva, tanto no momento da súa contratación, como cando se produzan cambios nas funcións que desenvolva ou se introduzan novas tecnoloxías ou cambios nos equipos de traballo.</p>
<p>A formación centrarase no posto de traballo ou función de cada traballador, adaptarase á evolución dos riscos e repetirase periodicamente cando sexa necesario.</p>
<p>En virtude do exposto, tódalas empresas incluídas no ámbito de aplicación do presente convenio deberán facilitar unha formación que reúna as seguintes características fundamentais:</p>
<p>a) Obxectivo: coñecemento por parte dos traballadores dos conceptos básicos en materia de prevención de riscos laborais e primeiros auxilios, cumprindo así o establecido nos artigo 19 e 20 da Lei 31/1995, de prevención de riscos laborais.</p>
<p>b) Destinatarios: tódolos traballadores.</p>
<p>c) Contido:</p>
<p>-Aspectos xerais da prevención de riscos laborais.</p>
<p>-Riscos xerais do centro de traballo.</p>
<p>-Riscos específicos do posto de traballo.</p>
<p>-Actuación diante de posibles urxencias.</p>
<p>d) Periodicidade: á incorporación dos traballadores á empresa, así como cando se produza un cambio de posto de traballo e en calquera outra circunstancia que aconselle a actualización desta formación.</p>
<p>e) Equipos de protección individual e a súa utilización.</p>
<p>Paralelamente á formación que se imparta ós traballadores e cando non se poda eliminar ou limita-lo risco por outros medios, deberán utilizarse equipos de protección individual, como marca o artigo 17 da Lei de prevención de riscos laborais.</p>
<p>Os equipos de protección individual necesarios identificaranse a partir das avaliacións de riscos que se realicen na empresa. Cada posto de traballo terá determinado o tipo de equipo de protección individual que será obrigatorio ou recomendable utilizar segundo a tarefa que se estea realizando e vixiarase tanto que estes equipos cumpran os requisitos marcados na lexislación vixente como a súa utilización por parte dos interesados.</p>
<p>f) Avaliación e saúde dos traballadores.</p>
<p>A vixilancia da saúde dos traballadores ten como obxectivos fundamentais o poder actuar precozmente diante de alteracións da saúde destes, así como o control do medio de traballo a través das consecuencias que ten sobre eles. Por iso, as empresas garantirán ós traballadores ó seu servicio a vixilancia periódica da súa saúde, en función dos riscos inherentes ó seu traballo.</p>
<p>Os traballadores que así o desexen serán sometidos a recoñecementos nos que se revise o seu estado de saúde nos seguintes supostos:</p>
<p>1. Cando se incorporen a un posto de traballo.</p>
<p>2. Despois dunha ausencia prolongada.</p>
<p>3. A intervalos periódicos que se determinen nos protocolos sobre vixilancia da saúde que sexan elaborados pola administración sanitaria.</p>
<p>Estes recoñecementos realizaranse tendo en conta os riscos específicos ós que se atopan expostos os traballadores no seu posto de traballo, e os resultados terán a privacidade marcada no artigo 22 da Lei de prevención de riscos laborais.</p>
<p>As empresas e os traballadores, en materia de seguridade e saúde laboral, respectarán e cumprirán o establecido na Lei de prevención de riscos laborais e nos regulamentos que a desenvolven, permanecendo en vigor o establecido neste artigo durante toda a vixencia da citada lei. Así mesmo, o contido do artigo sufrirá as modificacións que a súa vez afecten a lei ou os seus regulamentos.</p>
<p>Disposicións transitorias</p>
<p>Primeira.-Ámbalas dúas partes se comprometen a incia-la negociación do convenio colectivo a partir da segunda quincena do mes de xaneiro de cada ano.</p>
<p>Segunda.-As partes asinantes deste convenio amosan a súa vontade de que a figura contractual prevista o artigo 42 c) se instrumentalice de acordo coa declaración de motivos contida nel. Para tal efecto, a comisión paritaria do convenio fará un seguimento específico, nos termos previstos no artigo 31 do propio texto, a través de reunións que se celebrarán por instancia de cada unha das partes asinantes.</p>
<p>ANEXO</p>
<p>Táboa salarial</p>
<table><tbody><tr><td></td></tr>
<tr><td>Categoría</td><td>Salario base</td></tr>
<tr><td></td></tr>
</tbody></table>
<table><tbody><tr><td>Grupo profesional I</td><td></td></tr>
<tr><td>Nivel salarial A</td><td></td></tr>
<tr><td>Xefe/a de división</td><td>120.726</td></tr>
<tr><td>Xefe/a de sección administrativa</td><td>120.726</td></tr>
<tr><td>Xefe/a de persoal</td><td>120.726</td></tr>
<tr><td>Xefe/a de compras</td><td>120.726</td></tr>
<tr><td>Xefe/a de división</td><td>120.726</td></tr>
<tr><td>Xefe/a de vendas</td><td>120.726</td></tr>
<tr><td>Encargado xeral</td><td>120.726</td></tr>
<tr><td>Nivel salarial B</td><td></td></tr>
<tr><td>Xefe/a administrativo/a</td><td>116.491</td></tr>
<tr><td>Xefe/a de almacén</td><td>116.491</td></tr>
<tr><td>Contable, caixeiro/a</td><td>116.491</td></tr>
<tr><td>Oficial administrativo/a</td><td>116.491</td></tr>
<tr><td>Operador/a máquinas contables</td><td>116.491</td></tr>
<tr><td>Grupo profesional II</td><td></td></tr>
<tr><td>Nivel salarial A</td><td></td></tr>
<tr><td>Prof. de oficio de 1ª-chofer 1ª</td><td>112.257</td></tr>
<tr><td>Xefe/a de grupo</td><td>112.257</td></tr>
<tr><td>Viaxante</td><td>112.257</td></tr>
<tr><td>Xefe/a de supermercado</td><td>112.257</td></tr>
<tr><td>Nivel salarial B</td><td></td></tr>
<tr><td>Corredor de praza</td><td>108.015</td></tr>
<tr><td>Vendedor/a, poxador/a e comprador/a</td><td>108.015</td></tr>
<tr><td>Dependente/a maior</td><td>108.015</td></tr>
<tr><td>Xefe/a de sección mercantil</td><td>108.015</td></tr>
<tr><td>Encargado/a de establecemento</td><td>108.015</td></tr>
<tr><td>Secretario/a</td><td>108.015</td></tr>
<tr><td>Debuxante/a</td><td>108.015</td></tr>
<tr><td>Xefe/a de sección servicios</td><td>108.015</td></tr>
<tr><td>Visitador/a</td><td>108.015</td></tr>
<tr><td>Xefe/a de taller</td><td>108.015</td></tr>
<tr><td>Grupo profesional III</td><td></td></tr>
<tr><td>Nivel salarial A</td><td></td></tr>
<tr><td>Aux. caixa maior 25 anos*</td><td>108.015</td></tr>
<tr><td>Profesional oficial 2ª-chofer 2ª</td><td>105.898</td></tr>
<tr><td>Capataz</td><td>103.782</td></tr>
<tr><td>Auxiliar</td><td>103.782</td></tr>
<tr><td>Dependente/a</td><td>103.782</td></tr>
<tr><td>Aux. Admin. ou perforista</td><td>103.782</td></tr>
<tr><td>Mozo/a especializado/a</td><td>103.782</td></tr>
<tr><td>Escaparatista</td><td>103.782</td></tr>
<tr><td>Mozo/a</td><td>103.782</td></tr>
<tr><td>Nivel salarial B</td><td></td></tr>
<tr><td>Auxiliar de caixa 20-22 anos*</td><td>100.248</td></tr>
<tr><td>Auxiliar de caixa</td><td>100.248</td></tr>
<tr><td>Axudante</td><td>100.248</td></tr>
<tr><td>Nivel salarial C</td><td></td></tr>
<tr><td>Axudante/a</td><td>97.430</td></tr>
<tr><td>Telefonista</td><td>97.430</td></tr>
<tr><td>Vix. sereno, ordenanza, porteiro/a</td><td>97.430</td></tr>
<tr><td>Cobrador/a</td><td>97.430</td></tr>
<tr><td>Cosedor/a de sacos</td><td>97.430</td></tr>
<tr><td>Conserxe</td><td>97.430</td></tr>
<tr><td>Empaquetador/a</td><td>97.430</td></tr>
<tr><td>Persoal de limpieza</td><td>97.430</td></tr>
<tr><td>Aprendices (salario segundo texto convenio)</td><td></td></tr>
<tr><td>* Contratos antes de 13-9-1994</td></tr>
</tbody></table>

