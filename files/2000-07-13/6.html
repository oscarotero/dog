---
date: '2000-07-13'
id: EC2E
page: 10
number: 136
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 7 de xuño de 2000, da Delegación Provincial da Coruña, pola que
  se dispón a inscrición no rexistro e a publicación, no Diario Oficial de
  Galicia, do convenio colectivo do sector de pintura da provincia da Coruña.
range: Resolución
url: 'https://www.xunta.gal/dog/Publicados/2000/20000713/AnuncioEC2E_gl.html'
---
<p>Visto o expediente do convenio colectivo do sector de pintura da provincia da Coruña (código: 1501185) que tivo entrada nesta delegación provincial o día 31-5-2000, subscrito en representación da parte económica por APECCO, e, da parte social por UGT e CIG, o día 10-5-2000, de conformidade co disposto no art. 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 7 de xuño de 2000.</p>
<p>Mª Reyes Carabel Pedreira</p>
<p>Delegada provincial da Coruña</p>
<p>Convenio colectivo de pintura</p>
<p>para a provincia da Coruña</p>
<p>Ano 2000</p>
<p>I. Extensión e vixencia.</p>
<p>Artigo 1º.-Extensión.</p>
<p>O presente convenio é de aplicación a tódalas empresas de pintura. Aplicaráselle a tódolos centros de traballo da privincia da Coruña, calquera que sexa o domicilio social das empresas a que pertenza. Afecta o presente convenio a tódolos traballadores ó servicio das empresas anteriormente expresadas.</p>
<p>Artigo 2º.-Vixencia.</p>
<p>O convenio entrará en vigor o día da súa publicación mais os seus efectos económicos comezarán a rexer a partir do 1 de xaneiro de 2000 e a súa vixencia será desde o 1 de xaneiro ata o 31 de decembro de 2000.</p>
<p>II. Prórroga.</p>
<p>Artigo 3º</p>
<p>O convenio colectivo quedará denunciado automaticamente no momento en que reamte a súa vixencia.</p>
<p>Artigo 4º.-Respecto de dereitos.</p>
<p>Respectaránselles a tódolos traballadores as situacións persoais actualmente consolidadas en canto determinen maiores dereitos dos concedidos por este convenio respecto das materias obxecto de regulación.</p>
<p>Artigo 5º.-Compensación e absorción.</p>
<p>Sen prexuízo de que se poidan estender a calquera situación persoal as melloras establecidas no convenio e aínda amplialas, as empresas que veñan aboando salarios superiores ós regulamentariamente esixidos non estarán obrigadas a aplica-las elevacións que polas presentes estipulacións se fixan máis que na medida necesaria para suplir diferencias.</p>
<p>Así mesmo, as melloras establecidas no convenio serán compensables ou absorbibles por calquera elevación salarial que por disposición legal se puidese establecer.</p>
<p>Artigo 6º.-Garantía persoal e condición mínima.</p>
<p>Serán respectadas as condicións superiores pactadas con anterioridade a este convenio ou que se pacten durante a súa vixencia con persoas ou grupo de persoas, polas empresas afectadas por el, sempre que no seu conxunto ou cómputo anual superen as establecidas por este convenio, debido á condición que ten de normas mínimas de relación, tanto no que se refire ó social como ó económico.</p>
<p>Artigo 7º.-Normas complementarias.</p>
<p>No que non estea previsto neste convenio aplicarase o que dispón o convenio xeral do sector da construcción e demais disposicións vixentes.</p>
<p>III. Condicións económicas.</p>
<p>Artigo 8º.-Incremento salarial para 2000.</p>
<p>O incremento salarial para 2000 aquí pactado é dun dous coma seis por cento (2,6%), calculándose este sobre as táboas salariais vixentes o 31 de decembro de 1999 que inclúen a revisión do 0,9% sobre as táboas de 1998, excepto antigüidade, quedando establecidas as retribucións nas cantidades que figuran no anexo I deste convenio.</p>
<p>As empresas que pagasen as cantidades de conformidade coas táboas quedarán exentas do seu aboamento.</p>
<p>Artigo 9º.-Cláusula de garantía salarial para 2000.</p>
<p>No suposto de que o incremento anual do índice de prezos de consumo (IPC) o 31 de decembro de 2000 supere o dous por cento (2%), efectuarase unha revisión económica sobre o exceso do dito tanto por cento, excepto antigüidade, para efectos de que sirva de base para a negociación colectiva seguinte.</p>
<p>Artigo 10º.-Prima de asistencia e puntualidade.</p>
<p>Establécese unha prima de asistencia e puntualidade por día efectivo de traballo para o período do 1 de xaneiro ó 31 de decembro de 2000 de 707 pesetas para os axudantes e peóns, e de 896 pesetas para os oficiais de 1ª e 2ª.</p>
<p>Este complemento de asistencia e puntualidade perderase nas circunstancias e contías seguintes:</p>
<p>a) A primeira falta sen xustificación será penalizada coa perda de 1,5 días de prima, ademais do salario correspondente ó día da falta.</p>
<p>b) A segunda falta será penalizada coa perda de cinco días de prima, ademais do salario correspondente ó día da falta.</p>
<p>c) Cada nova falta será penalizada coa perda da prima correspondente á metade dos días traballados no mes, ademais do salario ou salarios da nova ou novas faltas.</p>
<p>d) As faltas computaranse sempre por cada mes natural.</p>
<p>Artigo 11º.-Antigüidade.</p>
<p>A antigüidade na empresa será retribuída a razón de dous bienios e tres quinquenios, por día natural, segundo a seguinte táboa:</p>
<p>Oficiais de 1ª e 2ª: bienio, 29 ptas.</p>
<p>Oficiais de 1ª e 2ª: quinquenio, 58 ptas.</p>
<p>Axudantes e peóns: bienio, 28 ptas.</p>
<p>Axudantes e peóns: quinquenio, 56 ptas.</p>
<p>Artigo 12º.-Complemento de altura.</p>
<p>Todo persoal que realice traballos en estadas voantes percibirá unha gratificación de 271 pesetas por día ou fracción para o período do 1 de xaneiro de 2000 ó 31 de decembro de 2000. En estadas de tubos percibirase esta gratificación a partir dos seis metros de altura.</p>
<p>Artigo 13º.-Axudas de custo e desprazamentos.</p>
<p>O persoal que realice traballos fóra da súa localidade ou residencia e teña necesidade de pasa-la noite no lugar de traballo percibirá unha axuda de custos de 2.125 pesetas diarias, ademais de 197 pesetas mensuais para lavado de roupa, para o período do 1 de xaneiro de 2000 ó 31 de decembro de 2000.</p>
<p>O persoal que se encontre traballando fóra da súa localidade ou residencia e no teña necesidade de pasa-la noite no lugar de traballo percibirá unha media axuda de custos de 935 pesetas diarais para o período do 1 de xaneiro de 2000 ó 31 de decembro de 2000.</p>
<p>O persoal que se encontre traballando fóra do termo municipal a menor distancia de 10 km percibirá unha saída de 360 pesetas diarias para o período do 1 de xaneiro ó 31 de decembro de 2000.</p>
<p>Artigo 14º.-Xornada laboral.</p>
<p>A xornada semanal será de 40 horas distribuídas de luns a venres, ambos incluídos, e a nómina aboarase mensualmente. Total de horas anuais, 1.776.</p>
<p>Consideraranse festivos os días 17 de maio, 24 de xullo, 14 de agosto, 13 de outubro e 7 de decembro, soamente para o presente ano de 2000. Cando un festivo local coincida con algún festivo de convenio, este último pasará ó seguinte día laboral. Así mesmo, cando coincida cun sábado.</p>
<p>Artigo 15º.-Roupa de traballo.</p>
<p>A todo o persoal afectado por este convenio seralle facilitada polas súas respectivas empresas unha funda de traballo de primeira calidade cada ano. En caso de traballo que o requira, entregarase outra máis.</p>
<p>Artigo 16º.-Licencias con soldo.</p>
<p>Tódolos traballadores afectados por este convenio terán dereito a permisos e percibirán o importe do</p>
<p>salario diario, antigüidade e complemento de asistencia nos casos seguintes:</p>
<p>a) Matrimonio do traballador: quince días naturais retribuídos.</p>
<p>b) Falecemento: en caso de falecemento de esposa, pais, pais políticos, fillos e irmáns, será sempre de cinco días para tódolos traballadores. En caso de falecemento de tíos ou tías, será de dous días.</p>
<p>c) Parto de esposa: será sempre de cinco días.</p>
<p>Artigo 17º.-Complemento de transporte.</p>
<p>Estipúlase a seguinte retribución económica en concepto de complemento de transporte, para tódalas categorías, de 835 pesetas por día efectivo de traballo para o período do 1 de xaneiro ó 31 de decembro de 2000.</p>
<p>Artigo 18º.-Vacacións.</p>
<p>Será de trinta días naturais e percibiranse durante elas o salario diario, antigüidade e complemento de asistencia correspondente ós días que, se estivese traballando, percibiría o traballador.</p>
<p>En todo caso, as vacacións poderán desfrutarse en dous períodos de 15 días que, de non haber acordo sobre o período do seu desfrute, 15 poderán ser escollidos polo traballador, e outros 15 polo empresario, todos eles naturais.</p>
<p>Artigo 19º.-Pagas de Nadal e verán.</p>
<p>Serán de trinta días cada unha e aboaranse o salario diario do convenio e antigüidade. A paga de verán cobrarase no mes de xullo e a de Nadal antes do 24 de decembro. O seu importe é o que figura no anexo I do convenio.</p>
<p>Artigo 20º.-Rendementos.</p>
<p>Establécese a seguinte táboa de rendementos mínimos:</p>
<p>Metros</p>
<p>Témpera lisa primeira man180</p>
<p>Témpera lisa segunda man200</p>
<p>Pintura ó óleo 1ª man 80</p>
<p>Pintura ó óleo 2ª man 60</p>
<p>Pintura ó óleo acabamento 90</p>
<p>Esmalte en paredes acabamento rolo 80</p>
<p>Pintura plástica en paredes, 1ª man160</p>
<p>Pintura plástica en paredes, 2ª man180</p>
<p>Aparellado e tapado130</p>
<p>Tépera picada a rolo110</p>
<p>Témpera picada a cepillo 60</p>
<p>Plástica picado a rolo100</p>
<p>Unidades</p>
<p>Potas imprimidas 25</p>
<p>Portas emplastecidas e lixadas 18</p>
<p>Portas pintadas 1ª man 18</p>
<p>Portas esmaltadas 15</p>
<p>Ventás en guillotina imprimidas (sen marco) 60</p>
<p>Ventás pintadas 1ª man (interior) 18</p>
<p>Ventás pintadas 2ª man 22</p>
<p>Pintado oco interior guillotina (vernizado) 30</p>
<p>Pintado oco interior guillotina (vernizado)</p>
<p>2ª man 35</p>
<p>Portas vernizadas 1ª man 32</p>
<p>Lixado e plastecido cravos 40</p>
<p>Portas 2ª man verniz 32</p>
<p>Portas 3ª man verniz 30</p>
<p>Estes rendementos enténdense en cada xornada de oito horas.</p>
<p>IV. Comisión paritaria.</p>
<p>Artigo 21º.-Constitúese unha comisión paritaria para a interpretación, arbitraxe, conciliación e vixencia do convenio. Comporase de catro vocais, dous deles representantes dos traballadores e dous dos empresarios, ambos pertencentes á comisión deliberadora do convenio.</p>
<p>Para a adopción de acordos será necesaria a conformidade de tres vocais, polo menos, en igualdade paritaria.</p>
<p>A comisión paritaria quedará constituída do seguinte xeito:</p>
<p>-Representación empresarial: César Prado Maceiras e Ángel Brey Castro.</p>
<p>-Representación dos traballadores: Vicente Moreira Sobrido, da CIG e Jesús Calvo Romero, de UGT.</p>
<p>Disposicións adicionais</p>
<p>Primeira.-As retribucións e táboas de rendemento incluídas neste convenio forman parte inseparable del e terán forza de obrigar en cada actividade.</p>
<p>Segunda.-O salario mínimo interprofesional non modificará o contido do presente convenio nin a contía das retribucións salariais pactadas nel, sempre e cando se lles garantan ós traballadores uns ingresos superiores en cómputo anual ós mínimos fixados por disposicións legais.</p>
<p>Terceira.-Complemento de hospitalización.</p>
<p>No caso de accidente laboral ocorrido no centro de traballo e no horario de traballo e que dea lugar a hospitalización a empresa aboará un complemento que, sumado ás prestacións regulamentarias por incapacidade temporal garanta o cento por cento do salario real e durante un período máximo de seis meses, salvo que finalice antes o contrato de traballo ou a obra.</p>
<p>Cuarta.-As empresas están obrigadas a concertar con primas íntegras ó seu cargo, no prazo de dous meses, unha vez homologado o presente convenio, unha póliza de seguros para a cobertura dos riscos de falecemento e invalidez permanente absoluta ou gran invalidez, nos termos que seguidamente se dirán, dos seus traballadores por accidentes de traballo, incluídos os accidentes in itinere, que lle garanta ó traballador accidentado ou ós seus habentes causa no caso de falecemento ou invalidez permanente producido por causa fortuíta espontánea</p>
<p>exterior e independente da vontade do traballador, o percibo da indemnización seguinte:</p>
<p>-Cinco millóns de pesetas (5.000.000 de ptas.) en caso de falecemento do traballador por accidente de traballo.</p>
<p>-Seis millóns de pesetas (6.000.000 de ptas.) en caso de invalidez permanente absoluta ou gran invalidez.</p>
<p>Esta compensación é compatible coa pensión e indemnización que poida causa-lo traballador na Seguridade Social ou Montepío. Non obstante o exposto anteriormente, a indemnización que sexa percibida con cargo ó contrato de seguro de accidentes que voluntariamente se contén neste convenio, considerarase como entrega a conta da indemnización que, se ó o caso, puidesen declarar con cargo ás empresas os tribunais de xustiza, compensándose ata onde aquela alcance.</p>
<p>Quinta.-Contratación.</p>
<p>1. Contratación. O ingreso ó traballo poderase realizar de conformidade con calquera das modalidades de contratación reguladas no Estatuto dos traballadores e disposicións complementarias.</p>
<p>2. Contrato fixo do cadro de persoal. Este contrato é o que concertan un empresario e un traballador para a súa prestación laboral na empresa por tempo indefinido. Esta será a modalidade normal de contratación que realizarán empresarios e traballadores en tódolos centros de trabajo de carácter permanente.</p>
<p>3. Contrato para traballo fixo por obra. É o contrato que ten por obxecto a realización dunha obra ou traballo determinados e formalizarase sempre por escrito.</p>
<p>A duración do contrato e o cesamento do traballador axustaranse a algún destes supostos:</p>
<p>a) Con carácter xeral, o contrato é para unha soa obra, con independencia da súa duración, e terminará cando finalicen os traballos do oficio e categoría do traballador na dita obra.</p>
<p>O cesamento dos traballadores deberase producir cando a realización paulatina das correspondentes unidades de obra fagan innecesario o número dos contratos para a súa execución, debéndose reducir este de acordo coa diminución real do volume de obra realizada.</p>
<p>O cesamento dos traballadores fixos de obra por terminación dos traballos do seu oficio e categoría deberáselle comunicar por escrito ó traballador cunha anticipación de quince días naturais. Non obstante, o empresario poderá substituír este aviso previo por unha indemnización equivalente á cantidade correspondente ós días de aviso previo omitidos calculada sobre os conceptos salariais dos táboas do convenio, todo isto sen prexuízo da notificación escrita do cesamento. A citada indemnización deberase incluír no recibo de salarios coa liquidación correspondente ó cesamento.</p>
<p>b) Non obstante o anterior, logo de acordo entre as partes, o persoal fixo de obra poderá prestar servicios a unha mesma empresa e en distintos centros de traballo dunha mesma provincia durante un período máximo de tres anos consecutivos sen perde-la dita condición e devengando os conceptos compensatorios que correspondan polos seus desprazamentos.</p>
<p>Neste suposto, a empresa deberá comunicar por escrito o cesamento ó traballador antes de cumprirse o período máximo de tres anos fixados no parágrafo anterior; cumprido o período máximo de tres anos, se non mediase comunicación escrita do cesamento, o traballador adquirirá a condición de fixo do cadro de persoal. En canto ó aviso previo do cesamento, observarase o pactado no suposto a).</p>
<p>c) Se se producise a paralización temporal dunha obra por causa imprevisible para o empresario principal e allea á súa vontade, tras dar conta a empresa á representación dos traballadores do centro ou, no seu defecto, á comisión paritaria provincial, operarán á terminación de obra e cesamento previstos no suposto a). A representación dos traballadores do centro ou, no seu defecto, a comisión paritaria, disporá, se é o caso, dun prazo máximo improrrogable dunha semana para a súa constatación, contado desde a notificación.</p>
<p>O empresario contrae tamén a obriga de ofrecer de novo un emprego ó traballador cando as causas de paralización da obra desaparecesen. A dita obriga entenderase extinguida cando a paralización se converta en definitiva. Logo de acordo entre as partes, o persoal afectado por esta terminación de obra poderase incluír no regulado para o suposto b). Este suposto non poderá ser de aplicación en casos de paralización por conflicto laboral.</p>
<p>Nos supostos a), b) e c) establécese unha indemnización por cesamento do 4,5% calculada sobre os conceptos salariais das táboas do convenio devengados durante a vixencia do contrato.</p>
<p>Os traballadores que formalicen contratos temporais ou de duración determinada ou os que teñen por obxecto a realización dunha obra ou traballos determinados e nos contratos oficiais dos cales non se prevexan indemnizacións terán dereito, unha vez finalizado o contrato correspondente, a percibir unha indemnización por cesamento do 4,5% calculado sobre os conceptos salariais das táboas do convenio devengados durante a vixencia do contrato.</p>
<p>Sexta.-Xubilación especial ós 64 anos. De conformidade co Real decreto 14/1981, dictado en desenvolvemento do ANE e para o caso de que os traballadores con 64 anos cumpridos desexen acollerse á xubilación co cento por cento dos dereitos, as empresas afectadas por este convenio obríganse a substituír cada traballador xubilado ó amparo do citado real decreto por outro traballador perceptor do seguro de desemprego ou xove demandante do</p>
<p>primeiro emprego, mediante un contrato de igual natureza có extinguido.</p>
<p>Será necesario previamente á iniciación de calquera trámite o acordo entre a empresa e o traballador para poderse acoller ó antes estipulado.</p>
<p>Sétima.-Empresas de traballo temporal. As empresas afectadas por este convenio cando contraten os servicios de empresas de traballo temporal garantirán que os traballadores postos ó seu dispor teñan os mesmos dereitos sociais, laborais e retributivos que lles corresponden ós seus traballadores en aplicación do convenio colectivo provincial de pinturas. Esta obriga constará expresamente no contrato de posta á disposición celebrado entre a empresa de traballo temporal e a empresa usuaria que estea vinculada polo presente convenio.</p>
<p>Oitava.-Pintura industrial de chorreo. A empresa subministrará, polo menos, dúas fundas ó ano e algunha máis, se fose necesario, por deterioración das anteriores. Así mesmo, dotará o chorreador dun escafandro homologado para desenvolve-lo traballo de limpeza mediante proxección de abrasivo seco. Este escafandro estará en bo estado, e terá alimentación de aire protexida mediante filtro con cartucho filtrante para eliminación de aceites e humidade excesiva e, ademais, estará dotado dunha válvula dosificadora que axuste o volume de entrada de aire.</p>
<p>A empresa submistraralle ó operario chorreador, ademais do equipo citado, botas e luvas adaptados ó traballo que vaia realizar. Procurarase que estes equipos persoais sexan utilizados por un só operario, quen devolverá o citado equipo cando abandone a empresas ou estea deteriorado e solicite outro para o seu cambio.</p>
<p>Novena.-O persoal que cese durante o período de prórroga do convenio terá dereito a percibir, como atrasos, o tanto por cento que se determine a primeiros de ano entre a representación sindical e patronal, que terá como base o IPC previsto polo Goberno, calquera que sexa o aumento que se pacte no convenio, e compensable coas retribucións superiores que puidesen ter percibido.</p>
<p>ANEXO I</p>
<p>Táboa salarial/ano 2000</p>
<table><tbody><tr><td></td></tr>
<tr><td>Categoría</td><td>Salario
día</td><td>Salario
mes</td><td>Paga de
verán</td><td>Paga de
Nadal</td></tr>
<tr><td></td></tr>
</tbody></table>
<table><tbody><tr><td>Administrativos:</td><td></td><td></td><td></td><td></td></tr>
<tr><td>Xefe de 1ª e peritos</td><td></td><td>155.153</td><td>220.389</td><td>220.389</td></tr>
<tr><td>Oficial de 1ª</td><td></td><td>120.623</td><td>171.355</td><td>171.355</td></tr>
<tr><td>Oficial de 2ª</td><td></td><td>110.688</td><td>157.247</td><td>157.247</td></tr>
<tr><td>Auxiliar</td><td></td><td>99.390</td><td>141.205</td><td>141.205</td></tr>
<tr><td>Auxiliar axudantes</td><td></td><td>76.856</td><td>109.206</td><td>109.206</td></tr>
<tr><td></td></tr>
<tr><td>Operarios:</td><td></td><td></td><td></td><td></td></tr>
<tr><td>Oficial de 1ª</td><td>2.951</td><td></td><td>126.262</td><td>126.262</td></tr>
<tr><td>Oficial de 2ª</td><td>2.892</td><td></td><td>123.697</td><td>123.697</td></tr>
<tr><td>Axudante</td><td>2.844</td><td></td><td>121.661</td><td>121.661</td></tr>
<tr><td>Peón</td><td>2.741</td><td></td><td>117.281</td><td>117.281</td></tr>
<tr><td></td></tr></tbody></table>
<p>Salarios: cómputo anual</p>
<p>Período do 1 de xaneiro ó 31 de decembro de 2000</p>
<table><tbody><tr><td></td></tr>
<tr><td></td><td>Pesetas ano</td></tr>
<tr><td></td></tr>
</tbody></table>
<table><tbody><tr><td>Persoal administrativo</td><td></td></tr>
<tr><td>Xefe 1ª e peritos</td><td>2.489.438</td></tr>
<tr><td>Oficial de 1ª</td><td>1.976.991</td></tr>
<tr><td>Oficial de 2ª</td><td>1.829.582</td></tr>
<tr><td>Auxiliar</td><td>1.661.900</td></tr>
<tr><td>Auxiliar axudante</td><td>1.327.508</td></tr>
<tr><td>Persoal obreiro</td><td></td></tr>
<tr><td>Oficial de 1ª</td><td>1.736.194</td></tr>
<tr><td>Oficial de 2ª</td><td>1.709.699</td></tr>
<tr><td>Axudante</td><td>1.641.518</td></tr>
<tr><td>Peóns</td><td>1.595.155</td></tr>
</tbody></table>

