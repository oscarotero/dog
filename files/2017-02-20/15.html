---
date: '2017-02-20'
id: G0177-190117-0001
page: 8295
number: 35
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN conxunta do 16 de xaneiro de 2017, da Vicepresidencia e Consellería
  de Presidencia, Administracións Públicas e Xustiza e da Axencia para a
  Modernización Tecnolóxica de Galicia, pola que se acorda a posta en
  funcionamento do servizo electrónico de emisión de certificados
  administrativos da Administración xeral e do sector público autonómico de
  Galicia.
range: Resolución
url: >-
  https://www.xunta.gal/dog/Publicados/2017/20170220/AnuncioG0177-190117-0001_gl.html
---
<p>As tecnoloxías da información cambian o xeito en que a cidadanía e empresas se relacionan coas administracións públicas. Así, as xestións de natureza administrativa a través de soportes dixitais están en constante evolución pola continua renovación de soportes, de tecnoloxías e de hábitos de uso. Isto obriga a adaptarse a novas realidades para poñer á disposición da cidadanía servizos dixitais.</p>
    <p>Estas actuacións están a supor unha transformación e modernización interna da Administración autonómica, unha nova forma de relacionarse con outras administracións e a posibilidade de contribuír á propia transformación e modernización da sociedade e da súa economía.</p>
    <p>Nesta liña, a Xunta de Galicia, con esta iniciativa, promove o desenvolvemento e posta en marcha de novos servizos na internet que faciliten o acceso dos cidadáns e empresas aos servizos públicos e permitan a estes interactuar coa Administración realizando xestións on line.</p>
    <p>Na actualidade a cidadanía e as empresas poden obter da Xunta de Galicia diversos certificados en soporte papel para utilizar nas súas xestións administrativas. Para a obtención destes certificados é necesario acudir aos puntos de entrega dos servizos ou organismos correspondentes, o que ocasiona un custo bidireccional: o do desprazamento para as persoas interesadas e o da elaboración e emisión para a Administración.</p>
    <p>Co obxectivo de facilitar estas xestións e reducir custos, a Xunta de Galicia pon á disposición das persoas interesadas o servizo electrónico de emisión de certificados administrativos da Administración xeral e do sector público autonómico de Galicia, que estará dispoñible na sede electrónica da Xunta de Galicia.</p>
    <p>Este novo servizo facilitará unha mellora na eficiencia e no modelo de relación cos distintos colectivos que interactúan coa Xunta de Galicia, permitindo unha maior proactividade e facilitando a simplificación das relacións administrativas.</p>
    <p>Así, o servizo electrónico de emisión de certificados reducirá a carga de traballo na medida en que se potencien os intercambios de información electrónicos, proporcionando novas vías para acceder á información en modo de autoservizo.</p>
    <p>Á vista do exposto,</p>
    <h2>ACORDAN:</h2>
    <p>Primeiro. Posta en funcionamento</p>
    <p>Apróbase, con carácter xeral, a posta en funcionamento do servizo electrónico de emisión de certificados administrativos da Administración xeral e do sector público autonómico de Galicia, dispoñible na sede electrónica da Xunta de Galicia.</p>
    <p>Segundo. Certificados electrónicos dispoñibles</p>
    <p>A sede electrónica da Xunta de Galicia recollerá unha relación actualizada dos certificados administrativos dispoñibles para a súa obtención mediante o servizo electrónico de emisión de certificados.</p>
    <p>Terceiro. Órganos responsables</p>
    <p>A actividade de prestación do servizo é asumida pola Administración xeral e do sector público autonómico de Galicia como propia.</p>
    <p>A titularidade e a responsabilidade do servizo que se pon en funcionamento mediante a presente resolución son da consellería con competencias en materia de administracións públicas como titular da sede electrónica da Xunta de Galicia.</p>
    <p>A responsabilidade do desenvolvemento e execución do servizo electrónico de emisión de certificados administrativos corresponderá á entidade con competencias en Administración electrónica. Esta entidade adoptará as medidas necesarias para que a accesibilidade, dispoñibilidade, integridade e seguridade respondan ás exixencias normativas vixentes.</p>
    <p>Os organismos responsables da emisión dos certificados administrativos serán calquera órgano superior ou de dirección da Administración xeral e do sector público autonómico que posúa datos relativos a cidadáns que poidan ser incorporados ao servizo electrónico de emisión de certificados administrativos e sexa responsable deles no exercicio das súas competencias. Estes órganos serán os responsables da exactitude dos datos contidos nos certificados. </p>
    <p>A Administración xeral e do sector público autonómico de Galicia disporá, en todo caso, das potestades precisas para asegurar o bo funcionamento do servizo e garantir e regular a súa prestación segundo o establecido na Lei 1/2015, do 1 de abril, de garantía da calidade dos servizos públicos e da boa administración.</p>
    <p>Cuarto. Acceso ao servizo</p>
    <p>Terán acceso ao servizo de emisión electrónica de certificados administrativos, dispoñible na sede electrónica da Xunta de Galicia, as persoas titulares dos datos que vaian ser incorporados ao certificado solicitado.</p>
    <p>As solicitudes para a emisión electrónica de certificados administrativos realizaranse na sede electrónica da Xunta de Galicia (https://sede.xunta.gal). Se o certificado solicitado está dispoñible, poderá obterse de xeito inmediato.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Quinto. Incorporación na Guía de procedementos e servizos </p>
    <p>Coa entrada en vigor da presente resolución, cada un dos certificados administrativos que poidan obterse mediante o servizo obxecto desta resolución quedarán incorporados na Guía de procedementos e servizos dispoñible na sede electrónica da Xunta de Galicia.</p>
    <p>Sexto. Habilitación de novos certificados </p>
    <p>Con carácter previo á posta en disposición de cada certificado no servizo electrónico de emisión de certificados administrativos, a entidade con competencias en Administración electrónica e o organismo responsable da emisión de cada certificado administrativo establecerán as condicións de acceso aos datos mediante a formulación dun acordo específico.</p>
    <p>Sétimo. Entrada en vigor</p>
    <p>Esta resolución entrará en vigor o día seguinte ao da súa publicación no Diario Oficial de Galicia. </p>
    <p>Santiago de Compostela, 16 de xaneiro de 2017</p>
    <table>
     <tbody>
      <tr>
       <td><footer><p>Alfonso Rueda Valenzuela<br>Vicepresidente e conselleiro<br>de Presidencia, Administracións<br>Públicas e Xustiza</p></footer></td>
       <td><footer><p>Mar Pereira Álvarez<br>Directora da Axencia para<br>a Modernización Tecnolóxica de Galicia</p></footer></td>
      </tr>
     </tbody>
    </table>

