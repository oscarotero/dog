---
date: '2020-02-27'
id: G0535-190220-0001
page: 13745
number: 39
agency: Consellería de Cultura e Turismo
section: III. Outras disposicións.
title: >-
  RESOLUCIÓN do 29 de xaneiro de 2020, da Dirección Xeral de Patrimonio
  Cultural, pola que se incoa o procedemento para declarar ben de interese
  cultural o funicular de transporte aéreo de materiais Novo y Sierra en Valga
  (Pontevedra).
range: Resolución
url: >-
  https://www.xunta.gal/dog/Publicados/2020/20200227/AnuncioG0535-190220-0001_gl.html
---
<p>O Concello de Valga, segundo o acordo plenario do 25 de novembro de 2019, solicita a incoación do procedemento de declaración de ben de interese cultural para a liña de vagonetas e embarcadoiro pertencente á antiga industria cerámica Novo y Sierra, localizados na parroquia de Santa Cristina de Campaña, ao ser un ben do patrimonio industrial de Galicia único na súa natureza.</p>
    <p>Tendo en conta que a Comunidade Autónoma de Galicia, ao abeiro do artigo 149.1.28 da Constitución e segundo o disposto no artigo 27 do Estatuto de autonomía, asumiu a competencia exclusiva en materia de patrimonio cultural, e en exercicio desta, apróbase a Lei 5/2016, do 4 de maio, do patrimonio cultural de Galicia.</p>
    <p>Tendo en conta o contido da información achegada e o informe dos servizos técnicos desta Dirección Xeral de Patrimonio Cultural, que conclúen que a instalación do funicular de transporte aéreo de materiais Novo y Sierra constitúe o único exemplo desta tipoloxía (a do transporte aéreo de materiais) que pode ser conservado, dunha tipoloxía industrial moi presente e relevante en Galicia, a da produción cerámica, e tomando en consideración a súa orixe en 1927, fan que sexa un exemplo único na Comunidade Autónoma, do cal existiron outros exemplos que non se conservan.</p>
    <p>Tomando en consideración o establecido no artigo 103 da Lei 5/2016, do 4 de maio, do patrimonio cultural de Galicia, que recolle que integran o patrimonio industrial os bens mobles e inmobles e os territorios e paisaxes asociados que constitúen testemuños significativos da evolución das actividades técnicas, extractivas, tecnolóxicas, da enxeñaría, produtivas e de transformación cunha finalidade de explotación industrial, nos que se recoñeza a súa influencia cultural sobre o territorio e a sociedade e que manifesten de forma significativa e característica valor industrial e técnico.</p>
    <p>E, á vista do recollido no artigo 104 da Lei 5/2016 dita, no cal se indica que se presume que concorre un significativo valor industrial, para a súa inclusión neste capítulo, nos seguintes bens, sempre que sexan anteriores a 1936, tanto para instalacións, lugares e paisaxes que constitúan expresión e testemuño dos avances da técnica e dos sistemas de produción das actividades extractivas e de explotación dos recursos naturais como para as mostras singulares da arquitectura de ferro, incluídos os mercados, pontes e viadutos.</p>
    <p>A directora xeral de Patrimonio Cultural, exercendo as competencias que lle atribúe o artigo 11 do Decreto 163/2018, do 13 de decembro, polo que se establece a estrutura orgánica da Consellería de Cultura e Turismo, en resposta á petición motivada do Concello de Valga e segundo o establecido no artigo 16 e seguintes da Lei 5/2016, do 4 de maio, do patrimonio cultural de Galicia</p>
    <h2>RESOLVO:</h2>
    <p>Primeiro. Incoar o procedemento para declarar ben de interese cultural o funicular de transporte aéreo de materiais Novo y Sierra en Valga (Pontevedra), conforme o descrito no anexo desta resolución e proceder cos trámites para a súa declaración. </p>
    <p>Segundo. Ordenar que se anote esta incoación de forma preventiva no Rexistro de Bens de Interese Cultural de Galicia e que se comunique ao Rexistro Xeral de Bens de Interese Cultural da Administración do Estado.</p>
    <p>Terceiro. Aplicar de forma inmediata e provisional o réxime de protección que establece a Lei 5/2016, do 4 de maio, do patrimonio cultural de Galicia, para os bens de interese cultural e para os bens mobles en particular. O expediente deberá resolverse no prazo máximo de vinte e catro (24) meses, desde a data desta resolución, ou producirase a súa caducidade e o remate do réxime provisional establecido.</p>
    <p>Cuarto. Ordenar a publicación desta resolución no Diario Oficial de Galicia e no Boletín Oficial del Estado.</p>
    <p>Quinto. Notificar esta resolución ás persoas interesadas. </p>
    <p>Santiago de Compostela, 29 de xaneiro de 2020</p>
    <footer><p>Mª Carmen Martínez Ínsua<br>Directora xeral de Patrimonio Cultural</p></footer>
    <h2>ANEXO</h2>
    <h2>Descrición do ben</h2>
    <p>1. Denominación:</p>
    <p>Funicular de transporte aéreo de materiais Novo y Sierra, tamén denominado antiga liña aérea de vagonetas e embarcadoiro Novo y Sierra.</p>
    <p>2. Localización:</p>
    <p>• Concello: Valga (Pontevedra).</p>
    <p>• Parroquia: Santa Cristina de Campaña.</p>
    <p>• Coordenadas UTM ETR89 fuso 29.</p>
    <table>
     <tbody>
      <tr>
       <td>Elemento</td>
       <td>Denominación</td>
       <td>X</td>
       <td>Y</td>
      </tr>
      <tr>
       <td>A</td>
       <td>Embarcadoiro</td>
       <td>526.449</td>
       <td>4.728.852</td>
      </tr>
      <tr>
       <td>B</td>
       <td>Torre 7</td>
       <td>526.458</td>
       <td>4.728.845</td>
      </tr>
      <tr>
       <td>C</td>
       <td>Torre 6</td>
       <td>526.474</td>
       <td>4.728.825</td>
      </tr>
      <tr>
       <td>D</td>
       <td>Torre 5</td>
       <td>526.501</td>
       <td>4.728.796</td>
      </tr>
      <tr>
       <td>E</td>
       <td>Torre 4</td>
       <td>526.534</td>
       <td>4.728.761</td>
      </tr>
      <tr>
       <td>F</td>
       <td>Torre 3</td>
       <td>526.668</td>
       <td>4.728.632</td>
      </tr>
      <tr>
       <td>G</td>
       <td>Torre 2</td>
       <td>526.722</td>
       <td>4.728.590</td>
      </tr>
      <tr>
       <td>H</td>
       <td>Torre 1</td>
       <td>526.745</td>
       <td>4.728.544</td>
      </tr>
     </tbody>
    </table>
    <p>• Referencias catastrais:</p>
    <p>– Torre 1: 36056A006006510000AQ.</p>
    <p>– Torre 2: 36056A006006370000AZ.</p>
    <p>– Torre 3: 36056A006006260000AK.</p>
    <p>– Torres 4, restos das torres 5, 6, 7 e embarcadoiro: 36056A006005950000AO.</p>
    <p>3. Descrición xeral.</p>
    <p>• Descrición histórica.</p>
    <p>A orixe da actividade industrial que deu orixe ao transporte de vagonetas localízase na Gándara de Campaña, onde contra 1921 se instalaría unha primeira casa para cocer tella e ladrillo, nunha zona en que xa existían barreiras que se viñan empregando, cando menos desde o século XVIII. Esta primeira empresa sería cedida a empresarios cesureños dedicados ao comercio de ultramarinos xa en 1923, Escudero &amp; Cía, cos socios de Novo y Sierra que, ademais, solicitarían o permiso de explotación de caolín e arxila da sociedade anterior e doutros terreos dos veciños de Campaña.</p>
    <p>Esta empresa tería xa unha industrialización precoz co uso de enerxía mecánica de vapor, gas e electricidade, fornos de cocción continua, secado de pezas con vapor... que lle permitirían acadar unha posición destacada entre as máis importantes desta industria en Galicia. </p>
    <p>Nestas condicións, a instalación dun transporte inmediato entre o lugar de produción e aprovisionamento resultaba un instrumento máis para a eficacia dos traballos, polo que en 1927 consta a solicitude de autorización para construír o embarcadoiro e un sistema funicular de transporte dos materiais ata el, desde as barreiras da mina Mercedes, como sería coñecida desde aquela, e que posteriormente se ampliaría a outros xacementos próximos. </p>
    <p>As modernizacións serían continuas e permitirían duplicar o volume de produción:</p>
    <p>• 1930: muíño de vapor de dúas rodas.</p>
    <p>• 1941: ampliación das cámaras do forno.</p>
    <p>• 1963: instalación dun secadoiro automático de 120 m de longo e dun forno de túnel de fuel.</p>
    <p>• 1964: novos secadoiros para pezas crúas cunha cheminea de 50 m para evitar a contaminación local.</p>
    <p>• 1990: instalación de fábrica de coxeración eléctrica cos ciclos de recuperación propios.</p>
    <p>A empresa introduciu tamén novidades técnicas en materiais de construción, pero a calidade do material empregado requiría de altos consumos de combustible polas maiores temperaturas de cocción precisas. Nunha situación de competencia de materiais foráneos máis económicos, a empresa deixa a produción en 2009, e grande parte dos terreos están ocupados na actualidade por outras firmas industriais.</p>
    <p>Durante os seus máis de oitenta anos de funcionamento, a instalación funicular permitiu unha situación de vantaxe no manexo e transporte de grandes volumes de material. Este sistema, que xa fora usado nas minas de Silvarosa en Viveiro, adaptouse en Valga para o transporte bidireccional optimizando aínda máis os seus recursos.</p>
    <p>• Descrición formal.</p>
    <p>A antiga liña aérea de vagonetas e embarcadoiro están situadas no lugar de Campaña e conectaban a mina Mercedes, a antiga fábrica de cerámica Novo y Sierra e o porto no río Ulla. Da totalidade da liña existente, na actualidade, os restos conservados limítanse ao tramo comprendido entre a vía ferroviaria e o río Ulla. Conforman un total de oito elementos principais: sete torres (catro delas completas) e unha zona de embarcadoiro.</p>
    <p>As torres de celosía metálica segundo o sistema alemán Bleichert, no cal dous cables permiten a circulación pechada de ida e volta combinando a suspensión e o percorrido por carrís dunhas vagonetas capaces de transportar máis de 300 kg. Este sistema construtivo modular permite variar facilmente a largura e altura das torres para adaptalas ás necesidades xeográficas. As torres dispóñense no terreo sobre alicerces construídos para o efecto co propio material cerámico, e sobresaen parcialmente do nivel das terras. Das conservadas, a altura varía entre os 5 e os 7 m e a base entre os 1,5 e 3,5 m de lado.</p>
    <p>A zona de embarcadoiro mantén o sistema estrutural de soporte de material cerámico, de forma poligonal cara ao río Ulla, cun piar central que sostería a última das rodas do sistema de xiro. Na actualidade perdeu a estrutura metálica que albergaría as rodas metálicas para o xiro das vagonetas de carga.</p>
    <p>4. Estado de conservación.</p>
    <p>O estado de conservación é moi precario. Do conxunto da instalación apenas se conserva o resto de sete das torres do sistema de transporte funicular, con diferente grao de integridade, e a parte do embarcadoiro construída con material cerámico. A estrutura das torres da 1 á 4 consérvase coa maior parte dos seus elementos principais de sustentación e aparentemente estables e sen risco ou ameaza de derruba, mentres que nas 5, 6 e 7 apenas se conservan os alicerces e a parte inferior. Así mesmo, existe material relacionado coa instalación, como rodas e outros elementos metálicos, dispersos pola parcela, algúns deles de grandes dimensións. </p>
    <p>Non se conservan elementos asociados ao sistema de impulsión nin de suspensión do transporte, ou, cando menos, non se teñen identificado na documentación consultada.</p>
    <p>Os elementos metálicos atópanse completamente afectados pola oxidación e, nalgúns casos, danados polo crecemento da vexetación.</p>
    <p>A actividade de extracción e de elaboración de material cerámico xa cesou, ben que os ámbitos extractivos na actualidade están en proceso de reintegración ambiental e constitúen espazos de valor natural e paisaxístico. Entre o ámbito máis próximo ao Ulla e as zonas de extracción discorre o trazado ferroviario, así como as principais estradas de comunicación. Como consecuencia desta posición estratéxica, tense densenvolvido unha intensa actividade industrial e na actualidade existen instalacións en funcionamento que, aínda que non responden a industrias de carácter histórico, si testemuñan o pulo orixinado polo mercado da arxila e dos materiais cerámicos.</p>
    <p>5. Valoración cultural.</p>
    <p>Segundo o establecido no artigo 103 da Lei 5/2016, do 4 de maio, do patrimonio cultural de Galicia (LPCG), integran o patrimonio industrial os bens mobles e inmobles e os territorios e paisaxes asociados que constitúen testemuños significativos da evolución das actividades técnicas, extractivas, tecnolóxicas, da enxeñaría, produtivas e de transformación cunha finalidade de explotación industrial, nos cales se recoñeza a súa influencia cultural sobre o territorio e a sociedade, e que manifesten de forma significativa e característica valor industrial e técnico. </p>
    <p>O dito artigo tamén indica que o patrimonio industrial forma parte do patrimonio cultural de Galicia e os bens que o integran son expoñentes característicos da historia social, técnica e económica de Galicia.</p>
    <p>No artigo 104 da LPCG indícase que se presume que concorre un significativo valor industrial, para a súa inclusión neste capítulo, nos seguintes bens, sempre que sexan anteriores a 1936, tanto para instalacións, lugares e paisaxes que constitúan expresión e testemuño dos avances da técnica e dos sistemas de produción das actividades extractivas e de explotación dos recursos naturais como para as mostras singulares da arquitectura de ferro, incluídos os mercados, pontes e viadutos.</p>
    <p>A información achegada, a instalación de funicular de transporte aéreo de materiais da empresa Novo y Sierra, constitúe o único exemplo desta tipoloxía (a do transporte aéreo de materiais) que pode ser conservado, dunha tipoloxía industrial moi presente e relevante en Galicia, a da produción cerámica, tamén especialmente no baixo Ulla. </p>
    <p>A súa orixe en 1927 e o uso de celosía metálica aínda conservada fan que sexa un exemplo único na Comunidade Autónoma, e do cal existiron outros exemplos que non se conservan (minas de ferro da Silvarosa en Viveiro ou do Freixo en Monforte de Lemos). O uso de sistemas de suspensión que supoñían unha tecnoloxía avanzada para a época permitía posicionar a industria de referencia en mellores condicións polos rendementos en tempo e volume de material transportado, o que favorecía dar resposta aos requirimentos de material de construción relacionados cos primeiros desenvolvementos e alargas urbanas de Galicia.</p>
    <p>Así mesmo, aínda que o material producido coa materia prima local era principalmente empregado para a construción, a instalación permitía un percorrido de ida e volta que facilitaba o seu funcionamento, coa importación de materia prima de mellor calidade do Salnés e O Rosal, para o conxunto da industria desta comarca, intensamente estendida pola ría de Arousa.</p>
    <p>6. Usos.</p>
    <p>Na actualidade a actividade que orixinou a instalación cesou e o propio estado de conservación impide o seu uso. Estímase que a recuperación de uso para o transporte pode estar condicionado polas necesarias garantías de seguridade e as normativas actuais. </p>
    <p>Malia iso, estímase que as actuacións dirixidas ao coñecemento do ben, da natureza da actividade que as orixinou e a interpretación do contexto histórico e social da súa evolución e perda poden ser compatibles coa rehabilitación ou instalacións complementarias para o lecer, a práctica deportiva e outras de carácter público e comunitario, sen perder en ningún caso a súa potencialidade como ferramenta didáctica.</p>
    <p>7. Réxime de protección e salvagarda provisional.</p>
    <p>A resolución de incoación do procedemento para declarar ben de interese cultural o inmoble determinará a aplicación inmediata, aínda que provisional, do réxime de protección previsto na presente lei para os bens xa declarados, segundo o artigo 17.4 e 17.5 da Lei 5/2016, do 4 de maio, do patrimonio cultural de Galicia (LPCG) e complementariamente co establecido na Lei 16/1985, do 25 de xuño, do patrimonio histórico español (LPHE).</p>
    <p>Este réxime implica a súa máxima protección e tutela, polo que a súa utilización quedará subordinada a que non se poñan en perigo os valores que aconsellan a súa conservación. Calquera intervención que se pretenda realizar nel deberá ser autorizada pola Dirección Xeral de Patrimonio Cultural, segundo proxectos elaborados por técnicos competentes e segundo os criterios legais establecidos (artigos 39 a 40 LPCG). Entre outras consideracións, o réxime implica:</p>
    <p>– Autorización: as intervencións que se pretendan realizar terán que ser autorizadas pola Consellería de Cultura e Turismo e o seu uso quedará subordinado a que non se poñan en perigo os valores que aconsellan a súa protección, polo que os cambios de uso substanciais deberán ser autorizados pola citada consellería. </p>
    <p>– Deber de conservación: as persoas propietarias, posuidoras ou arrendatarias e, en xeral, as titulares de dereitos reais sobre os bens, están obrigadas a conservalos, mantelos e custodialos debidamente e a evitar a súa perda, destrución ou deterioración. </p>
    <p>– Acceso: as persoas propietarias, posuidoras ou arrendatarias e, en xeral, as titulares de dereitos reais sobre os bens están obrigadas a permitir o acceso ao persoal habilitado para a función inspectora, ao persoal investigador e ao persoal técnico da Administración nas condicións legais establecidas. Este acceso poderá ser substituído para o caso de investigación polo seu depósito na institución ou entidade que sinale a Dirección Xeral de Patrimonio Cultural, e que non poderá superar os dous meses cada cinco anos.</p>
    <p>– Comunicación: as persoas propietarias, posuidoras ou arrendatarias e, en xeral, os titulares de dereitos reais están obrigadas a comunicar á Dirección Xeral de Patrimonio Cultural calquera dano ou prexuízo que sufrisen e que afecte de forma significativa o seu valor cultural.</p>
    <p>– Visita pública: as persoas propietarias, posuidoras, arrendatarias e, en xeral, titulares de dereitos reais sobre os bens de interese cultural especificamente declarados permitirán a súa visita pública gratuíta un número mínimo de catro días ao mes durante, polo menos, catro horas ao día, que serán definidos previamente.</p>
    <p>– Uso: en calquera caso a protección do ben implica que as intervencións que se pretenda realizar terán que ser autorizadas pola consellería competente en materia de patrimonio cultural e que a súa utilización quedará subordinada a que non se poñan en perigo os valores que aconsellan a súa protección, polo que os cambios de uso substanciais deberán ser autorizados pola Dirección Xeral de Patrimonio Cultural. </p>
    <p>8. Delimitación e contorno de protección.</p>
    <p>• Identificacións dos bens.</p>
    <p>O ámbito en que se localiza o tramo conservado e a continuidade do seu trazado ata o lugar en que se extraían e depositaban os materiais está recollido no PXOM aprobado definitivamente o15.10.2010. As sete torres e o embarcadoiro que forman o actual conxunto están localizadas nas parcelas catastrais 36056A006006510000AQ, 36056A006006260000AK 36056A006006370000AZ e 36056A006005950000AO. </p>
    <p>A declaración do ben proposto, por tanto, corresponde con oito elementos integrantes, as sete torres conservadas neste tramo e o embarcadoiro. </p>
    <p>Segundo a localización indicada, no referido ao embarcadoiro, corresponderá coa totalidade das estruturas de defensa e pavimentación, mentres que para o caso das torres con todos os seus elementos estruturais, incluídos os alicerces, e un metro de terreo en toda a súa contorna desde a súa máxima proxección. </p>
    <p>Identifícase este ámbito no plano cos puntos vermellos do plano anexo entre o A que corresponde ao embarcadoiro e o H que corresponde á torre 1.</p>
    <p>• Contorno de protección.</p>
    <p>O contorno de protección corresponde cunha franxa de terreo limitado polo sur polo trazado ferroviario existente e as súas zonas de protección, e polo norte polo ámbito que cara ao mar limita a zona arqueolóxica preventiva dos achados do leito do río Ulla (GA36056-ACH003). Polo leste e o oeste empréganse os trazados dos camiños e regos que conforman a estrutura do territorio máis próximo. </p>
    <p>Non se considera precisa unha maior extensión dada a natureza do ben, así como da propia clasificación urbanística de toda a franxa costeira, xa clasificada como solos rústicos de especial protección da costa e dos espazos naturais. </p>
    <p>Identifícase este ámbito no plano cunha liña descontinua amarela que corresponde co contorno de protección.</p>
    <p>9. Plano coa delimitación do ben e o seu contorno de protección.</p>
    <p><img src="/dog/Publicados/2020/20200227/AnuncioG0535-190220-0001_gl-web-images/mapa_fmt.jpeg" alt="missing image file"></p>

