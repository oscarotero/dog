---
date: '2020-07-06'
id: G1534-260620-0001
page: 26674
number: 133
agency: Fondo Galego de Garantía Agraria
section: III. Outras disposicións.
title: >-
  RESOLUCIÓN do 17 de xuño de 2020 pola que se publica a addenda modificativa ao
  Convenio de encomenda de xestión entre o Ministerio de Agricultura e Pesca,
  Alimentación e Medio Ambiente e a Consellería do Medio Rural da Xunta de
  Galicia, para a realización dos controis do Sistema de información dos
  mercados oleícolas (aceite de oliva e olivas de mesa) pola Axencia de
  Información e Control Alimentarios O.A.
range: Resolución
url: >-
  https://www.xunta.gal/dog/Publicados/2020/20200706/AnuncioG1534-260620-0001_gl.html
---
<p>Con data do 15 de xuño de 2020 asinouse a addenda modificativa ao Convenio de encomenda de xestión entre o Ministerio de Agricultura e Pesca, Alimentación e Medio Ambiente e a Consellería do Medio Rural da Xunta de Galicia, para a realización dos controis do Sistema de información dos mercados oleícolas (aceite de oliva e olivas de mesa) pola Axencia de Información e Control Alimentarios O.A.</p>
    <p>O devandito convenio asinouse o 1 de xuño de 2018 e publicouse no <em>Diario Oficial de Galicia</em> núm. 152, do 9 de agosto de 2018.</p>
    <p>De conformidade co número 4 da cláusula sétima do Convenio, as posibles modificacións deste convenio, acordadas de forma unánime polos asinantes, deberán formalizarse mediante a subscrición do correspondente instrumento modificativo, cos mesmos requisitos e condicións exixidos para a aprobación do inicial.</p>
    <p>Así mesmo, de acordo co disposto no artigo 11.3.b) da Lei 40/2015, do 1 de outubro, de réxime xurídico do sector público, a Dirección do Fondo Galego de Garantía Agraria (Fogga) dispón a publicación da mencionada addenda modificativa no <em>Diario Oficial de Galicia</em>.</p>
    <p>Ao abeiro da Resolución do 9 de xuño de 2020 pola que se regula a suplencia nas funcións da Dirección do Fondo Galego de Garantía Agraria, o presidente do organismo autónomo resolveu encomendar o exercicio das funcións propias e as exercidas por delegación, da Dirección do Fogga, ante a vacante producida, á persoa titular da Secretaría do organismo.</p>
    <p>Tendo en conta o exposto, e en virtude das competencias conferidas,</p>
    <p class="dog-titulo">RESOLVO:</p>
    <p>Publicar a addenda modificativa ao Convenio de encomenda de xestión entre o Ministerio de Agricultura e Pesca, Alimentación e Medio Ambiente e a Consellería do Medio Rural da Xunta de Galicia, para a realización dos controis do Sistema de información dos mercados oleícolas (aceite de oliva e olivas de mesa) pola Axencia de Información e Control Alimentarios O.A., que figura como anexo a esta resolución.</p>
    <p>Santiago de Compostela, 17 de xuño de 2020</p>
    <footer><p>O director do Fondo Galego de Garantía Agraria<br>P.S. (Resolución do 9.6.2020)<br>Marta Forés Lojo<br>Secretaria do Fondo Galego de Garantía Agraria</p></footer>
    <h2>ANEXO</h2>
    <h3>Addenda modificativa ao</h3>
    <h3>Convenio de encomenda de xestión entre o Ministerio de Agricultura e Pesca, Alimentación e Medio Ambiente e a Consellería do Medio Rural da Xunta de Galicia para a realización dos controis do sistema de información dos mercados oleícolas (aceite de oliva e olivas de mesa) pola Axencia de Información e Control Alimentarios O.A.</h3>
    <p>En Madrid,</p>
    <p>REUNIDOS</p>
    <p>Dunha parte, Luis Planas Puchades, ministro de Agricultura, Pesca e Alimentación, en virtude do Real decreto 8/2020, do 12 de xaneiro, polo que se nomean ministros do Goberno, de acordo coas facultades que lle atribúe o artigo 61 da Lei 40/2015, do 1 de outubro, de réxime xurídico do sector público.</p>
    <p>E doutra, José González Vázquez, conselleiro do Medio Rural, actuando en nome e representación da Consellería do Medio Rural da Xunta de Galicia, a teor do disposto no artigo 34 da Lei 1/1983, do 22 de febreiro, reguladora da Xunta e o seu presidente, e en virtude do Decreto 99/2018, do 26 de setembro.</p>
    <p>Actuando ambos en razón das súas respectivas competencias e recoñecéndose poderes e facultades para formalizar a presente addenda modificativa,</p>
    <p>EXPOÑEN</p>
    <p>Primeiro.</p>
    <p>Con data do 1 de xuño de 2018 asinouse o Convenio de encomenda de xestión entre o entón Ministerio de Agricultura e Pesca, Alimentación e Medio Ambiente, agora Ministerio de Agricultura, Pesca e Alimentación, e a Consellería do Medio Rural da Xunta de Galicia, para que a Axencia de Información e Control Alimentarios O.A. realizase os controis das declaracións do Sistema de información dos mercados oleícolas.</p>
    <p>Segundo.</p>
    <p>O Convenio ten por obxecto a encomenda de xestión da Consellería do Medio Rural da Xunta de Galicia (encomendante) á Axencia de Información e Control Alimentarios O.A. (encomendada) para a realización dos controis que sexan necesarios co fin de verificar a certeza dos datos incluídos nas declaracións efectuadas ao Sistema de información dos mercados oleícolas (aceite de oliva e olivas de mesa) polos operadores cuxas instalacións se atopen no territorio da Comunidade Autónoma de Galicia, así como determinar as condicións que rexerán a encomenda de xestión.</p>
    <p>A encomenda non supón cambio da titularidade das competencias que sobre a materia corresponden á Comunidade Autónoma de Galicia.</p>
    <p>Terceiro.</p>
    <p>O Convenio de encomenda de xestión foi publicado pola Resolución do 5 de xuño de 2018, da Axencia de Información e Control Alimentarios O.A., no <em>Boletín Oficial del Estado</em> do 16 de xuño de 2018. Así mesmo, o Convenio foi publicado pola Resolución do 26 de xullo de 2018, da Secretaría Xeral Técnica da Consellería do Medio Rural da Xunta de Galicia, no <em>Diario Oficial de Galicia</em> do 9 de agosto de 2018.</p>
    <p>Cuarto.</p>
    <p>A cláusula sétima do Convenio de encomenda de xestión sinala que este resultará eficaz unha vez asinado, e debe ser publicado no <em>Boletín Oficial del Estado</em>, así como no <em>Diario Oficial de Galicia</em>.</p>
    <p>Así mesmo, a cláusula dispón que a súa vixencia será de dous anos prorrogables por outros dous, logo de acordo das partes, que deberá ser adoptado antes da finalización do prazo de vixencia orixinal.</p>
    <p>O número 4 da mesma cláusula sétima establece que as posibles modificacións deste convenio, acordadas de forma unánime polos asinantes, deberán formalizarse mediante a subscrición do correspondente instrumento modificativo, cos mesmos requisitos e condicións exixidos para a aprobación do inicial.</p>
    <p>Quinto.</p>
    <p>Tendo en conta a experiencia adquirida desde a entrada en vigor do Convenio e co fin de que AICA poida realizar unha planificación máis racional dos controis incluídos na encomenda de xestión, mellorando a eficacia das accións que vai desenvolver cos medios e os recursos dispoñibles da Axencia, dado o elevado número dos operadores que é necesario controlar, así como a variedade de actividades que realizan, as partes resolveron modificar a cláusula sétima do Convenio, para establecer que a súa vixencia será ata o 30 de setembro de 2024, data en que finaliza a campaña 2023/2024 de aceite de oliva, para os efectos das obrigacións contables e de información establecidas no Real decreto 861/2018, do 13 de xullo, polo que se establece a normativa básica en materia de declaracións obrigatorias dos sectores do aceite de oliva e as olivas de mesa e polo que se modifica o Real decreto 772/2017, do 28 de xullo, polo que se regula o potencial de produción vitícola, de acordo co establecido na disposición adicional primeira del.</p>
    <p>Por todo iso, en atención aos obxectivos de común interese que perseguen, ambas as partes acordan subscribir a presente addenda modificativa ao Convenio de encomenda de xestión asinado o 1 de xuño de 2018, de acordo coas seguintes</p>
    <p>CLÁUSULAS</p>
    <p>Primeira. <em>Modificación da cláusula sétima do Convenio</em></p>
    <p>Modifícase o número 2 da cláusula sétima do Convenio de encomenda de xestión entre o Ministerio de Agricultura e Pesca, Alimentación e Medio Ambiente e a Consellería do Medio Rural da Xunta de Galicia, para a realización dos controis do Sistema de información dos mercados oleícolas (aceite de oliva e olivas de mesa) pola Axencia de Información e Control Alimentarios O.A., subscrito o 1 de xuño de 2018, que pasará a ter a seguinte redacción:</p>
    <p>O Convenio estará en vigor ata o 30 de setembro de 2024. Logo de acordo, que deberá ser adoptado antes desta data, as partes poderán prorrogar a vixencia do Convenio ata o 30 de setembro de 2028.</p>
    <p>Segunda. <em>Eficacia da addenda modificativa</em></p>
    <p>Esta addenda modificativa terá efectos desde a súa publicación no <em>Boletín Oficial del Estado</em>, tras a súa correspondente inscrición no Rexistro de convenios de colaboración e encomendas de xestión do sector público estatal (RCESPE) e no <em>Diario Oficial de Galicia</em>.</p>
    <p>En proba de conformidade, e para a debida constancia de todo o convido, asínase a presente addenda modificativa, electronicamente, na data que se indica.</p>
    <p>O ministro de Agricultura, Pesca e Alimentación, Luis Planas Puchades. O conselleiro do Medio Rural da Xunta de Galicia, José González Vázquez.</p>

