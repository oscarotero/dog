---
date: '2020-02-14'
id: G0532-060220-0003
page: 10328
number: 31
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 5 de febreiro de 2020 de aprobación definitiva do Plan xeral de
  ordenación municipal do Concello de Ares.
range: Orde
url: >-
  https://www.xunta.gal/dog/Publicados/2020/20200214/AnuncioG0532-060220-0003_gl.html
---
<p>O Concello de Ares, con data do 27.11.2019, remite para a súa aprobación definitiva o Plan xeral de ordenación municipal (PXOM), conforme o artigo 85.7 da Lei 9/2002, do 30 de decembro, de ordenación urbanística e protección do medio rural de Galicia (LOUG) e á disposición transitoria 2.2 da Lei 2/2016, do 10 de febreiro, do solo de Galicia (LSG).</p>
    <p>Analizada a documentación achegada polo concello, e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes e tramitación.</p>
    <p>1. O municipio de Ares está rexido polas Normas subsidiarias de planeamento municipal aprobadas definitivamente o 4.12.1978, tras a anulación do PXOM aprobado en 1999.</p>
    <p>2. Está afectado polos seguintes instrumentos de ordenación do territorio:</p>
    <p>• Directrices de ordenación do territorio (DOT), aprobadas definitivamente polo Decreto 19/2011, do 10 de febreiro.</p>
    <p>• Plan de ordenación do litoral aprobado polo Decreto 20/2011, do 10 de febreiro.</p>
    <p>• Plan sectorial eólico de Galicia.</p>
    <p>• Plan sectorial de implantación e desenvolvemento das infraestruturas da Xunta de Galicia xestionadas por Retegal.</p>
    <p>• Plan sectorial de modificación da rede viaria de Ferrol, Fene, Narón, Neda, Ares, Mugardos e Cabanas.</p>
    <p>• Proxecto sectorial Gasoducto Mugardos-As Pontes-Guitiriz e Ramal á CCC das Pontes e instalacións auxiliares.</p>
    <p>• Decreto 2234/1971, do 13 de agosto, que declara á Comarca Eumesa como Conxunto Histórico e Lugar Pintoresco.</p>
    <p>• Rede Natura 2000.</p>
    <p>3. Seguindo o establecido no artigo 7 da Lei 6/2007, do 11 de maio, de medidas urxentes en materia de ordenación do territorio e do litoral de Galicia, o concello remitiu ao órgano ambiental o 4.11.2011 o Documento de Inicio para comezar o trámite da avaliación ambiental estratéxica. A Secretaría Xeral de Calidade e Avaliación Ambiental formulou o Documento de referencia o 3.1.2012. </p>
    <p>4. Logo de informe técnico e xurídico do 9.7.2013, e en virtude do artigo 85.1 da LOUG, o concello achega á Secretaria Xeral de Ordenación do Territorio e Urbanismo o documento do PXOM, que emite o informe previo á aprobación inicial o 13.9.2013.</p>
    <p>5. O 6.3.2014, o Concello Pleno de Ares aprobou inicialmente o PXOM. Someteuse a información pública dous meses mediante anuncios no DOG do .3.4.2014 e nos xornais Diario de Ferrol e La Voz de Galicia do 3.4.2014. Simultaneamente déuselles audiencia aos concellos limítrofes de Mugardos e Fene e solicitáronse os informes sectoriais. </p>
    <p>Tendo en conta a data de aprobación inicial do PXOM, e de acordo coa disposición transitoria primeira do Decreto 143/2016, do 22 de setembro, polo que se aproba o regulamento da Lei 2/2016, o disposto nese regulamento non lle resulta de aplicación.</p>
    <p>6. O 24.1.2017, o Concello de Ares presentou ao órgano ambiental o documento do PXOM adaptada á LSG. Mediante Resolución do 2 de maio de 2017, a Dirección Xeral de Calidade Ambiental e Cambio Climático formulou a memoria ambiental correspondente ao procedemento de avaliación ambiental estratéxica do PXOM (DOG do 5 xullo).</p>
    <p>7. O 30.11.2017, o Concello Pleno aprobou provisionalmente o PXOM, logo de informe dos servizos municipais xurídicos e técnicos. Previamente á aprobación definitiva, remitiuse o documento á Dirección General de Sostenibilidad de la Costa e del Mar do Ministerio para la Transición Ecológica e á Dirección Xeral de Ordenación do Territorio e Urbanismo, segundo o establecido na lexislación sectorial de costas. </p>
    <p>8. O 7.3.2019, o Concello Pleno aproba correccións requiridas polos informes sectoriais en materia de Costas, logo do informe do secretario municipal; e o 9.10.2019 o Concello Pleno aproba a incorporación ao PXOM de documentación complementaria.</p>
    <p>9. O PXOM co seu expediente administrativo foron remitidos á Consellería de Medio Ambiente, Territorio e Vivenda en data 9.5.2019, solicitando a súa aprobación definitiva. O 7.6.2019 requiriuse a emenda de integridade documental e o 27.6.2019, respecto do cumprimento das determinacións da memoria ambiental.</p>
    <p>10. De acordo co informe dos servizos municipais e co expediente administrativo achegado, solicitáronse informes sectoriais aos seguintes organismos competentes:</p>
    <p>• Ministerio para a Transición Ecolóxica-Subdirección Xeral de Dominio Público Marítimo Terrestre-Demarcación de Costas del Estado. Informe final en 2019, con reparos por condicións sen cumprir. </p>
    <p>• Ministerio de Industria, Enerxía e Turismo-Subdirección Xeral de Redes e Operadores de Telecomunicacións. Informe final de 2015, favorable.</p>
    <p>• Ministerio de Fomento-Dirección Xeral de Aviación Civil. Informe de 2014, favorable con condicións pendentes de cumprimento.</p>
    <p>• Ministerio de Defensa-Dirección Xeral de Infraestruturas. Informe de 2015, favorable con condicións cumpridas na normativa mais non nos planos. </p>
    <p>• Ministerio de Facenda e Administracións Públicas-Delegación de Economía e Facenda en Galicia. Informe de 2015, sen afección.</p>
    <p>• Ministerio del Interior-Dirección Xeral de Protección Civil e Emerxencias. Sen contestación.</p>
    <p>• Ministerio de Fomento-Subdirección Xeral de Planificación Ferroviaria-ADIF. Informe de 2019, favorable con observacións, algunhas pendentes de cumprimento.</p>
    <p>• Deputación Provincial de A Coruña-Servizo de Vías e Obras. Informe de 2014, favorable con condicións.</p>
    <p>• Dirección Xeral de Ordenación do Territorio e Urbanismo, en materia de Costas. Informe final de 2019, favorable con condicións pendentes de cumprir.</p>
    <p>• Augas de Galicia. Informe de 2015, favorable con condicións.</p>
    <p>• Instituto de Estudos do Territorio. Informe de 2015 de Paisaxe, condicionado.</p>
    <p>• Dirección Xeral de Mobilidade. Sen contestación.</p>
    <p>• Secretaría Xeral de Calidade e Avaliación Ambiental. Informe de 2014, con consideracións. </p>
    <p>• Axencia Galega de Infraestruturas (AXI). Informe final de 2016, favorable.</p>
    <p>• Consellería de Economía e Industria. Informe de 2014, respecto minería, sen afección.</p>
    <p>• Dirección Xeral de Industria. Sen contestación.</p>
    <p>• Servizo de Montes. Informe de 2015, con consideracións.</p>
    <p>• Portos de Galicia. Informe de 2017, favorable.</p>
    <p>• Dirección Xeral de Conservación da Natureza. Sen contestación.</p>
    <p>• Dirección Xeral de Desenvolvemento Rural. Sen contestación.</p>
    <p>• Dirección Xeral de Patrimonio Cultural. Informe final de 2017, favorable.</p>
    <p>• Dirección Xeral de Educación, Formación profesional e Innovación Educativa. Sen contestación.</p>
    <p>• Consellería de Facenda. Sen contestación.</p>
    <p>• Empresas subministradoras dos servizos de abastecemento e saneamento: Emafesa e Geseco Augas. Informes de 2017, favorables.</p>
    <p>• Constan notificacións da aprobación provisional do PXOM ás administracións titulares de bens de titularidade pública: Delegación do Goberno en Galicia, Ministerio de Facenda e Consellería de Facenda. </p>
    <p>• Segundo informe da Dirección Xeral de Calidade e Avaliación Ambiental de xuño de 2019, non se cumpriron as determinacións 3 e 14 da memoria ambiental do 2.5.2017.</p>
    <p>II. Análise e consideracións.</p>
    <p>A documentación que integra o PXOM de Ares está redactada pola consultora Cerne Ingenieria, S.A., datada e asinada en febreiro de 2019.</p>
    <p>II.1. Estrutura xeral e orgánica, e modelo territorial.</p>
    <p>1. O concello de Ares, segundo datos do INE en 2019, ten 5.732 habitantes. Na memoria xustificativa calcúlase a capacidade máxima residencial derivada do PXOM segundo a LSG, sobre a potencialidade no solo urbano, urbanizable, e de núcleo rural, nun horizonte de 16 anos, concluíndo que, de esgotar o solo edificable, acadaría 11.822 habitantes, relacionados co aumento estacional no verán polo turismo e a segunda residencia.</p>
    <p>2. As reservas de solo propostas polo PXOM na súa ordenación, cumpren cos estándares mínimos establecidos pola LSG. </p>
    <p>3. Respecto das dotacións do sistema xeral, o cemiterio civil de Ares consta na memoria co mesmo código que o campo de fútbol (SXEQ-08), o que deberá emendarse.</p>
    <p>4. Os ámbitos das zonificacións acústicas conteñen erros, sinalados pola memoria ambiental, na determinación 14.</p>
    <p>5. De acordo cos informes da Dirección Xeral de Aviación Civil sobre as servidumes aeronáuticas, estas afectan a totalidade do concello. Existe vulneración desas servidumes nos contornos do pico Bailadora e Montefaro, onde non están sinaladas nos planos. </p>
    <p>6. De acordo co informe do Ministerio de Defensa-Dirección Xeral de Infraestruturas, deberán grafarse as zonas de seguridade que afectan as instalacións da súa propiedade referidas no artigo 111 da Normativa. </p>
    <p>7. Corrixiranse as referencias á lexislación derrogada en materia de transporte ferroviario.</p>
    <p>8. Cumpriranse as condicións do informe do Servizo de Obras e Vías da Deputación.</p>
    <p>9. Deberanse cumprir as condicións do informe da DXOTU en materia de costas.</p>
    <p>II.2. Clasificación e determinacións do solo.</p>
    <p>1. Solo urbano.</p>
    <p>– O corredor ecolóxico da Xunqueira no contorno da AC-123, sinalado no POL, non está ben delimitado, segundo a determinación 3 da memoria ambiental. As parcelas baleiras con ordenanza 6B cualificaranse de acordo co indicado nesa determinación 3.</p>
    <p>– Non se acredita a execución completa e recepción, das obras de urbanización do ámbito do Plan parcial da Granxa, polo que deberá clasificarse como solo urbanizable. </p>
    <p>– Solo urbano consolidado de Ares: o plan considera o trazado de novas vías nas que é necesario un proceso de urbanización, polo que deberán incluírse en ámbitos de solo urbano non consolidado ou delimitar accións illadas, nos casos de:</p>
    <p>• Viario limítrofe co solo rústico ao sur de Ares, que deberá integrarse nunha acción illada en solo urbano consolidado.</p>
    <p>• Viario de conexión coa CP-0401 do p-4, e conexión deste polígono no sur-leste; que deberán incorporarse a el.</p>
    <p>• Solo destinado a viario, na zona denominada Punta da Pena con fronte á Avda dos Castros, que segundo o catastro é de titularidade privada, incluirase no SXZV-20. </p>
    <p>• Viario perpendicular ao SXV-07 e á avenida Mugardos; que debera incluírse no SUB-R.</p>
    <p>- Solo urbano consolidado de Redes:</p>
    <p>• Engádese parte dunha parcela baleira no límite sur, con fronte á rúa Nova, fóra da estrutura urbana existente, con ordenanza 2 Núcleo Antigo de Redes, que provocará a aparición de novas medianeiras. Deberá eliminarse esta parcela do solo urbano ou cualificarse coa ordenanza 6B edificación extensiva, como as edificacións do contorno. </p>
    <p>• Algúns solos cualificados como viario público non contan con accións de xestión do solo para a súa obtención, nomeadamente: vía paralela á rúa de Abaixo que conecta co SXV-02 e de sección insuficiente na súa entrada norte e no tramo final ao sur, polo que deberá integrarse nunha acción illada en solo urbano e corrixir a súa aliñación para mellorar os accesos aos aparcadoiros proxectados; así como o encontro do Camiño da Igrexa coa Avda. Gaspar Rodriguez que deberá incluírse no PE-7 ou establecer unha actuación illada.</p>
    <p>2. Solo de núcleo rural.</p>
    <p>Non se xustifican as parcelas baleiras na periferia en Maiobre e Besoxo; nin as novas parcelas baleiras engadidas en Curmá-Mazaido e Cervás.</p>
    <p>3. Solo urbanizable.</p>
    <p>De acordo co informe en materia de costas da Dirección Xeral de Ordenación do Territorio, na ficha do SUB-I constarán 5.943 m² como superficie máxima edificable. </p>
    <p>4. Solo rústico.</p>
    <p>Conforme o indicado no punto II.1.4 anterior, e sendo que todo o concello de Ares está dentro da afección sectorial das servidumes aeronáuticas, o solo clasificado como de protección ordinaria, considerarase de especial protección de infraestruturas, categoría de aplicación complementaria a todo o solo rústico do plan 5.943 m².</p>
    <p>5. Normativa.</p>
    <p>5.1. Xeral.</p>
    <p>A situación de fóra de ordenación deberá harmonizarse coa redacción da actual LSG.</p>
    <p>5.2. No solo urbano.</p>
    <p>– O artigo 103: establece condicións diferenciadas para os camiños peonís e as vías peonís, pero non se identifican nos planos nin se explica a diferenza entre eles. </p>
    <p>– Na ordenanza 5 «edificación en ringleira» (artigo 108) no grao A (en Ares) non se comprende o parámetro do fondo de 10 m en planta alta, sobre todo nas parcelas con dúas frontes, e tendo en conta que establece que a altura será a existente. A condición dun proxecto unitario se «as intervencións afectan o conxunto semella imprecisa». </p>
    <p>5.3. No solo de núcleo rural.</p>
    <p>– No artigo 93 regúlanse as condicións xerais para o solo de núcleo rural, no que se distinguen dous tipos de actuación (directas e indirectas), e remite a regulación das indirectas (actuacións de carácter integral) ao especificado no artigo 100, que non regula estas actuacións, nin existe outro na normativa.</p>
    <p>– As condicións de urbanización do artigo 94.3 non se axustan ao establecido pola LSG.</p>
    <p>– A regulación dos usos do artigo 95.3 non se axusta ao establecido pola LSG: o uso de servizos» e «industrial» só poden ser complementarios do uso característico residencial, e o uso industrial categoría 4º «almacén» non está entre os permitidos pola LSG.</p>
    <p>6. Outras cuestións.</p>
    <p>– Na memoria xustificativa falta a páxina 10.</p>
    <p>– Cartografía: nos planos de ordenación do solo urbano do documento para aprobación definitiva a escala sinalada de 1/1000 non é a real, polo que resultan imprecisos e nalgúns casos ilexibles. No caso de Redes non se distinguen as simboloxías e textos superpostos. Pola súa importancia xurídica e técnica, deberanse facilitar estes planos de ordenación dos solos urbanos á escala 1/1000 real (xerar os arquivos pdf a partir do cad axeitadamente). Revisaranse os pdf xerados, para que as escalas de impresión coincidan.</p>
    <p>– As casas catalogadas CA-29 e CA-30 teñen a mesma foto: o erro está na CA-29.</p>
    <p>7. Adaptación ao Plan de ordenación do litoral.</p>
    <p>Cómpre modificar os seguintes puntos para acadar a adaptación do PXOM ao POL:</p>
    <p>1. Evitaranse os crecementos dos núcleos sobre parcelas baleiras entre a costa e zona sur dos núcleos de Maiobre, Chanteiro e Cervás.</p>
    <p>2. O ámbito do corredor ecolóxico asociado á zona húmida da Xunqueira, reaxustado sen informe favorable do órgano ambiental, preservarase da ocupación por construcións e instalacións, seguindo os principios do artigo 38 da normativa do POL para estes espazos, sen prexuízo da súa clasificación como solo urbano consolidado.</p>
    <p>3. Analogamente a Ares e Redes, e atendendo á súa condición de núcleo de identidade do litoral, incluirase unha ordenanza específica para o núcleo de Seselle ou, conforme o artigo 69.2 do POL, establecerase unha figura de desenvolvemento.</p>
    <p>4. A totalidade dos desenvolvementos urbanísticos propostos polo PXOM son conformes cos criterios, principios e normas do POL. En todo caso, posto que non se achegan as ordenacións detalladas, incluirase nas fichas respectivas a necesidade de remitir os planeamentos de desenvolvemento para a verificación do cumprimento das normas do POL. Así mesmo, incluirase nas fichas dos ámbitos P1, P4 e SUBR a necesidade de preservar, dentro do posible, as masas de vexetación de recolonización que constan na cartografía de usos e elementos para a valoración do POL, asociándoas aos seus espazos libres.</p>
    <p>5. Na memoria xustificativa de adecuación ao POL, engadirase a xustificación das reservas de aparcamento ao servizo das praias previstas no plan, en función da súa capacidade de carga; e a non previsión desta reserva en varias praias periurbanas, conforme o exixido no artigo 90 do POL.</p>
    <p>6. Na serie cartográfica de coherencia co POL delimitaranse os núcleos de identidade do litoral que se sinalan na lenda.</p>
    <p>A competencia para resolver sobre a aprobación definitiva do planeamento xeral corresponde á Conselleira de Medio Ambiente, Territorio e Vivenda, de conformidade co disposto nos artigos 60, 61.1, 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda.</p>
    <p>III. Resolución.</p>
    <p>En consecuencia, e visto o que antecede, </p>
    <h2>RESOLVO:</h2>
    <p>1. Outorgar a aprobación definitiva parcial ao Plan xeral de ordenación municipal do concello de Ares, con suxeición ao cumprimento das condicións sinaladas anteriormente; e deixando en suspenso os seguintes ámbitos:</p>
    <p>– Zona da Punta da Pena, desde a avenida dos Castros-rúa Regueiras ata o mar, atendendo ao requirido no informe sectorial da Dirección Xeral de Sostenibilidad da Costa e do Mar do Ministerio de Transición Ecolóxica, do 11.7.2019. </p>
    <p>– Núcleo Rural de Seselle, dada súa condición de núcleo de identidade do litoral. </p>
    <p>2. O concello deberá achegar un documento refundido que dea cumprimento ás ditas condicións.</p>
    <p>3. Nos ámbitos suspendidos, o Concello introducirá as correccións necesarias, e tras da súa aprobación plenaria, solicitar novamente a súa aprobación definitiva. Namentres, neses ámbitos resulta aplicable o réxime urbanístico contido no artigo 89 da LSG.</p>
    <p>4. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no BOP a Normativa e Ordenanzas do PXOM aprobado definitivamente.</p>
    <p>5. Notifíquese esta Orde ao Concello; e publíquese no Diario Oficial de Galicia.</p>
    <p>6. Contra esta Orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ares, 5 de febreiro de 2020</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

