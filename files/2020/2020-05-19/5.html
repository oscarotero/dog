---
date: '2020-05-19'
id: G0532-110520-0004
page: 20557
number: 96
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 5 de maio de 2020, da Dirección Xeral de Ordenación do
  Territorio e Urbanismo, sobre a aprobación definitiva da modificación puntual
  número 21 das normas subsidiarias de planeamento municipal do Concello de
  Vilanova de Arousa para a redelimitación do núcleo rural de Rañas, parroquia
  de Tremoedo.
range: Resolución
url: >-
  https://www.xunta.gal/dog/Publicados/2020/20200519/AnuncioG0532-110520-0004_gl.html
---
<p>O Concello de Vilanova de Arousa remite documentación da modificación puntual número 21 das Normas subsidiarias de planeamento municipal para a redelimitación do núcleo rural de Rañas, na parroquia de Tremoedo, para resolver sobre a súa aprobación definitiva, conforme o establecido no artigo 78.2 da Lei 2/2016, do 10 de febreiro, do solo de Galicia (LSG), e ao artigo 191 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, do solo de Galicia (RLSG), segundo o establecido no artigo 83.6 da LSG.</p>
    <p>Logo de analizar o proxecto da modificación puntual para a redelimitación do núcleo rural de Rañas, aprobada polo Pleno da corporación en setembro de 2019, e á vista do informe subscrito pola Subdirección Xeral de Urbanismo, resulta:</p>
    <p>I. Antecedentes.</p>
    <p>1. O Concello de Vilanova de Arousa conta cunhas Normas subsidiarias de planeamento (NNSSP) aprobadas definitivamente o día 14.03.1997 e publicadas no <em>Diario Oficial de Galicia</em> (DOG) do día 28.05.1997 e no Boletín Oficial da provincia de Pontevedra (BOP) do día 5.5.1997.</p>
    <p>2. Mediante resolución do día 26.02.2018 a Dirección Xeral de Calidade Ambiental e Cambio Climático formulou o informe ambiental estratéxico desta modificación puntual para a redelimitación do núcleo rural de Rañas e resolveu non sometela ao procedemento de avaliación ambiental estratéxica ordinaria (expediente 2017AAE2138), achegando o informe da Dirección Xeral de Ordenación do Territorio e Urbanismo do día 19.02.2018, do Instituto de Estudos do Territorio do día 12.02.2018 e da Dirección Xeral do Patrimonio Cultural do día 19.1.2018.</p>
    <p>3. A modificación puntual para a redelimitación do núcleo de Rañas someteuse a información pública polo prazo de dous meses, mediante anuncio no DOG núm. 156 do día 15.6.2018 e nos xornais Diario de Arousa do día 30.1.2019 e Faro de Vigo do día 31.1.2019, notificándoselle individualmente aos titulares catastrais dos terreos afectados. Foron presentadas 3 alegacións durante o trámite de información pública.</p>
    <p>4. O Concello solicitou informe á Dirección Xeral de Ordenación do Territorio e Urbanismo (constan informes en materia de costas dos días 6.2.2019 e 11.11.2019), á Axencia Galega de Infraestruturas (consta informe do día 5.3.2020), á Dirección Xeral de Patrimonio Cultural (consta informe do día 21.5.2019), a Augas de Galicia (consta informe asinado os días 27.5.2019 e 28.5.2019), á Dirección Xeral de Calidade e Avaliación Ambiental (consta informe en materia de residuos do día 6.2.2019), á Dirección Xeral de Montes (consta informe do día 10.5.2019), ao Instituto de Estudos do Territorio (consta informe asinado o día 15.4.2019), á Deputación Provincial de Pontevedra (consta resolución da Xunta de Goberno do día 8.2.2019), á Dirección Xeral de Emerxencias e Interior (consta informe do día 21.1.2019), á Consellería de Medio Rural, á Dirección Xeral de Sostibilidade da Costa e do Mar (constan informes dos días 8.2.2019, 20.12.2018 e 16.1.2020), á Demarcación de Estradas do Estado en Galicia (consta informe do día 8.2.2019), ao Ministerio de Economía e Empresa (consta informe da Dirección Xeral de Telecomunicacións e Tecnoloxías da Información do día 28.11.2018), e á Delegación do Goberno (que en data 21.2.2019 remite o informe da Confederación Hidrográfica Miño-Sil do día 18.12.2018, da Dirección Xeral de Sostibilidade da Costa e do Mar do día 20.12.2018, da Demarcación de Estradas do Estado en Galicia do día 8.1.2019 e da Dirección Xeral de Política Enerxética e Minas do día 11.2.20119).</p>
    <p>5. Foi emitido un informe técnico municipal favorable o día 4.9.2019, un informe xurídico favorable o día 04.09.2019, un informe do secretario o día 9.9.2019 e de Intervención o día 14.6.2019.</p>
    <p>6. A modificación puntual número 21 para a redelimitación do núcleo rural de Rañas foi aprobada provisionalmente polo Pleno do Concello en sesión do día 30.09.2019.</p>
    <p>7. O Concello remitiu o expediente e o documento aprobado provisionalmente ao órgano competente en materia de urbanismo para resolver sobre a súa aprobación definitiva, e deu resposta ao requirimento de integridade documental realizado. </p>
    <p>8. Ante a situación da crise sanitaria ocasionada polo COVID-19, declarouse, mediante Real decreto 463/2020, do 14 de marzo, o estado de alarma en todo o territorio nacional, por parte do Goberno de España.</p>
    <p>A disposición adicional terceira do Real decreto 463/2020, do 14 de marzo, na súa redacción dada polo Real decreto 465/2020, do 17 de marzo, refírese á suspensión dos prazos administrativos, sinalando a suspensión de termos e a interrupción dos prazos para a tramitación dos procedementos de todo o sector público definido na Lei 39/2015, do 1 de outubro, do procedemento administrativo común das administracións públicas.</p>
    <p>Porén, a propia disposición prevé que as entidades do sector público acorden, motivadamente, a continuación daqueles procedementos administrativos referidos a situacións estreitamente vinculadas aos feitos xustificativos do estado de alarma, ou que sexan indispensables para a protección do interese xeral ou para o funcionamento básico dos servizos.</p>
    <p>En atención ao exposto, de conformidade coa Orde do 27 de abril de 2020, publicada no DOG núm. 84, do 4 de maio de 2020, acórdase o inicio e/ou a continuación da tramitación de determinados procedementos indispensables para a protección do interese xeral ou para o funcionamento básico dos servizos públicos no ámbito da Consellería de Medio Ambiente, Territorio e Vivenda, durante a vixencia do estado de alarma, entre eles, o de tramitación dos instrumentos de planeamento urbanístico, tal e como consta no número 3 do anexo da citada orde.</p>
    <p>II. Obxecto da modificación puntual.</p>
    <p>Segundo o establecido na memoria desta modificación, o seu obxecto é a redelimitación do núcleo existente de Rañas para a mellora da ordenación vixente e o seu axuste ás condicións de delimitación da Lei 2/2016, do 10 de febreiro, do solo de Galicia. Na proposta de delimitación o núcleo rural de Rañas delimítase como un núcleo descontinuo:</p>
    <p>– O asentamento principal, basicamente concordante co asentamento existente, que se define como núcleo rural tradicional e, reaxustando no perímetro do núcleo as áreas estremeiras, como núcleo rural común.</p>
    <p>– Un asentamento denominado Rañas 2 e localizado uns metros ao leste do núcleo principal, ao carón da estrada provincial, que se recolle como solo de núcleo rural común.</p>
    <p>Todas as áreas que se pretenden transformar en solo de núcleo rural teñen a clasificación de solo non urbanizable de protección común. As áreas que se exclúen do solo de núcleo rural pasan a clasificarse como solo rústico de protección ordinaria.</p>
    <p>III. Informe.</p>
    <p>A documentación achegada incorporou os condicionantes derivados dos informes sectoriais pero cómpre sinalar que o informe emitido pola Dirección Xeral de Telecomunicacións e Tecnoloxías da Información o día 28.11.2018 é favorable condicionado á corrección de erros sinalados no seu informe e unha vez emendados debe remitirse unha copia coas correccións efectuadas. Non consta o cumprimento deste condicionado.</p>
    <p>IV. Resolución.</p>
    <p>Visto canto antecede, en virtude do establecido no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia, </p>
    <h2>Resolvo:</h2>
    <p>1. Aprobar definitivamente a Modificación puntual número 21 das Normas subsidiarias de planeamento municipal de Vilanova de Arousa para a redelimitación do núcleo rural de Rañas, na parroquia de Tremoedo, condicionada ao cumprimento do sinalado no punto III deste informe.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio esta modificación no Rexistro de Planeamento Urbanístico de Galicia.</p>
    <p>3. Notifíquese ao concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>4. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o concello deberá publicar a normativa da Modificación aprobada no Boletín Oficial da provincia, unha vez inscrita esta no Rexistro de Planeamento Urbanístico.</p>
    <p>5. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>En todo caso, de conformidade co previsto na disposición adicional segunda do Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19, o prazo para a presentación do recurso contencioso-administrativo atópase suspendido e continuará unha vez que finalice a vixencia do citado real decreto ou, de ser o caso, as súas prórrogas.</p>
    <p>Santiago de Compostela, 5 de maio de 2020</p>
    <footer><p>A directora xeral de Ordenación do Territorio e Urbanismo<br>P.S. (Resolución do 30.4.2020)<br>Eduardo Sobrino Rodríguez <br>Subdirector xeral de Urbanismo</p></footer>

