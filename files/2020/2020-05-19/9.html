---
date: '2020-05-19'
id: G0534-130520-0002
page: 20606
number: 96
agency: 'Consellería de Educación, Universidade e Formación Profesional'
section: III. Outras disposicións.
title: >-
  RESOLUCIÓN do 12 de maio de 2020 pola que se acorda a continuación da
  tramitación do procedemento e do prazo de presentación de solicitudes
  establecidos na Orde do 31 de decembro de 2019 pola que se establecen as bases
  para a concesión, en réxime de concorrencia competitiva, das axudas para a
  atracción e retención de talento investigador na categoría de persoal
  investigador distinguido nas universidades do Sistema universitario de
  Galicia, e se procede á súa convocatoria para o ano 2020 (códigos de
  procedemento ED431H e ED431I).
range: Resolución
url: >-
  https://www.xunta.gal/dog/Publicados/2020/20200519/AnuncioG0534-130520-0002_gl.html
---
<p>Como consecuencia da evolución da epidemia do coronavirus COVID-19, e ante a recente declaración da Organización Mundial da Saúde (OMS) como pandemia, a Consellería de Educación, Universidade e Formación Profesional, mediante a Orde do 13 de marzo de 2020, suspendeu a tramitación e o prazo de presentación de solicitudes da convocatoria de axudas para a atracción e retención de talento investigador na categoría de persoal investigador distinguido nas universidades do Sistema universitario de Galicia.</p>
    <p>Así mesmo, mediante o Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19, e a Resolución do 15 de marzo de 2020, da Secretaría Xeral Técnica da Consellería de Presidencia, Administracións Públicas e Xustiza, pola que se dá publicidade ao acordo do Centro de Coordinación Operativa (Cecop), mediante a cal se adoptan medidas preventivas en lugares de traballo do sector público autonómico como consecuencia da evolución epidemiolóxica do coronavirus COVID-19, interrompeuse o prazo para a tramitación desta convocatoria.</p>
    <p>O Acordo do Consello da Xunta do 3 de abril sobre a continuación de procedementos de adxudicación de contratos e de concesión de subvencións que estivesen en tramitación no momento da entrada en vigor do Real decreto 463/2020, do 14 de marzo, establece aspectos relativos á continuación dos procedementos de concesión de subvencións respecto dos cales xa se aprobaron e publicaron as correspondentes bases reguladoras e convocatoria, pero non se ditou resolución de concesión no dito momento.</p>
    <p>O Consello da Xunta, o 8 de maio de 2020, autorizou a reanudación da tramitación dos procedementos relativos á concesión das axudas para a contratación de investigadores de prestixio por parte das universidades do Sistema universitario de Galicia. </p>
    <p> En consecuencia, e no uso das atribucións que teño conferidas,</p>
    <h2>ACORDO:</h2>
    <p>Artigo único</p>
    <p>Acordar a continuación da tramitación dos procedementos de concesión de subvencións regulados na Orde do 31 de decembro de 2019 pola que se establecen as bases para a concesión, en réxime de concorrencia competitiva, das axudas para a atracción e retención de talento investigador na categoría de persoal investigador distinguido nas universidades do Sistema universitario de Galicia, e se procede á súa convocatoria para o ano 2020 (códigos de procedemento ED431H e ED431I), e o prazo de presentación de solicitudes, que finalizaba o 23 de marzo e que quedou interrompido pola Orde do 13 de marzo de 2020 e pola declaración do estado de alarma, polo que se reabre o prazo de solicitudes durante os restantes 11 días naturais que contarán desde o día seguinte ao da publicación desta resolución. </p>
    <p>Disposición derradeira primeira. Recursos</p>
    <p>Esta resolución poderá ser impugnada mediante recurso potestativo de reposición, ante a persoa titular da Consellería de Educación, Universidade e Formación Profesional ou a persoa titular da Presidencia da Gain, no prazo dun mes a partir do día seguinte ao da súa publicación no Diario Oficial de Galicia, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben directamente recurso contencioso-administrativo no prazo de dous meses, ante o Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira segunda. Entrada en vigor</p>
    <p>Esta resolución entrará en vigor o día seguinte ao da súa publicación.</p>
    <p>Santiago de Compostela, 12 de maio de 2020</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

