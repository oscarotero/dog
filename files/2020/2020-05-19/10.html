---
date: '2020-05-19'
id: G0256-080520-0002
page: 20608
number: 96
agency: Axencia Turismo de Galicia
section: III. Outras disposicións.
title: >-
  RESOLUCIÓN do 8 de maio de 2020 pola que se deixan sen efecto por causas
  sobrevidas diferentes convocatorias de concesión de subvencións, bolsas e
  patrocinios.
range: Resolución
url: >-
  https://www.xunta.gal/dog/Publicados/2020/20200519/AnuncioG0256-080520-0002_gl.html
---
<p>I. A Axencia Turismo de Galicia publicou a finais do ano 2019 e principios do ano 2020, por tramitación anticipada de gasto ao abeiro do artigo 25.1.a) do Regulamento da Lei 9/2007, do 13 de xuño, de subvencións de Galicia, aprobado polo Decreto 11/2009, do 8 de xaneiro, diferentes convocatorias de axudas no seu ámbito competencial:</p>
    <p>– Resolución do 2 de xaneiro de 2020 pola que se establecen as bases reguladoras para a concesión, en réxime de concorrencia non competitiva, de subvencións a concellos declarados municipios turísticos e a xeodestinos de Galicia, para a contratación de persoal nas oficinas de turismo nos meses de maio, xuño, xullo, agosto e setembro, e se procede á súa convocatoria para o ano 2020 (código de procedemento TU900A) (DOG do 11 de febreiro) polo importe de 450.000 € con cargo á aplicación orzamentaria 11.A2.761A.460.0.</p>
    <p>– Resolución do 3 de decembro de 2019 pola que se establecen as bases reguladoras para a concesión, en réxime de concorrencia non competitiva, de subvencións a concellos para o apoio, a promoción e difusión ás festas declaradas de interese turístico de Galicia, e se procede á súa convocatoria para o ano 2020 (código de procedemento TU500A) (DOG do 16 de decembro) polo importe de 306.000 € con cargo á aplicación orzamentaria 11.A2.761A.760.1, proxecto 2017 00005.</p>
    <p>– Resolución do 19 de novembro de 2019 pola que se establecen as bases reguladoras para a concesión, en réxime de concorrencia competitiva, de subvencións a entidades locais para actuacións de mellora das infraestruturas turísticas no medio rural e se anuncia a convocatoria para o ano 2020 (código de procedemento TU501B) (DOG 19 de novembro) polo importe de 1.200.000 € con cargo á aplicación orzamentaria 11.A2.761A.760.0, proxecto 2016 00002.</p>
    <p>– Resolución do 12 de decembro de 2019 pola que se regulan as bases para a concesión de bolsas de formación práctica en mercados emisores mediante a realización de prácticas de especialización en oficinas de turismo en mercados emisores durante o ano 2020, e se procede á súa convocatoria (código de procedemento TU981B) (DOG do 23 de decembro) polo importe de 228.439,10 € con cargo á aplicación orzamentaria 11.A2.761A.480.0, proxecto 2015 00006 (223.791,50 €) e 11.A2.761A.480.0, proxecto 2015 00006 (4.647,60 €).</p>
    <p>– Resolución do 28 de novembro de 2019 pola que se establecen as bases reguladoras para a concesión, en réxime de concorrencia competitiva, de subvencións a xeodestinos de Galicia para o desenvolvemento de actuacións de dinamización turística, e se procede á súa convocatoria para o ano 2020 (código de procedemento TU501C) (DOG do 19 de decembro de 2019) por importe de 1.075.000 € con cargo á aplicación orzamentaria 11.A2.761A.760.3, proxecto 2015 00006 (550.000 €) e 11.A2.761A.781.0, proxecto 2015 00005 (525.000 €).</p>
    <p>– Resolución conxunta do 18 de decembro de 2019, da Axencia Galega das Industrias Culturais e da Axencia Turismo de Galicia, pola que se establecen as condicións de adhesión á marca Fest Galicia para a temporada 2020 e para a realización de contratos de patrocinio con entidades privadas para festivais de música profesionais que se celebran desde o 1 de xuño ao 30 de setembro de 2020, considerados estratéxicos para o territorio xa que xeran un retorno publicitario para as marcas Fest Galicia e Xacobeo Galicia 2021 (código de procedemento CT302A) (DOG do 8 de xaneiro de 2020), por importe de 460.000 € con cargo á aplicación orzamentaria 11.A2.761A.640.0, proxecto 2018 00002.</p>
    <p>II. O pasado 11 de marzo de 2020, a Organización Mundial da Saúde declarou pandemia internacional a situación de emerxencia de saúde pública ocasionada polo COVID-19.</p>
    <p>Mediante o Real decreto 463/2020, do 14 de marzo, declárase o estado de alarma para a xestión da situación de crise sanitaria ocasionada polo COVID-19. O estado de alarma declarado foi prorrogado mediante o Real decreto 476/2020, do 27 de marzo; polo Real decreto 487/2020, do 10 de abril, e polo Real decreto 492/2020, do 24 de abril, que determina que se estenderá ata o día 10 de maio de 2020, e someterase ás mesmas condicións establecidas no Real decreto 463/2020, do 14 de marzo.</p>
    <p>As restricións á libre circulación de persoas acordadas polas autoridades están a afectar a todos os sectores da nosa economía, pero especialmente produciuse un forte impacto no sector turístico, que se viu obrigado ao peche dos seus negocios pola Orde SND/257/2020, pola que se declara a suspensión de apertura ao público de establecementos de aloxamento turísticos en beneficio da contención sanitaria da pandemia para evitar a concentración de traballadores e clientes en aloxamentos turísticos que deben compartir determinados espazos comúns, o que implica un incremento do risco de contaxio.</p>
    <p>Por outra banda, e aínda contando co levantamento do estado de alarma, a incerteza que xera o COVID-19 fai pensar nunha menor demanda de servizos turísticos, unha limitación ás concentracións de público e nunha forte baixada do turismo, especialmente o internacional. Unha nova etapa que supón un cambio de modelo e que nos vai exixir situar a Galicia como un destino seguro.</p>
    <p>Esta situación de excepcionalidade obriga a Axencia Turismo de Galicia, no ámbito das súas competencias, a modificar o seu plan de acción anual tanto no ámbito da súa actividade de fomento como da promoción turística e a reorientar os créditos reservados para estas convocatorias de axudas claramente ineficientes nas circunstancias actuais, para elaborar e sustentar economicamente unha nova planificación que permita, por unha banda, reducir o impacto do COVID-19 nas empresas do sector turístico e, por outra, reactivar o sector, readaptalo e preparalo para a recuperación dos mercados e ás necesidades que demanda tras o estado de alarma, polo que concorren circunstancias singulares e razóns de interese público, social, económico e humanitario para acordar de maneira inmediata unha serie de medidas económicas de apoio ao sector turístico.</p>
    <p>III. Adicionalmente cabe considerar que, ao non seren resoltas as convocatorias, non existen dereitos creados fronte á Administración a favor dos seus potenciais beneficiarios, ao así dispoñelo expresamente o artigo 24.6 da Lei 38/2003, do 18 de novembro, xeral de subvencións, e o artigo 21.6 da Lei 9/2007, do 13 de xuño, de subvencións de Galicia: as propostas de resolución provisional e definitiva non crean ningún dereito a favor do beneficiario proposto fronte á Administración mentres non se notificase a resolución de concesión.</p>
    <p>En ningunha das convocatorias sinaladas se ditou resolución de concesión, nin por tanto notificación ningunha, estas atópanse en distintos momentos da súa tramitación, sen que se resolvese o procedemento, e non existe ningún dereito a favor das persoas solicitantes, que non chegaron a adquirir así o carácter de beneficiarias.</p>
    <p>Polo exposto,</p>
    <h2>RESOLVO:</h2>
    <p>Primeiro. Deixar sen efecto por causas sobrevidas as seguintes convocatorias:</p>
    <p>– Resolución do 2 de xaneiro de 2020 pola que se establecen as bases reguladoras para a concesión, en réxime de concorrencia non competitiva, de subvencións a concellos declarados municipios turísticos e a xeodestinos de Galicia, para a contratación de persoal nas oficinas de turismo nos meses de maio, xuño, xullo, agosto e setembro, e se procede á súa convocatoria para o ano 2020 (código de procedemento TU900A) (DOG do 11 de febreiro).</p>
    <p>– Resolución do 3 de decembro de 2019 pola que se establecen as bases reguladoras para a concesión, en réxime de concorrencia non competitiva, de subvencións a concellos para o apoio, promoción e difusión ás festas declaradas de interese turístico de Galicia, e se procede á súa convocatoria para o ano 2020 (código de procedemento TU500A) (DOG do 16 de decembro).</p>
    <p>– Resolución do 19 de novembro de 2019 pola que se establecen as bases reguladoras para a concesión, en réxime de concorrencia competitiva, de subvencións a entidades locais para actuacións de mellora das infraestruturas turísticas no medio rural e se anuncia a convocatoria para o ano 2020 (código de procedemento TU501B) (DOG do 19 de novembro).</p>
    <p>– Resolución do 12 de decembro de 2019 pola que se regulan as bases para a concesión de bolsas de formación práctica en mercados emisores mediante a realización de prácticas de especialización en oficinas de turismo en mercados emisores durante o ano 2020, e se procede á súa convocatoria (código de procedemento TU981B) (DOG do 23 de decembro).</p>
    <p>– Resolución do 28 de novembro de 2019 pola que se establecen as bases reguladoras para a concesión, en réxime de concorrencia competitiva, de subvencións a xeodestinos de Galicia para o desenvolvemento de actuacións de dinamización turística, e se procede á súa convocatoria para o ano 2020 (código de procedemento TU501C) (DOG do 19 de decembro).</p>
    <p>– Resolución conxunta do 18 de decembro de 2019, da Axencia Galega das Industrias Culturais e da Axencia Turismo de Galicia, pola que se establecen as condicións de adhesión á marca Fest Galicia para a temporada 2020 e para a realización de contratos de patrocinio con entidades privadas para festivais de música profesionais que se celebran desde o 1 de xuño ao 30 de setembro de 2020, considerados estratéxicos para o territorio xa que xeran un retorno publicitario para as marcas Fest Galicia e Xacobeo Galicia 2021 (código de procedemento CT302A) (DOG do 8 de xaneiro de 2020).</p>
    <p>A anulación comporta a terminación dos procedementos iniciados tras a aprobación das convocatorias citadas.</p>
    <p>Segundo. Declarar dispoñibles os créditos reservados para estas convocatorias polo importe global de 3.719.439,10 € coa seguinte distribución por capítulos dos orzamentos da Axencia Turismo de Galicia para o ano 2020:</p>
    <p>– Capítulo IV: 678.439,10 €.</p>
    <p>– Capítulo VI: 460.000 €.</p>
    <p>– Capítulo VII: 2.581.000 €.</p>
    <p>Terceiro. Esta resolución terá efectos desde o día seguinte ao da súa publicación no Diario Oficial de Galicia.</p>
    <p>Contra esta resolución, que esgota a vía administrativa, poderá interporse recurso potestativo de reposición ante a Dirección da Axencia Turismo de Galicia no prazo dun mes contado desde o día seguinte ao da súa publicación no DOG, de acordo co establecido no artigo 123 da Lei 39/2015, do 1 de outubro, do procedemento administrativo común das administracións públicas.</p>
    <p>Tamén se pode interpor recurso contencioso-administrativo ante o Xulgado do Contencioso-Administrativo, no prazo de dous meses desde o día seguinte ao da publicación no DOG, de acordo co establecido no artigo 46 da Lei 29/1998, do 13 de xullo, da xurisdición contencioso-administrativa.</p>
    <p>Santiago de Compostela, 8 de maio de 2020</p>
    <footer><p>Mª Nava Castro Domínguez<br>Directora da Axencia Turismo de Galicia</p></footer>

