---
date: '2020-03-18'
id: G0256-130320-0001
page: 16948
number: 54
agency: Axencia Turismo de Galicia
section: III. Outras disposicións.
title: >-
  RESOLUCIÓN do 13 de marzo de 2020 pola que se amplía o crédito orzamentario
  existente para a concesión das axudas correspondentes á anualidade 2020,
  previstas na Resolución do 4 de setembro de 2019 pola que se establecen as
  bases reguladoras para a concesión, en réxime de concorrencia competitiva, de
  subvencións a entidades organizadoras de congresos, seminarios, convencións,
  incentivos ou calquera outro evento relativo ao turismo de reunións en
  Galicia, e se realiza a súa convocatoria para os anos 2019 e 2020.
range: Resolución
url: >-
  https://www.xunta.gal/dog/Publicados/2020/20200318/AnuncioG0256-130320-0001_gl.html
---
<p>O 16 de setembro de 2019 publicouse no <em>Diario Oficial de Galicia</em> número 175 a Resolución do 4 de setembro 2019 pola que se establecen as bases reguladoras para a concesión, en réxime de concorrencia competitiva, de subvencións a entidades organizadoras de congresos, seminarios, convencións, incentivos ou calquera outro evento relativo ao turismo de reunións en Galicia, e se realiza a súa convocatoria para os anos 2019 e 2020.</p>
    <p>A dita resolución ten por obxecto aprobar as bases reguladoras polas que se rexerá a concesión en réxime de concorrencia competitiva de subvencións a entidades organizadoras de congresos, seminarios, convencións, incentivos ou calquera outro evento relativo ao turismo de reunións que fomenten e promocionen a actividade congresual en Galicia, e se realiza a súa convocatoria para os anos 2019 e 2020.</p>
    <p>O artigo 3 das citadas bases reguladoras dispón que as subvencións relativas ao obxecto desta resolución se imputarán á aplicación orzamentaria 11.A2.761A.770.0, proxecto 2015 00005, cun crédito de 90.000 € para a anualidade 2019 e de 450.000 € para a anualidade 2020, sen prexuízo de ulteriores variacións producidas como consecuencia da existencia dunha maior dispoñibilidade orzamentaria, de conformidade co disposto no artigo 30 do Decreto 11/2009, do 8 de xaneiro, polo que se aproba o Regulamento da Lei 9/2007 de subvencións de Galicia, o que poderá dar lugar á concesión de máis subvencións, de acordo coa orde de prelación de solicitantes que resulte da aplicación dos criterios do artigo 12.</p>
    <p>Segundo se establece no citado artigo 30 do Regulamento da Lei de subvencións de Galicia, nestes casos o órgano concedente deberá publicar a ampliación de crédito nos mesmos medios en que publicou a convocatoria, sen que esta publicación implique unha apertura do prazo para presentar novas solicitudes nin o inicio de novo cómputo dos prazos para resolver.</p>
    <p>Tendo en conta que existe crédito susceptible de ser utilizado para este fin como consecuencia dunha maior dispoñibilidade orzamentaria, e o elevado volume de solicitudes recibidas en relación co orzamento dispoñible correspondente á anualidade 2020, considérase conveniente ampliar o importe inicial da citada anualidade 2020 en 148.946,03 € de maneira que se poida atender un maior número de solicitudes presentadas.</p>
    <p>De acordo co anterior, unha vez declarada a dispoñibilidade de crédito, vista a Lei 9/2007, do 13 de xuño, de subvencións de Galicia, e o Decreto 11/2009, do 8 de xaneiro, polo que se aproba o seu regulamento,</p>
    <h2>RESOLVO:</h2>
    <p>1. Ampliar a dotación de fondos inicialmente prevista nesta convocatoria para a anualidade 2020 na contía de 148.946,03 €, polo que o crédito orzamentario total asignado para estas axudas tras esta ampliación con cargo á aplicación orzamentaria 11.A2.761A.770.0, proxecto 2015 00005, ascende a 598.946,03 €.</p>
    <p>2. Esta modificación, unha vez publicada no <em>Diario Oficial de Galicia</em>, non implicará apertura dun novo prazo para presentar novas solicitudes.</p>
    <p>Santiago de Compostela, data da sinatura dixital</p>
    <footer><p>O/a director/a da Axencia Turismo de Galicia<br>P.S. (Artigo 19.6 dos Estatutos da Axencia Turismo de Galicia, aprobados polo Decreto 196/2012, do 27 de setembro)<br>Mª Elena Barca Ramos<br>Xerente de Turismo de Galicia</p></footer>

