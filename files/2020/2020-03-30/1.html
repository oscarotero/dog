---
date: '2020-03-30'
id: G0244-230320-0002
page: 17484
number: 62
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 60/2020, do 12 de marzo, polo que se aproba o cambio de denominación
  dos colexios oficiais de aparelladores, arquitectos técnicos e enxeñeiros de
  edificación da Coruña, Lugo, Ourense e Pontevedra, que pasan a denominarse
  Colexio Oficial da Arquitectura Técnica da Coruña, Lugo, Ourense e Pontevedra,
  respectivamente.
range: Decreto
url: >-
  https://www.xunta.gal/dog/Publicados/2020/20200330/AnuncioG0244-230320-0002_gl.html
---
<p>Mediante a Lei orgánica 16/1995, do 27 de decembro, lévase a cabo a transferencia de competencias de titularidade estatal á Comunidade Autónoma de Galicia, utilizando a vía prevista no artigo 150.2 da Constitución. En concreto, no seu artigo 3, transfírense as competencias de desenvolvemento lexislativo e execución en materia de corporacións de dereito público representativas de intereses económicos e profesionais, no marco da lexislación básica do Estado.</p>
    <p>A propia lei orgánica prevé, tal como expón o mandato constitucional, a transferencia de servizos necesarios, que se leva a cabo de forma efectiva a través do Real decreto 1643/1996, do 5 de xullo, de traspaso de funcións e servizos da Administración do Estado en materia de colexios oficiais ou profesionais. </p>
    <p>Tendo en conta este traspaso, o Decreto 337/1996 estableceu a asunción de funcións transferidas á Comunidade Autónoma de Galicia polo Real decreto 1643/1996, asignándolle as funcións á Consellería de Xustiza, Interior e Relacións Laborais (na actualidade Vicepresidencia e Consellería de Presidencia, Administracións Públicas e Xustiza, segundo a estrutura establecida no Decreto 74/2018, do 5 de xullo).</p>
    <p>A Lei 11/2001, do 18 de setembro, de colexios profesionais da Comunidade Autónoma de Galicia, ditada en virtude da devandita competencia, regula no seu artigo 13 o procedemento de modificación de denominación dos colexios profesionais e atribúe as facultades de iniciativa ao propio colexio, á Administración autonómica ou ao consello galego respectivo, para iso sinala que a aprobación do cambio de denominación se realizará por decreto do Consello da Xunta de Galicia. </p>
    <p>De conformidade co dito artigo, o cambio de denominación dos colexios pola de Colexio Oficial da Arquitectura Técnica foi solicitado polos catro colexios da Coruña, Lugo, Ourense e Pontevedra, logo do acordo das correspondentes xuntas xerais. Esta modificación fundaméntase na necesidade de adecuar a denominación actual aos pronunciamentos xudiciais firmes que anulan a denominación do título de enxeñaría da edificación, o que obriga aos colexios a suprimir da súa denominación a mención á dita titulación e evitar posibles controversias con outros colectivos profesionais.</p>
    <p>Así mesmo, preténdese simplificar a denominación colexial e identificar o colexio cunha denominación que fai referencia a unha das titulacións académicas habilitantes para o exercicio da profesión, así como á profesión regulada de arquitectura técnica. </p>
    <p>En virtude do sinalado, por proposta do vicepresidente e conselleiro de Presidencia, Administracións Públicas e Xustiza, logo da deliberación do Consello da Xunta de Galicia na súa reunión do día doce de marzo de dous mil vinte,</p>
    <h2>DISPOÑO:</h2>
    <p>Artigo 1. Modificación da denominación</p>
    <p>1. Aprobar a modificación da denominación dos colexios oficiais de aparelladores, arquitectos técnicos e enxeñeiros de edificación da Coruña, Lugo, Ourense e Pontevedra, que pasan a denominarse:</p>
    <p>– Colexio Oficial da Arquitectura Técnica da Coruña.</p>
    <p>– Colexio Oficial da Arquitectura Técnica de Lugo.</p>
    <p>– Colexio Oficial da Arquitectura Técnica de Ourense.</p>
    <p>– Colexio Oficial da Arquitectura Técnica de Pontevedra.</p>
    <p>2. As referencias contidas nos estatutos e noutras disposicións vixentes, referidas aos colexios oficiais obxecto de modificación da súa denominación, débense entender realizadas aos colexios oficiais da arquitectura técnica da Coruña, Lugo, Ourense e Pontevedra, respectivamente.</p>
    <p>Artigo 2. Publicación e inscrición</p>
    <p>Ordenar a súa publicación no <em>Diario Oficial de Galicia</em> e a inscrición correspondente no Rexistro de Colexios Profesionais da Comunidade Autónoma de Galicia.</p>
    <p>Disposición derradeira única. Entrada en vigor</p>
    <p>O presente decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, doce de marzo de dous mil vinte</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia,<br>Administracións Públicas e Xustiza</p></footer>

