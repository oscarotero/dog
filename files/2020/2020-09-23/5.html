---
date: '2020-09-23'
id: G0597-180920-0003
page: 37018
number: 193
agency: Consellería de Facenda e Administración Pública
section: IV. Oposicións e concursos.
title: >-
  ORDE do 17 de setembro de 2020 pola que se modifica a Orde do 1 de xuño de
  2020, pola que se declara a entrada en vigor dos artigos 14 e 16 do Decreto
  37/2006, do 2 de marzo, polo que se regula o nomeamento de persoal interino
  para o desempeño con carácter transitorio de prazas reservadas a funcionarios
  e a contratación temporal de persoal laboral da Xunta de Galicia, e a posta en
  marcha do proxecto piloto do sistema de citacións electrónicas.
range: Orde
url: >-
  https://www.xunta.gal/dog/Publicados/2020/20200923/AnuncioG0597-180920-0003_gl.html
---
<p>O Decreto 37/2006, do 2 de marzo, polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia, foi modificado polo Decreto 60/2019, do 23 de maio, publicado no <em>Diario Oficial de Galicia</em> núm. 108, do 10 de xuño.</p>
    <p>O Decreto 160/2019, do 19 de decembro, modifica o Decreto 60/2019, do 23 de maio, na súa disposición derradeira terceira, no senso de establecer que os artigos 14 e 16 entrarán en vigor na data que expresamente se determine por orde da persoa titular da consellería competente en materia de función pública, tan pronto como quede garantida a viabilidade técnica do sistema de citacións electrónicas, e de manter ata entón a vixencia dos referidos artigos na súa redacción anterior. Esa orde deberá ser obxecto de publicación no <em>Diario Oficial de Galicia</em>.</p>
    <p>Na súa virtude, mediante a Orde do 1 de xuño de 2020, publicada no DOG do 4 de xuño, declárase que os artigos 14 e 16 do Decreto 37/2006, do 2 de marzo, na súa redacción dada polo Decreto 60/2019, do 23 de maio, entrarán en vigor o 15 de outubro de 2020. Nesta orde disponse, así mesmo, a posta en marcha dun proxecto piloto do sistema de citacións electrónicas, que se desenvolverá entre o 15 de xuño e o 14 de outubro de 2020, para a xestión das listas de contratación temporal do grupo II, categoría 6 (educador/a. Profesor/a especial) e do grupo V, categorías 1 (camareiro/a limpador/a e outras) e 11 (limpador/a e outras), nos ámbitos da provincia de Pontevedra.</p>
    <p>Desde a posta en marcha do proxecto piloto realizáronse distintas actuacións dirixidas a comprobar o correcto funcionamento do programa informático de xestión do sistema de citacións electrónicas. Neste momento e logo da experiencia acadada ao longo destes meses, resulta aconsellable, a prol de maximizar a súa eficacia e acadar a plena viabilidade técnica do novo sistema, estender a aplicación deste proxecto á xestión das listas doutros grupos e categorías de persoal laboral, así como ás listas para o nomeamento de persoal funcionario interino do corpo facultativo superior de Administración especial da Administración xeral da Comunidade Autónoma de Galicia, escala de veterinarios, e en todos os ámbitos territoriais.</p>
    <p>Con base no anterior, </p>
    <h2>RESOLVO: </h2>
    <p>Artigo único. Modificación da Orde do 1 de xuño de 2020 pola que se declara a entrada en vigor dos artigos 14 e 16 do Decreto 37/2006, do 2 de marzo, polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia, e a posta en marcha do proxecto piloto do sistema de citacións electrónicas. </p>
    <p>Un. O artigo 2 da Orde do 1 de xuño de 2020 pola que se declara a entrada en vigor dos artigos 14 e 16 do Decreto 37/2006, do 2 de marzo, polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia, e a posta en marcha do proxecto piloto do sistema de citacións electrónicas, queda redactado como segue:</p>
    <p>«Artigo 2. <em>Proxecto piloto do sistema de citacións electrónicas</em></p>
    <p>Para a posta en funcionamento do sistema de citacións electrónicas realizarase un proxecto piloto nas listas para a contratación temporal de persoal laboral da Xunta de Galicia e o nomeamento de persoal funcionario interino correspondente aos grupos, categorías, corpos, escalas e especialidades que se relacionan no anexo.</p>
    <p>A realización dese proxecto piloto levarase a cabo desde o 15 de xuño ata o 27 de setembro de 2020 nas listas de contratación temporal do grupo II, categoría 6 (educador/a. Profesor/a especial) e do grupo V, categorías 1 (camareiro/a limpador/a e outras) e 11 (limpador/a e outras), nos ámbitos da provincia de Pontevedra, e do 28 de setembro ata o 14 de outubro de 2020 nas restantes listas relacionadas no anexo e en todos os ámbitos territoriais.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>. </p>
    <p>Santiago de Compostela, 17 de setembro de 2020 </p>
    <footer><p>Valeriano Martínez García<br>Conselleiro de Facenda e Administración Pública</p></footer>
    <h2>ANEXO </h2>
    <h2>Corpos, escalas e especialidades (persoal funcionario)</h2>
    <table>
     <thead>
      <tr>
       <td>Grupo</td>
       <td>Corpo/escala</td>
       <td>Denominación</td>
      </tr>
     </thead>
     <tbody>
      <tr>
       <td>A1</td>
       <td>2067</td>
       <td>Escala de veterinarios</td>
      </tr>
     </tbody>
    </table>
    <h2>Grupos e categorías (persoal laboral)</h2>
    <table>
     <thead>
      <tr>
       <td>Grupo</td>
       <td>Categoría</td>
       <td>Denominación</td>
      </tr>
     </thead>
     <tbody>
      <tr>
       <td>II</td>
       <td>002</td>
       <td>ATS. Enfermeiro/a. Practicante. DUE</td>
      </tr>
      <tr>
       <td>II</td>
       <td>006</td>
       <td>Educador/a. Profesor/a especial</td>
      </tr>
      <tr>
       <td>IV</td>
       <td>003</td>
       <td>Auxiliar sanitario. Auxiliar clínica. Auxiliar psiquiátrico/a. Auxiliar de enfermaría. Coidador/a xeriátrico. Coidador/a</td>
      </tr>
      <tr>
       <td>V</td>
       <td>001</td>
       <td>Camareiro/a-limpador/a. Axudante de cociña. Pasador/a de ferro-lavandeiro/a. Costureiro/a. Cortador/a. Pasador/a de ferro. Lavandeiro/a</td>
      </tr>
      <tr>
       <td>V</td>
       <td>011</td>
       <td>Limpador/a. Fregador/a. Empregado/a comedor. Empregado/a cociña-pinche. Servizo doméstico. Mozo/a de limpeza. Pinche de cociña. Persoal servizos xerais</td>
      </tr>
     </tbody>
    </table>

