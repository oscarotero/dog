---
date: '2020-12-11'
id: G0532-011220-0005
page: 48595
number: 249
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 16 de novembro de 2020, da Dirección Xeral de Ordenación do
  Territorio e Urbanismo, de aprobación definitiva do proxecto de delimitación
  do solo do núcleo rural de Goia, parroquia de Santa Eulalia de Pradeda, no
  concello de Guntín (Lugo).
range: Resolución
url: >-
  https://www.xunta.gal/dog/Publicados/2020/20201211/AnuncioG0532-011220-0005_gl.html
---
<p>O 1.9.2020 o Concello de Guntín remitiu documentación correspondente ao expediente de referencia, para os efectos da emisión do informe previsto no art. 78.2.c) da Lei 1/2016, do solo de Galicia (LSG), atendendo ao requirimento de emenda de deficiencias formulado por esta Dirección Xeral de Ordenación do Territorio e Urbanismo o 4.10.2019.</p>
    <p>A documentación presentada en formato dixital está integrada polos proxectos técnicos redactados polo arquitecto José Ángel Santos Ferro: un, datado en outubro de 2017, que constitúe a base para a obtención dos informes favorables da Dirección Xeral de Estradas do Estado en Galicia e a Deputación de Lugo; e outro, datado en novembro de 2019 aprobado provisionalmente o 20.7.2020. Asemade, achégase certificación da exposición ao público, notificacións individuais aos titulares catastrais afectados e acordo plenario do 20.7.2020.</p>
    <p>Analizada a documentación achegada polo Concello e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O Concello de Guntín carece de instrumento de planeamento xeral e dispón dun proxecto de delimitación de solo urbano aprobado o 6.4.1979 e varios de delimitación de núcleos rurais. O núcleo de Goia non figura delimitado.</p>
    <p>1.2. De acordo coa documentación remitida polo Concello, a tramitación incluíu:</p>
    <p>• Exposición pública con anuncios en El Progreso (7.4.2017), DOG (17.4.2017) e La Voz de Galicia (9.4.2017). Consonte certificación de secretaría municipal que consta no expediente, o proxecto expúxose ao público polo prazo de 2 meses, durante o cal non se presentaron alegacións.</p>
    <p>• Solicitude e emisión de informes sectoriais:</p>
    <p>– Da D.X. do Patrimonio Cultural (5.5.2017), favorable con condicións.</p>
    <p>– Da Deputación de Lugo (18.4.2017) desfavorable e (26.1.2018), favorable.</p>
    <p>– Da D.X. de Telecomunicacións do Ministerio de Industria (10.3.2017), favorable.</p>
    <p>– Da D.X. de Estradas do Estado en Galicia (13.6.2019), favorable,</p>
    <p>• Emisión de informes municipais, xurídico (2.7.2019) e técnico (27.6.2019).</p>
    <p>• 1ª aprobación provisional do expediente (acordo plenario do 5.7.2019).</p>
    <p>• Emisión de informes municipais, xurídico (20.7.2020) e técnico (10.12.2019).</p>
    <p>• 2ª aprobación provisional da modificación (acordo plenario do 20.7.2020).</p>
    <p>II. Aspectos xerais. Contido.</p>
    <p>II.1. Delimítase o núcleo rural de Goia nun ámbito de 7,09 ha e clasifícase como núcleo rural común, con tres bolsas de solo, polo que se delimita un ámbito descontinuo. O subámbito máis setentrional, atravesado pola estrada N-540, presenta un total de 7 vivendas; o primeiro dos dous subámbitos cara ao sur (atravesados ambos pola estrada LU P 2405) contén 3 vivendas, e o último, 4 vivendas.</p>
    <p>II.2. O proxecto define o trazado da rede viaria existente e as zonas edificables do núcleo, e regula as condicións de uso, volume e estéticas aplicables. Achega un catálogo de protección de elementos patrimoniais. O núcleo non conta con dotacións públicas.</p>
    <p>II.3. O asentamento cumpre o artigo 23 da LSG para núcleos rurais; conta cun topónimo oficial –Goia– recoñecido no nomenclátor oficial de entidades da provincia de Lugo (Decreto autonómico 6/2000); e acada o requisito de consolidación mínima exixida dun terzo para NRC establecidos no artigo 23.3 da LSG.</p>
    <p>III. Análise e observacións.</p>
    <p>III.1. En canto ao requirimento desta SXOTU do 4.10.2019, achegáronse, o proxecto dilixenciado da aprobación provisional de xullo de 2019; proxecto dIlixenciado que constitúe a base para a obtención dos informes favorables da Dirección Xeral de Estradas do Estado en Galicia e a Deputación de Lugo; documentación en formato dixital; notificacións aos titulares catastrais e certificado de non teren recibido alegacións.</p>
    <p>III.2. Asemade, púidose comprobar que se tiveron en conta as consideracións do informe ambiental do 30.8.2018.</p>
    <p>III.3. Respecto á documentación que se debe presentar, cómpre sinalar que o 25.5.2020 entrou en vigor a Orde do 10.10.2019 de aprobación das normas técnicas de planeamento urbanístico de Galicia. Na disposición transitoria segunda sinálase que os documentos de planeamento aprobados inicialmente á entrada en vigor destas normas que se remitan á consellería competente en materia de urbanismo para informe ou aprobación achegarán os datos xeográficos do documento en soporte vectorial xeorreferenciado ou axustado ás normas técnicas do planeamento.</p>
    <p>IV. Resolución.</p>
    <p>Visto canto antecede, en virtude do establecido no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia, </p>
    <h2>RESOLVO:</h2>
    <p>1. Aprobar definitivamente a delimitación do núcleo rural de Goia, parroquia de Sta. Eulalia de Pradeda, no concello de Guntín.</p>
    <p>2. Para a inscrición no Rexistro de Planeamento, deberanse achegar os datos xeográficos do documento en soporte vectorial xeorreferenciado.</p>
    <p>3. De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, esta Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>4. Notifíquese ao Concello e publíquese no Diario Oficial de Galicia, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o Concello deberá publicar a normativa da modificación aprobada no Boletín Oficial da provincia, unha vez inscrita no Rexistro de Planeamento Urbanístico.</p>
    <p>6. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 16 de novembro de 2020</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>

