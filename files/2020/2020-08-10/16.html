---
date: '2020-08-10'
id: G1097-030820-0002
page: 31733
number: 159
agency: Axencia Galega das Industrias Culturais
section: III. Outras disposicións.
title: >-
  RESOLUCIÓN do 30 de xullo de 2020 pola que se modifica a Resolución do 27 de
  decembro de 2018 pola que se aproban as bases, en réxime de concorrencia
  competitiva, de subvencións a producións e coproducións audiovisuais de
  contido cultural galego, e se convocan para o ano 2019 (código de procedemento
  CT207A).
range: Resolución
url: >-
  https://www.xunta.gal/dog/Publicados/2020/20200810/AnuncioG1097-030820-0002_gl.html
---
<p>A situación provocada pola epidemia do COVID-19 e a consecuente declaración do estado de alarma polo Real decreto lei 463/2020, do 14 de marzo, está a ter un impacto nas empresas audiovisuais, que se enfrontan a dificultades tanto por problemas de liquidez como pola interrupción da actividade económica e que impiden o cumprimento das obrigas e de presentación das xustificacións das actividades subvencionadas nos prazos establecidos para levar a cabo os seus proxectos. Por este motivo, a Axencia Galega das Industrias Culturaris considera necesaria a modificación da convocatoria do ano 2018 para produción dunha obra audiovisual de contido específico que fomente a difusión dos valores culturais do Camiño de Santiago de cara á celebración do Xacobeo 2021.</p>
    <p>Na súa virtude, e de conformidade coas facultades que teño conferidas,</p>
    <h2>RESOLVO: </h2>
    <p>Modificar as bases primeira punto 1, cuarta punto 3, décimo sétima puntos 2, 3 e 4 e a décimo oitava punto 2, da Resolución do 14 de xuño de 2018 pola que se aproban as bases para a concesión, en réximen de concorrencia competitiva, de subvencións para o desenvolvemento de cinco proxectos audiovisuais e para a posterior axuda á produción dunha obra audiovisual de contido específico que fomente a difusión dos valores culturais do Camiño de Santiago de cara á celebración do Xacobeo 2021, e se procede á súa convocatoria (código de procedemento CT208A), da forma seguinte:</p>
    <p>Primeiro. Modificar o punto un da base primeira, que resulta redactado da seguinte forma:</p>
    <p>«1. Esta resolución, no desenvolvemento das funcións e obxectivos encomendados e previstos na Lei 4/2008, do 23 de maio, de creación da Axencia Galega das Industrias Culturais, ten por obxecto fixar as bases que regularán o réxime de axudas para o desenvolvemento de cinco proxectos audiovisuais e para o posterior financiamento da produción dunha obra audiovisual que non só promova a creatividade audiovisual senón que tamén promova e difunda o camiño de Santiago, a cultura do Xacobeo e a internacionalización da marca Galicia como obxectivo estratéxico da Comunidade Autónoma de cara ao Xacobeo 2021, e que debe estrearse antes do 15 de maio de 2021 (código de procedemento CT208A), e se procede á súa convocatoria».</p>
    <p>Segunda. Modificar a base cuarta punto 3, que resulta redactado:</p>
    <p>3. O importe global máximo para o financiamento da presente convocatoria será de un millón cincocentos setenta e cinco mil euros (1.575.000 euros) distribuídos segundo as seguintes anualidades con cargo á aplicación orzamentaria 11.A1.432B.770.0 do orzamento de gastos da Agadic, coa seguinte distribución:</p>
    <table>
     <tbody>
      <tr>
       <td></td>
       <td></td>
       <td>2018</td>
       <td>2019</td>
       <td>2020</td>
       <td>2021</td>
       <td>Total</td>
      </tr>
      <tr>
       <td>Fase 1</td>
       <td>Traballos de desenvolvemento do proxecto audiovisual
        (15.000 euros por proxecto)</td>
       <td>75.000</td>
       <td></td>
       <td> </td>
       <td></td>
       <td>75.000</td>
      </tr>
      <tr>
       <td rowspan="2">Fase 2, produción dunha obra audiovisual (un dos seguintes formatos)</td>
       <td>Produción de longametraxe de ficción cinematográfica
        (1.000.000 euros por proxecto)</td>
       <td></td>
       <td>400.000</td>
       <td>480.000</td>
       <td>120.000</td>
       <td>1.000.000</td>
      </tr>
      <tr>
       <td>Produción de serie de ficción para TV
        (1.500.000 euros por proxecto)</td>
       <td></td>
       <td>600.000</td>
       <td>720.000</td>
       <td>180.000</td>
       <td>1.500.000</td>
      </tr>
     </tbody>
    </table>
    <p>Terceiro. Modificar o penúltimo parágrafo da base décimo sétima 2, o punto 3 e o punto 4 que resultan redactados como seguen:</p>
    <p>«2. Por autorización do Consello da Xunta, o beneficiario da axuda concedida ao proxecto seleccionado na fase segunda do procedemento poderá acollerse ás previsións estipuladas no artigo 31.6 da Lei de subvencións de Galicia, e 63.1 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia:</p>
    <p>Nos supostos en que se presentase a documentación exixida para o pagamento da anualidade 2019, poderá pagarse a totalidade da anualidade 2020, como anticipado sen xustificación, sempre que se solicite a partir da comunicación do inicio de rodaxe, e sempre a partir do 1 de xaneiro de 2020.</p>
    <p>3. O pagamento final da subvención procederá unha vez cumpridas as obrigas establecidas na presente resolución, e xustificación, de conformidade cos artigos seguintes, sempre a partir da do 1 de xaneiro de 2021. A xustificación incompleta ou insufieciente dará lugar á redución do pagamento nas porcentaxes incumpridas.</p>
    <p>4. O prazo de xustificación da subvención ao proxecto seleccionado na fase 2 do procedemento rematará o 15 de setembro de 2021. Transcorrido este prazo sen que se presente a xustificación ante a Agadic, requirirase o beneficiario para que a presente no prazo improrrogable de dez (10) días. A falta de xustificación neste prazo comportará a perda do dereito ao cobramento da subvención, a exixencia do reintegro e demais responsabilidades establecidas na Lei de subvencións de Galicia. As entidades beneficiarias terán a obriga de xustificar os anticipos concedidos no exercicio en que son aboados, en cumprimento do artigo 60.1 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
    <p>Cuarto. Modificar a base décimo oitava punto 2, que resulta redactado da seguinte forma:</p>
    <p>«2. No caso de que a produción sexa unha longametraxe cinematográfica, deberá estar estreada nun mínimo de 30 salas comerciais antes do 20 de maio de 2021. Se se trata dunha serie, deberá ter como mínimo dous capítulos emitidos por televisión ou plataforma antes do 20 de maio de 2021».</p>
    <p>Disposición adicional. Unha vez publicada a presente resolución, procederase a reaxustar as anualidades nas resolucións de concesión dos beneficiarios, de conformidade coa presente resolución.</p>
    <p>Santiago de Compostela, 30 de xullo de 2020</p>
    <footer><p>Román Rodríguez González<br>Presidente do Consello Reitor da Axencia<br>Galega das Industrias Culturais</p></footer>

