---
date: '2020-12-21'
id: U500-141220-0002
page: 49977
number: 255
agency: Universidade de Vigo
section: III. Outras disposicións.
title: >-
  RESOLUCIÓN do 14 de decembro de 2020 pola que se publica a oferta de emprego
  público (OEP) do persoal de administración e servizos para o ano 2020.
range: Resolución
url: >-
  https://www.xunta.gal/dog/Publicados/2020/20201221/AnuncioU500-141220-0002_gl.html
---
<p>O artigo 70 do Real decreto lexislativo 5/2015, do 30 de outubro, polo que se aproba o texto refundido da Lei do Estatuto básico do empregado público (EBEP), e o artigo 48 da Lei 2/2015, do 29 de abril, do emprego público de Galicia (LEPG), establecen a oferta anual de emprego público como mecanismo de planificación das necesidades de selección de persoal nas administracións públicas.</p>
    <p>Este mesmo é o instrumento previsto para tal efecto no artigo 92 dos estatutos da Universidade de Vigo, aprobados polo Decreto 13/2019, do 24 de xaneiro (DOG do 22 de febreiro), da Xunta de Galicia.</p>
    <p>A oferta anual de emprego público constitúese así, na Universidade de Vigo, como un instrumento de planificación e publicidade das necesidades en materia de recursos humanos no ámbito da administración e os servizos que, non podendo satisfacerse mediante procedementos de provisión de postos, han de cubrirse a través de sistemas de selección de persoal de novo ingreso.</p>
    <p>Na confección da oferta de emprego téñense en conta as previsións do artigo 19 da Lei 6/2018, do 3 de xullo, de orzamentos xerais do Estado para o ano 2018, e dos artigos 12 e 36 da Lei 6/2019, do 23 de decembro, de orzamentos xerais da Comunidade Autónoma de Galicia para o ano 2020 (DOG núm. 246, do 27 de decembro), polo que se inclúen na oferta xeral tres (3) prazas que non superan a taxa de reposición de efectivos do cento por cento prevista nesas leis.</p>
    <p>Así mesmo, inclúese unha (1) praza correspondente a persoal laboral declarado indefinido non fixo mediante sentenza xudicial, que non computa na taxa de reposición. </p>
    <p>Dado o número total de prazas ofertadas, aplicando as condicións e os termos previstos no artigo 48.2 da Lei 2/2015, do 29 de abril, do emprego público de Galicia, non procede a reserva de vacantes para persoas con discapacidade.</p>
    <p>De acordo con todo o exposto e logo de negociación cos órganos de representación do persoal de administración e servizos, emitida o 18 de novembro de 2020, a preceptiva autorización por parte da Dirección Xeral de Planificación e Orzamentos da Consellería de Facenda e Administración Pública, e conforme o Acordo do Consello de Goberno do 20 de novembro de 2020 polo que se aproba a oferta de emprego público do persoal de administración e servizos para o ano 2020, a Reitoría da Universidade de Vigo, en uso das atribucións conferidas no artigo 29 dos estatutos desta universidade,</p>
    <h2>RESOLVE:</h2>
    <p>Primeiro. Publicar a oferta de emprego público das prazas de persoal de administración e servizos da Universidade de Vigo para o ano 2020, nos termos detallados no anexo.</p>
    <p>Segundo. Esta oferta de emprego público inclúe as necesidades de recursos humanos de carácter permanente no ámbito de administración e servizos con asignación orzamentaria, que non poden ser cubertas con efectivos de persoal existentes.</p>
    <p>Terceiro. As convocatorias dos procesos selectivos de acceso libre derivadas desta oferta publicaranse no <em>Boletín Oficial del Estado</em> e no <em>Diario Oficial de Galicia</em>, para garantir a publicidade exixida no artigo 75.2 da Lei orgánica 6/2001, do 21 de decembro, de universidades.</p>
    <p>Cuarto. Esta oferta executarase dentro do prazo máximo previsto nos artigos 70 do EBEP e 48 da LEPG, tendo en conta ademais as previsións establecidas no vixente Convenio colectivo para o persoal laboral de administración e servizos da Universidade de Vigo.</p>
    <p>Contra a presente resolución, que esgota a vía administrativa, poderase interpor recurso contencioso-administrativo ante o Xulgado do Contencioso-Administrativo no prazo de dous meses contados desde o día seguinte ao da súa publicación, de conformidade co disposto na Lei 29/1998, do 13 de xullo, reguladora da xurisdición contencioso-administrativa. </p>
    <p>Non obstante, as persoas interesadas poderán interpor recurso potestativo de reposición no prazo dun mes ante o órgano que a ditou. Neste caso non se poderá interpor o recurso contencioso-administrativo antedito mentres non se dite resolución expresa ou presunta do recurso administrativo de reposición, ao abeiro dos artigos 123 e seguintes da Lei 39/2015, do 1 de outubro, do procedemento administrativo común das administracións públicas.</p>
    <p>Vigo, 14 de decembro de 2020</p>
    <footer><p>Manuel Joaquín Reigosa Roger<br>Reitor da Universidade de Vigo</p></footer>
    <h2>ANEXO</h2>
    <h3>Oferta de emprego público do persoal de administración e servizos<br>da Universidade de Vigo para o ano 2020</h3>
    <table>
     <tbody>
      <tr>
       <td>Subgrupo/grupo</td>
       <td>Escala/categoría</td>
       <td>Promoción interna</td>
       <td>Acceso libre</td>
      </tr>
      <tr>
       <td colspan="4">Oferta xeral taxa de reposición</td>
      </tr>
      <tr>
       <td colspan="4">Persoal laboral</td>
      </tr>
      <tr>
       <td>III</td>
       <td>Técnico especialista de biblioteca</td>
       <td>2</td>
       <td>1</td>
      </tr>
      <tr>
       <td colspan="4">Persoal laboral declarado indefinido non fixo por sentenza xudicial</td>
      </tr>
      <tr>
       <td>III</td>
       <td>Técnico especialista de bioloxía</td>
       <td></td>
       <td>1</td>
      </tr>
      <tr>
       <td colspan="2">Total prazas convocadas</td>
       <td>2</td>
       <td>2</td>
      </tr>
     </tbody>
    </table>

