---
date: '2020-06-01'
id: G0532-220520-0005
page: 21808
number: 105
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 7 de maio de 2020 de aprobación definitiva da modificación puntual
  número 10 na zona da rúa Traballo e rúa Batán do Plan xeral de ordenación
  municipal de Oleiros, para os efectos do artigo 60.16 da Lei do solo de
  Galicia.
range: Orde
url: >-
  https://www.xunta.gal/dog/Publicados/2020/20200601/AnuncioG0532-220520-0005_gl.html
---
<p>O Concello de Oleiros solicita a aprobación definitiva da modificación do Plan xeral de ordenación municipal arriba referido, en virtude do artigo 60.16 en relación co artigo 83.5 da Lei 2/2016, do 10 de febreiro, do solo de Galicia (en adiante, LSG).</p>
    <p>Analizada a documentación aprobada polo Pleno do Concello de Oleiros en xaneiro de 2020 e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Oleiros dispón na actualidade dun Plan xeral de ordenación municipal que foi aprobado definitivamente de forma parcial pola Orde da Consellería de Política Territorial, Obras Públicas e Transportes do 11 de marzo de 2009 e pola Orde do 11 de decembro de 2014 da Consellería de Medio Ambiente, Territorio e Infraestruturas.</p>
    <p>2. A Dirección Xeral de Ordenación do Territorio e Urbanismo emitiu informe o 8 de abril de 2019 para os efectos do trámite de consultas previsto no artigo 60.4 da LSG. </p>
    <p>3. A Dirección Xeral de Calidade Ambiental e Cambio Climático decidiu non someter esta modificación ao procedemento de avaliación ambiental estratéxica ordinaria, mediante a Resolución do 22 de maio de 2019.</p>
    <p>4. O arquitecto municipal emitiu informe previo á aprobación inicial o 21 de xaneiro de 2019.</p>
    <p>5. O Pleno do Concello de Oleiros aprobou inicialmente a modificación o 24 de xullo de 2019. Foi sometida a información pública polo prazo de dous meses (<em>La Voz de Galicia </em>do 20 de agosto de 2019 e <em>Diario Oficial de Galicia</em> do 22 de agosto de 2019), sen se presentar ningunha alegación, segundo informe da funcionaria municipal encargada do 23 de outubro de 2019 incluído no expediente.</p>
    <p>6. Consta a emisión dos seguintes informes estatais:</p>
    <p>– Demarcación de Estradas do Estado en Galicia, do 13 de novembro de 2019, de carácter favorable condicionado.</p>
    <p>– Dirección Xeral de Aviación Civil, do 24 de abril de2019, de carácter favorable.</p>
    <p>7. Consta a emisión dos seguintes informes autonómicos preceptivos:</p>
    <p>– Subdirección Xeral de Planificación e Protección Civil, do 13 de setembro de 2019.</p>
    <p>– Dirección Xeral de Calidade Ambiental e Cambio Climático en materia de solos contaminados, do 1 de outubro de 2019.</p>
    <p>– Dirección Xeral de Patrimonio Cultural, do 14 de outubro de 2019.</p>
    <p>– Instituto de Estudos do Territorio, do 2 de decembro de 2019.</p>
    <p>8. Rematado o prazo previsto para a emisión do informe solicitado á Dirección de Augas de Galicia, enténdese emitido este informe en sentido favorable.</p>
    <p>9. Deuse audiencia aos concellos limítrofes da Coruña, Cambre, Culleredo e Sada.</p>
    <p>10. Emitiron informes previos á aprobación provisional: técnico, o arquitecto municipal o 27 de novembro de 2019, e xurídico, a coordinadora de servizos urbanísticos do Concello o 14 de xaneiro de 2020.</p>
    <p>11. O Pleno do Concello de Oleiros aprobou provisionalmente a modificación o 30 de xaneiro de 2020.</p>
    <p>12. A solicitude de informe realizouse mediante oficio do 3 de febreiro de 2020, que tivo entrada no Rexistro Xeral da Xunta de Galicia o día 4 de febreiro de 2020.</p>
    <p>13. Ante a situación da crise sanitaria ocasionada polo COVID-19, o Goberno de España declarou, mediante o Real decreto 463/2020, do 14 de marzo, o estado de alarma en todo o territorio nacional.</p>
    <p>A disposición adicional terceira do Real decreto 463/2020, do 14 de marzo, na súa redacción dada polo Real decreto 465/2020, do 17 de marzo, refírese á suspensión dos prazos administrativos e sinala a suspensión de termos e a interrupción dos prazos para a tramitación dos procedementos de todo o sector público definido na Lei 39/2015, do 1 de outubro, do procedemento administrativo común das administracións públicas.</p>
    <p>Porén, a propia disposición prevé que as entidades do sector público acorden, motivadamente, a continuación daqueles procedementos administrativos referidos a situacións estreitamente vinculadas aos feitos xustificativos do estado de alarma, ou que sexan indispensables para a protección do interese xeral ou para o funcionamento básico dos servizos.</p>
    <p>En atención ao exposto, de conformidade coa Orde da conselleira de Medio Ambiente, Territorio e Vivenda do 27 de abril de 2020, publicada no DOG núm. 84, do 4 de maio, acórdase o inicio e/ou a continuación da tramitación de determinados procedementos indispensables para a protección do interese xeral ou para o funcionamento básico dos servizos públicos no ámbito da Consellería de Medio Ambiente, Territorio e Vivenda, durante a vixencia do estado de alarma, entre eles, o de tramitación dos instrumentos de planeamento urbanístico, tal e como consta no número 3 do anexo da citada orde.</p>
    <p>II. Obxecto e descrición do proxecto.</p>
    <p>1. O proxecto ten por obxecto adaptar as aliñacións definidas polo PXOM na zona da rúa Traballo e da rúa Batán ás obras de ampliación da calzada da estrada N-VI recentemente executadas polo Ministerio de Fomento.</p>
    <p>2. A ordenación proposta pretende incorporar ao sistema viario a totalidade dos terreos expropiados polo Ministerio de Fomento e incluír dentro do cuarteirón edificable unha parcela privada edificada que o PXOM considera actualmente sistema viario como previsión para a ampliación da estrada N-VI e que non foi atinxida por esta ampliación xa finalizada.</p>
    <p>III. Análise e consideracións.</p>
    <p>Logo de analizar a documentación recibida, non se encontran obxeccións ao contido desta.</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60, 61.1 e 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica desa consellería.</p>
    <p>IV. Resolución.</p>
    <p>En consecuencia, e visto o que antecede, </p>
    <h2>RESOLVO:</h2>
    <p>1. Outorgar a aprobación definitiva á modificación puntual número 10 do Concello de Oleiros (A Coruña) na zona da rúa Traballo e rúa Batán.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual do PXOM no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello.</p>
    <p>5. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>En todo caso, de conformidade co previsto na disposición adicional segunda do Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19, o prazo para a presentación do recurso contencioso-administrativo atópase suspendido e continuará unha vez que finalice a vixencia do citado real decreto ou, se é o caso, as súas prórrogas.</p>
    <p>Santiago de Compostela, 7 de maio de 2020</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

