---
date: '2020-12-31'
id: G1438-091220-0001
page: 51374
number: 262
agency: Deputación Provincial da Coruña
section: VI. Anuncios. b) Administración local.
title: >-
  ANUNCIO de aceptación da delegación de competencias tributarias do Concello de
  Coristanco (delegación inicial).
range: Anuncio
url: >-
  https://www.xunta.gal/dog/Publicados/2020/20201231/AnuncioG1438-091220-0001_gl.html
---
<p>A Deputación Provincial da Coruña, na sesión plenaria ordinaria celebrada o día 27 de novembro de 2020, adoptou o seguinte acordo:</p>
    <p>«26. Aprobación da aceptación da delegación de competencias de xestión, recadación e inspección tributaria do Concello de Coristanco.</p>
    <p>1. Aceptar a delegación das competencias acordada polo Concello de Coristanco en relación coas seguintes materias:</p>
    <p>1) Xestión e recadación voluntaria e executiva do imposto sobre bens inmobles, tanto de natureza rústica como urbana, ou do imposto municipal que o complemente ou substitúa no futuro.</p>
    <p>2) Xestión e recadación voluntaria e executiva do imposto sobre actividades económicas ou do imposto municipal que o complemente ou substitúa no futuro, así como a facultade para, de acordo co previsto no artigo 92 da Lei reguladora das facendas locais, solicitar da Administración tributaria do Estado a delegación das funcións de xestión censual e inspección, e establecer coa dita Administración as oportunas fórmulas de colaboración en materia de inspección en relación con este mesmo imposto.</p>
    <p>3) Xestión, inspección e recadación voluntaria e executiva do imposto sobre vehículos de tracción mecánica ou do imposto municipal que o complemente ou substitúa no futuro.</p>
    <p>4) Xestión, inspección e recadación voluntaria e executiva do imposto sobre o incremento de valor dos terreos de natureza urbana.</p>
    <p>5) Xestión, inspección e recadación voluntaria e executiva da taxa pola utilización privativa ou aproveitamentos especiais constituídos no solo, subsolo e voo das vías públicas, a favor de empresas explotadoras de servizos de subministracións de interese xeral, tanto o suposto xeral do artigo 24 do texto refundido da Lei reguladora das facendas locais, aprobado polo Real decreto lexislativo 2/2004, do 5 de marzo, baseado no 1,5 % dos ingresos brutos obtidos no termo municipal, como ao suposto especial da telefonía móbil.</p>
    <p>6) Recadación voluntaria e executiva das seguintes taxas e prezos públicos de carácter periódico anual e notificación colectiva mediante padrón:</p>
    <p>a) Taxa pola subministración de auga potable.</p>
    <p>b) Taxa pola recollida do lixo.</p>
    <p>c) Taxa polo servizo de sumidoiros e depuración de augas residuais.</p>
    <p>7) Instrución dos expedientes sancionadores por denuncias cursadas polo concello por infracción das normas sobre tráfico, circulación de vehículos de motor e seguridade viaria, así como a súa recadación tanto en período voluntario como executivo.</p>
    <p>8) Recadación en período executivo de tributos, prezos públicos e calquera outro ingreso de dereito público de carácter non periódico ou de periodicidade inferior ao ano.</p>
    <p>9) A facultade para establecer acordos ou convenios coa Administración tributaria do Estado en materias de colaboración e inspección en relación co imposto sobre bens inmobles.</p>
    <p>10) Liquidación, recadación e revisión tanto en período voluntario como en período executivo dos ingresos de dereito público resultantes da instrución dos expedientes de reintegro e sancionadores derivados do control financeiro, realizado pola deputación como consecuencia da delegación desa función.</p>
    <p>2. A delegación entrará en vigor unha vez sexa publicado este acordo no <em>Boletín Oficial </em>da provincia, e o seu exercicio levarase a cabo nos termos establecidos nas bases para a prestación de servizos tributarios aos concellos da provincia e as bases para a prestación de servizos en materia de sancións por infracción das normas de tráfico, circulación de vehículos de motor e seguridade viaria, aprobadas para o efecto por esta deputación provincial».</p>
    <p>O que se fai público para xeral coñecemento.</p>
    <p>A Coruña, 2 de decembro de 2020</p>
    <table>
     <tbody>
      <tr>
       <td>Valentín González Formoso<br>Presidente da Deputación<br>Provincial da Coruña</td>
       <td>José Luis Almau Supervía<br>Secretario xeral da Deputación<br>Provincial da Coruña</td>
      </tr>
     </tbody>
    </table>

