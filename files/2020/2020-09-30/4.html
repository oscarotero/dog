---
date: '2020-09-30'
id: G0532-210920-0001
page: 37895
number: 198
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 21 de setembro de 2020 pola que se leva a cabo a actualización e
  revisión das áreas de especial interese paisaxístico AEIP-05-03 Canóns do Río
  Miño e AEIP-05-04 Canóns do Sil previstas no Decreto 119/2016, do 28 de xullo,
  polo que se aproba o Catálogo das paisaxes de Galicia, co obxecto de fundir as
  dúas áreas nunha única, denominada AEIP-05-03 Ribeira Sacra.
range: Orde
url: >-
  https://www.xunta.gal/dog/Publicados/2020/20200930/AnuncioG0532-210920-0001_gl.html
---
<p>A Comunidade Autónoma de Galicia, segundo establece o artigo 27.3 do Estatuto de autonomía de Galicia, ten competencia exclusiva, entre outras, en materia de ordenación do territorio e do litoral.</p>
    <p>A Lei 7/2008, do 7 de xullo, de protección da paisaxe de Galicia, ten por obxecto o recoñecemento xurídico, a protección, a xestión e a ordenación da paisaxe de Galicia, entendendo que a paisaxe ten unha dimensión global de interese xeral para a comunidade galega, conforme o Convenio europeo da paisaxe, aprobado en Florencia o 20 de outubro de 2000 por proposta do Consello de Europa, que entrou en vigor o 1 de marzo de 2004, e foi ratificado polo Estado español mediante Instrumento do 28 de xaneiro de 2008.</p>
    <p>O artigo 5 da Lei 7/2008, do 7 de xullo, de protección da paisaxe de Galicia, establece que os poderes públicos de Galicia velarán para que, no ámbito das súas competencias, se adopten as medidas específicas necesarias para a protección, xestión e ordenación da paisaxe e, no seu capítulo III, establece os instrumentos para conseguilo.</p>
    <p>Entre estes instrumentos están os catálogos da paisaxe, definidos no artigo 9 da Lei 7/2008, do 7 de xullo, como os documentos de referencia que, apoiándose nas distintas áreas xeográficas, morfolóxicas, urbanas e litorais existentes no territorio galego, deberán delimitar, con base nos diferentes estudos e traballos existentes na materia, as grandes áreas paisaxísticas de Galicia, identificando os diversos tipos de paisaxe existentes en cada unha delas e as súas características diferenciais. O contido dos catálogos da paisaxe aparecen recollidos neste mesmo artigo, que tamén establece que os catálogos da paisaxe poderán, se é o caso, identificar determinadas zonas xeográficas como áreas de especial interese paisaxístico, en atención aos valores naturais e culturais alí presentes, o que se fai neste catálogo.</p>
    <p>O Catálogo das paisaxes de Galicia elaborouse consonte o disposto nos artigos 8 e 9 da Lei 7/2008, do 7 de xullo, de protección da paisaxe de Galicia, e foi aprobado polo Consello da Xunta de Galicia mediante o Decreto 119/2016, do 28 de xullo (DOG nº 160, do 25 de agosto).</p>
    <p>Unha das determinacións do Catálogo das paisaxes, de acordo co sinalado no artigo 9.3 da Lei 7/2008, é a delimitación de áreas de especial interese paisaxístico.</p>
    <p>O artigo 4 do Decreto 119/2016 regula a actualización e revisión das áreas de especial interese paisaxístico e sinala que as áreas identificadas e delimitadas no Catálogo das paisaxes de Galicia poderán ser revisadas ou actualizadas, de oficio ou por instancia de calquera interesado, cando se acrediten circunstancias que o xustifiquen, tales como a dispoñibilidade de novas fontes de información, cambios ou transformacións da paisaxe, perda ou aparición de valores paisaxísticos ou cambios na percepción da paisaxe por parte da poboación.</p>
    <p>O mesmo artigo prescribe que o órgano autonómico con competencias en materia de paisaxe será o competente para proceder á actualización ou revisión, seguindo o seguinte procedemento:</p>
    <p>a) Elaborará unha proposta de inclusión, eliminación ou modificación de áreas de especial interese paisaxístico. Esta proposta conterá, necesariamente, a xustificación das circunstancias que motiven a modificación, así como a explicación detallada do procedemento, metodoloxía e resultado da correspondente proposta.</p>
    <p>b) A proposta someterase a información pública por un prazo de dous (2) meses, para que todos os posibles interesados poidan formular as alegacións que coiden pertinentes.</p>
    <p>c) O expediente será aprobado por orde da persoa titular da consellería competente en materia de paisaxe, logo da consulta aos departamentos autonómicos competentes en materia de ordenación do territorio e patrimonio cultural.</p>
    <p>d) Antes da súa aprobación, remitirase para consulta previa do Consello Asesor da Paisaxe de Galicia.</p>
    <p>e) Unha vez aprobada, procederase á súa publicación no <em>Diario Oficial de Galicia</em>.</p>
    <p>Entre as áreas de especial interese paisaxístico delimitadas no Catálogo das paisaxes de Galicia atópanse a AEIP-05-03 Canóns do Río Miño e a AEIP-05-04 Canóns do Sil, ambas na grande área paisaxística das Ribeiras Encaixadas do Miño e do Sil, a primeira na comarca paisaxística da Ribeira Sacra Miñota e a segunda na comarca paisaxística da Ribeira Sacra Silense. As dúas AEIP foron delimitadas seguindo a metodoloxía recollida no punto 2.7 do Catálogo das paisaxes de Galicia.</p>
    <p>Os canóns do Miño e os canóns do Sil conforman unha unidade territorial e paisaxística homoxénea e recoñecible, identificada e coñecida comunmente como a Ribeira Sacra. Porén, no Catálogo das paisaxes recolléronse dúas áreas de especial interese paisaxístico diferenciadas, como consecuencia de atopárense en dúas comarcas paisaxísticas.</p>
    <p>Por outro lado, cabe destacar que, respecto do momento en que se aprobou o Catálogo das paisaxes, se producen uns cambios importantes que inflúe de forma determinante na percepción da Ribeira Sacra, e no reflexo que esta debe ter no citado catálogo. Eses cambios son:</p>
    <p>– A declaración do Ben de Interese Cultural da paisaxe cultural da Ribeira Sacra polo Decreto 166/2018, do 27 de decembro.</p>
    <p>– Acordo adoptado polo Consello de Patrimonio Histórico sobre a paisaxe cultural da Ribeira Sacra en abril do ano 2019 como candidatura da Ribera Sacra para formar parte da lista do Patrimonio da Humanidade da Unesco.</p>
    <p>– Proposta de reserva da biosfera da Ribeira Sacra e serras do Oribio e Courel. En agosto do ano 2019 publicouse o anuncio da exposición pública da proposta por parte da Dirección Xeral de Patrimonio Natural (Mapa Reserva da Biosfera).</p>
    <p>Na súa virtude, e en exercicio das atribucións que me foron concedidas,</p>
    <h2>DISPOÑO:</h2>
    <p>Artigo único</p>
    <p>Fundir as dúas áreas de especial interese paisaxístico: AEIP-05-03 Canóns do Río Miño e a AEIP-05-04 Canóns do Sil, nunha única, denominada AEIP-05-03 Ribeira Sacra.</p>
    <p>No anexo I atópase a ficha da nova AEIP.</p>
    <p>Disposición derradeira. <em>Entrada en vigor</em></p>
    <p>Esta orde terá efectos desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 21 de setembro de 2020</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>
    <h2>ANEXO I</h2>
    <h2>Ficha da Área de Especial Interese Paisaxístico AEIP-05-03 Ribeira Sacra</h2>

