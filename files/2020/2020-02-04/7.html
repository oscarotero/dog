---
date: '2020-02-04'
id: G0532-230120-0001
page: 7319
number: 23
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 26 de decembro de 2019 de aprobación definitiva da modificación
  puntual número 3 do Plan xeral de ordenación municipal de Carballo.
range: Orde
url: >-
  https://www.xunta.gal/dog/Publicados/2020/20200204/AnuncioG0532-230120-0001_gl.html
---
<p>O Concello de Carballo remite a modificación puntual referida, para os efectos previstos no artigo 60.14 e seguintes da Lei 2/2016, do solo de Galicia (LSG), que corresponde co artigo 144.14 e seguintes do seu regulamento aprobado polo Decreto 143/2016 (RLSG).</p>
    <p>Analizada a documentación subscrita polos arquitectos Beatriz Aneiros Filgueira e Álvaro Fernández Carballada e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Carballo conta cun plan xeral de ordenación municipal aprobado definitivamente por Orde desta consellería do 4 de febreiro de 2016.</p>
    <p>2. A Dirección Xeral de Ordenación do Territorio e Urbanismo (DXOTU) emitiu o 16 de maio de 2018 un informe de contestación no trámite de consultas previsto no artigo 60.4 da LSG, con observacións.</p>
    <p>3. A Dirección Xeral de Calidade Ambiental e Cambio Climático formulou o informe ambiental estratéxico da modificación no 5 de xuño de 2018 resolvendo non sometela á avaliación ambiental estratéxica ordinaria. Contestaron, ademais da DXOTU:</p>
    <p>a) Instituto de Estudos do Territorio: informe do 24 de maio de 2018 en que se indica que a modificación non ten incidencia sobre a paisaxe.</p>
    <p>b) Dirección Xeral de Pesca, Acuicultura e Innovación Tecnolóxica: informe do 14 de maio de 2018 en que se indica que a modificación non terá impacto nas actividades de acuicultura mariña ou continental competencia desa dirección xeral.</p>
    <p>4. No expediente remitido consta un informe técnico e xurídico municipal do 9 de outubro de 2018 favorable á aprobación inicial da modificación.</p>
    <p>5. O Concello pleno aprobou inicialmente a modificación en sesión do 29 de outubro de 2018. Foi sometida a información pública polo prazo de dous meses (<em>El Ideal Gallego</em> do 16 de novembro de 2018 e <em>Diario Oficial de Galicia</em> do 14 de decembro de 2018). Non foron presentadas alegacións, segundo o certificado do 2 de abril de 2019 incluído para o efecto no expediente.</p>
    <p>6. No que afecta aos informes sectoriais autonómicos e audiencia aos concellos limítrofes (artigo 60.7 da LSG), a DXOTU emitiu un informe sobre o resultado o 15 de marzo de 2019:</p>
    <p>a) Foron emitidos os seguintes informes sectoriais autonómicos:</p>
    <p>– Subdirección Xeral de Planificación e Protección Civil: informe do 2 de xaneiro de 2019, en que se indica a non necesidade de someter a modificación ao informe da Comisión Galega de Protección Civil.</p>
    <p>– Axencia Galega de Infraestruturas: informe do 14 de xaneiro de 2019, favorable.</p>
    <p>– Dirección Xeral de Patrimonio Cultural: informe do 18 de febreiro de 2019, favorable.</p>
    <p>– Augas de Galicia: informe do 27 de febreiro de 2019, no que se sinala que a modificación non afecta as competencias deste organismo de bacía.</p>
    <p>– Instituto de Estudos do Territorio: informe do 1 de marzo de 2019, sen obxeccións.</p>
    <p>– Portos de Galicia: informe do 2 de abril de 2019, sen afeccións ás súas competencias.</p>
    <p>b) Deuse audiencia aos concellos limítrofes da Laracha, Cerceda, Coristanco, Malpica de Bergantiños, Ponteceso e Tordoia, que non emitiron informes.</p>
    <p>7. En materia de informes sectoriais non autonómicos, no expediente consta:</p>
    <p>a) Subdirección Xeral de Patrimonio do Ministerio de Defensa: informe do 22 de xaneiro de 2019 en que non se formulan observacións ou obxeccións.</p>
    <p>b) Delegación do Goberno en Galicia: escrito do 18 de decembro de 2018 de que non existen bens ou dereitos estatais afectados, sen prexuízo da lexislación sectorial aplicable.</p>
    <p>c) Dirección Xeral de Telecomunicacións e Tecnoloxías da Información: informes do 10 de decembro de 2018, desfavorable, e do 16 de xaneiro de 2019, favorable, tras modificación.</p>
    <p>8. Consta informe asinado o 11 de abril de 2019 polo arquitecto e o técnico xurídico de urbanismo, e polo secretario municipal o 12 de abril de 2019, favorable á aprobación provisional da modificación.</p>
    <p>9. A modificación foi aprobada provisionalmente polo Concello en pleno do 29 de abril de 2019.</p>
    <p>II. Obxecto e descrición do proxecto.</p>
    <p>A modificación ten por obxecto alterar un total de 23 artigos da normativa do plan xeral, introducindo os seguintes cambios:</p>
    <p>a) Modificación da definición do concepto índice de edificabilidade e aproveitamento lucrativo establecida no punto B do artigo 9 da normativa, con base na definición de edificabilidade ou índice de edificabilidade neta do punto 4.c) do anexo I do RLSG. Este cambio esténdese á ordenanza 1 (punto G do artigo 315).</p>
    <p>b) Nova proposta relativa ao artigo 213, para definir o concepto de edificio de uso exclusivo, bastando que o uso principal supoña un 60 % da superficie construída.</p>
    <p>c) No artigo 215 modifícase o concepto de uso residencial para incluír, dentro dos edificios concibidos principalmente para tal fin, a actividade económica.</p>
    <p>d) Aclaración e mellora das condicións de compatibilidade do uso residencial e o industrial, mediante a alteración dos seguintes artigos da normativa do PXOM:</p>
    <p>– Artigo 220: categoría B, industrias compatibles coa zonificación residencial: permítese a posibilidade de situalas en plantas baixas de vivendas, restrínxense as actividades permitidas e limítase a potencia instalada de 41,58 kW a 20 kW.</p>
    <p>– Artigo 221: nas actividades industriais, substitúese a «potencia eléctrica» pola «potencia instalada».</p>
    <p>– Artigo 330 (regulador dos usos en solo de núcleo rural), introdúcese como uso complementario o industrial en categoría B.</p>
    <p>– Artigo 316: regulador da Ordenanza 2 Zona residencial intensiva-Vivenda colectiva en Carballo, canto aos usos industriais permitidos, inclúese a categoría B, cunha superficie máxima de 200 m2 en planta. Exclúense os talleres de carpintaría e vernizado de madeira, os talleres de perfilarías metálicas e os talleres de ferraxaría, conforme os criterios publicados no BOP do 18 de maio de 2018.</p>
    <p>e) Aclaración e mellora das condicións de compatibilidade do uso residencial e o comercial, mediante a alteración dos seguintes artigos da normativa do PXOM:</p>
    <p>– Artigo 227: o local comercial en planta soto só se permite unido á planta baixa.</p>
    <p>– Artigo 315: na Ordenanza zonal 1 Zona residencial extensiva-Vivenda familiar en Carballo, introdúcese a categoría B do uso comercial.</p>
    <p>f) Aclaración e mellora das condicións de compatibilidade do uso administrativo e de oficinas co uso comercial, mediante a alteración dos seguintes artigos:</p>
    <p>– Artigo 315: introdúcese na Ordenanza zonal 1 Zona residencial extensiva-Vivenda familiar en Carballo como uso compatible o uso administrativo e oficinas nas categorías A e B definidas no artigo 228 da normativa do plan xeral. </p>
    <p>– Artigo 330: no núcleo rural, inclúese o uso administrativo en todas as categorías.</p>
    <p>– Artigo 228: inclúese como uso administrativo o de prestación de servizos sanitarios.</p>
    <p>g) Modificación das alturas libres mínimas para os usos comercial e administrativo, fixadas nos artigos 227 e 228, que se remiten á lexislación sectorial (Real decreto 486/1997, polo que se establecen as disposicións mínimas de seguridade e saúde nos lugares de traballo) cun mínimo de 2,5 m; e o artigo 229, que regula as excepcións para os locais comerciais e de oficinas existentes con anterioridade ao PXOM.</p>
    <p>h) Regulación do uso de espectáculos públicos e actividades recreativas, alterando o artigo 245, eliminando as categorías e remitindo ao Decreto autonómico 292/2004, modificado polo Decreto 160/2005; e os artigos 315 Ordenanza zonal 1 Zona residencial extensiva-Vivenda familiar, artigo 316 Ordenanza zonal 2 Zona residencial intensiva-Vivenda colectiva, artigo 317 Ordenanza zonal 3 Zona terciaria, artigo 319 Ordenanza zonal 5 Industrial B. Zona polígono empresarial de Bértoa, e artigo 330 (normas reguladoras do solo de núcleo rural) ampliando os usos permitidos.</p>
    <p>i) Aclaración das condicións de implantación do uso dotacional, derrogando o artigo 249.</p>
    <p>j) Facilitación da implantación de aparcadoiros en edificacións existentes, modificando o artigo 233 para eximir en certos casos das condicións exixibles. </p>
    <p>k) Modificación do artigo 330, de regulación do uso agropecuario en solo de núcleo rural, incluíndo instalacións en que se manteñen con carácter permanente animais con finalidade de esparexemento ou didáctica.</p>
    <p>l) Flexibilización da implantación dos sistemas de aire acondicionado (artigo 295).</p>
    <p>m) Cambios derivados da normativa de telecomunicacións, en concreto, nos artigos 74, 156, 207, 315, 316, 333, 335 e 336, sobre os tendidos eléctricos e de telecomunicacións.</p>
    <p>III. Análise e consideracións.</p>
    <p>Logo de analizar a documentación achegada, púidose comprobar que a mesma se axusta á normativa urbanística aplicable, considerando que dá cumprimento ás observacións formuladas no informe emitido pola DXOTU o 16 de maio de 2018, na fase de consultas previas.</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60, 61.1, 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica desa consellería.</p>
    <p>III. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>Primeiro. Outorgar a aprobación definitiva á modificación puntual número 3 do Plan xeral de ordenación municipal de Carballo.</p>
    <p>Segundo. De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a MP do PXOM no Rexistro de Planeamento Urbanístico de Galicia.</p>
    <p>Terceiro. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>Cuarto. Notifíquese esta orde ao Concello.</p>
    <p>Quinto. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 26 de decembro de 2019</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

