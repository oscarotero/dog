---
date: '2020-11-13'
id: C3K1-121120-0001
page: 45077
number: 230
agency: Consellería de Sanidade
section: III. Outras disposicións.
title: >-
  ORDE do 11 de novembro de 2020 pola que se determinan os servizos mínimos
  durante a folga que afectará o persoal da Unidade de Coidados Intensivos do
  Hospital Clínico Universitario de Santiago de Compostela a partir do día 16 de
  novembro de 2020.
range: Orde
url: >-
  https://www.xunta.gal/dog/Publicados/2020/20201113/AnuncioC3K1-121120-0001_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se encontra a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo exercicio do dereito de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>A Confederación Intersindical Galega (CIG) convocou unha folga que, segundo o seu teor literal, afectará todo o persoal estatutario que presta servizos na Unidade de Coidados Intensivos de Adultos (UCI-A) do Hospital Clínico Universitario de Santiago de Compostela. A folga desenvolverase con carácter indefinido todos os luns a partir do 16 de novembro de 2020, entre as 8.00 horas de cada luns e as 8.00 horas do martes seguinte. </p>
    <p>Cómpre ter en conta o contexto en que se vai desenvolver esta folga e que ten motivado, como é público e notorio, a progresiva adopción, evolución e adaptación de medidas preventivas, de contención, seguimento e actuación en materia de saúde pública e asistencia sanitaria na Comunidade Autónoma de Galicia como consecuencia da evolución da pandemia do coronavirus denominado COVID-19.</p>
    <p>A aparición do novo coronavirus causante da síndrome respiratoria aguda grave (SARS-CoV-2), xurdido no mes de decembro de 2019, creou un escenario mundial que está requirir a adopción de medidas e accións que permitan facer un seguimento da situación e do avance dos casos; o que implica para as autoridades a previsión de escenarios e o deseño de protocolos para afrontar as múltiples situacións que se están a producir.</p>
    <p>Neste sentido, o abrocho do coronavirus motivou que en xaneiro de 2020 a Organización Mundial da Saúde o declarase como emerxencia de saúde pública de impacto internacional, o que deu inicio a unha serie de actividades en todo o Estado e nas comunidades autónomas, en canto que integrantes do Sistema Nacional de Saúde.</p>
    <p>Pola súa vez, a Lei 5/2007, do 7 de maio, de emerxencias de Galicia, establece que, cando a situación de perigo ou os danos ocorridos sexan, pola súa especial extensión ou intensidade, particularmente graves, o Consello da Xunta poderá acordar a declaración de emerxencia de interese galego. O que aconteceu tamén neste caso.</p>
    <p>En definitiva, desde as sucesivas declaracións de emerxencia sanitaria, a Comunidade Autónoma de Galicia vén realizando, a través do Consello da Xunta e da Consellería de Sanidade, un seguimento constante da situación co fin de adoptar as medidas de prevención, contención e asistencia sanitaria necesarias no marco do ordenamento xurídico.</p>
    <p>De acordo con isto e polo que atinxe, en particular, ao eido das institucións sanitarias do Servizo Galego de Saúde, estase a tomar un conxunto de medidas de ordenación do seu persoal (en materia de xornada, horarios, mobilidade, reforzos de determinados servizos e unidades, etcétera), dirixidas a garantir en todo momento a dispoñibilidade de profesionais nos centros sanitarios, esencial para atender a carga asistencial derivada da actual situación de crise sanitaria. Todo iso na procura, en último termo, da garantía do dereito á vida e á protección da saúde da cidadanía.</p>
    <p>De tal sorte que o criterio reitor e os servizos mínimos establecidos na presente folga deben cohonestarse coa salvagarda das medidas de ordenación e reforzo de persoal emprendidas nas institucións sanitarias, con carácter extraordinario e transitorio, ante unha situación de indispoñibilidade de recursos humanos por mor da crise sanitaria. Trátase de conciliar, en suma, o lexítimo exercicio do dereito de folga coas actuacións adoptadas (e que continúan a implantarse) co fin de dispoñer dos recursos humanos necesarios para facer fronte ao incremento da carga asistencial motivada pola evolución da pandemia. Máxime nunha área funcional tan singularmente crítica como é a de coidados intensivos dun centro hospitalario, neste caso, o Hospital Clínico Universitario de Santiago de Compostela, no cal se ten reforzado a Unidade de Coidados Intensivos de Adultos (UCI-A) co persoal preciso para atender as dúas áreas de funcionamento (UCI-A COVID e UCI-A non COVID) que integran actualmente a dita unidade.</p>
    <p>Polo que a determinación dos servizos esenciais contidos nesta orde se realiza atendendo ás devanditas circunstancias.</p>
    <p>Con base no que antecede e logo da audiencia ao Comité de Folga,</p>
    <h2>DISPOÑO:</h2>
    <p>Artigo 1</p>
    <p>A convocatoria de folga referida deberá entenderse condicionada ao mantemento dos servizos mínimos que se establecen na presente orde.</p>
    <p>Os servizos mínimos que se fixan resultan totalmente imprescindibles para manter a cobertura adecuada do servizo esencial de asistencia sanitaria, para os efectos de evitar que se produzan graves prexuízos á cidadanía. E ao propio tempo, responden á necesidade de compatibilizar o respecto ineludible do exercicio do dereito á folga coa atención á poboación, que baixo ningún concepto pode quedar desasistida, dadas as características do servizo dispensado e, particularmente, no actual contexto de emerxencia sanitaria.</p>
    <p>De acordo co anterior, deben fixarse os servizos mínimos necesarios para garantir a atención aos/ás usuarios/as que non se pode aprazar sen consecuencias negativas para a saúde. Con esa finalidade, para a determinación dos servizos mínimos, establécese como criterio reitor a cobertura do 100 % da actividade da Área de Coidados Intensivos de Adultos nos seguintes colectivos profesionais:</p>
    <p>a) Persoal licenciado sanitario. </p>
    <p>b) Persoal sanitario diplomado e de formación profesional: enfermeiro/a e técnico/a en coidados auxiliares de enfermaría. </p>
    <p>c) Persoal de xestión e servizos: celador/a e auxiliar da función administrativa.</p>
    <p>No momento actual, a Unidade de Coidados Intensivos do Hospital Clínico Universitario de Santiago de Compostela precisa manter a súa cobertura habitual, pois ten que dar resposta aos quirófanos e ás urxencias que, pola súa gravidade e ante unha posible falta adecuada de resposta, porían en perigo a vida dos/das pacientes, nomeadamente por mor das patoloxías respiratorias e doutra índole relacionadas co coronavirus SARS-CoV-2.</p>
    <p>Artigo 2</p>
    <p>Baseándose no criterio anterior, no anexo desta orde recóllense o número de efectivos precisos para cubrir os servizos mínimos durante a folga.</p>
    <p>A fixación do persoal necesario para a cobertura dos servizos mínimos deberá estar convenientemente motivada.</p>
    <p>A xustificación debe constar no expediente de determinación de servizos mínimos e exteriorizarse adecuadamente para o xeral coñecemento do persoal destinatario. Deberá quedar constancia no expediente dos factores ou criterios cuxa ponderación conduce a determinar as presenzas mínimas.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios do centro con antelación ao comezo da folga.</p>
    <p>A designación nominal dos efectivos que deben cubrir os servizos mínimos, que deberá recaer no persoal de xeito rotatorio, se for o caso, será realizada pola dirección da Xerencia da Área Sanitaria de Compostela e A Barbanza e notificada aos profesionais afectados.</p>
    <p>O persoal designado para a cobertura dos servizos mínimos que desexe exercer o seu dereito de folga poderá instar, de ser o caso, a substitución da súa designación por outro/a profesional que voluntariamente acepte o cambio de xeito expreso.</p>
    <p>Artigo 3 </p>
    <p>Os paros e as alteracións no traballo, por parte do persoal necesario para o mantemento dos servizos mínimos, serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4</p>
    <p>O disposto nos artigos precedentes non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e os efectos das peticións que a motiven.</p>
    <p>Artigo 5 </p>
    <p>Sen prexuízo do que establecen os preceptos anteriores, deberanse observar as normas legais e regulamentarias vixentes en materia de garantías das persoas usuarias dos establecementos sanitarios. Os altercados ou incidentes que se produzan serán obxecto de sanción con base asemade nas normas vixentes.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no <em>Diario Oficial de Galicia.</em></p>
    <p>Santiago de Compostela, 11 de novembro de 2020</p>
    <footer><p>Julio García Comesaña<br>Conselleiro de Sanidade</p></footer>
    <h2>ANEXO</h2>
    <p>Área sanitaria de Santiago de Compostela e A Barbanza.</p>
    <p>– Complexo Hospitalario Universitario de Santiago de Compostela (Hospital Clínico):</p>
    <table>
     <tbody>
      <tr>
       <td colspan="2" rowspan="2"></td>
       <td colspan="3">Servizos mínimos</td>
      </tr>
      <tr>
       <td>Mañá</td>
       <td>Tarde</td>
       <td>Noite</td>
      </tr>
      <tr>
       <td colspan="2">Persoal licenciado sanitario da UCI-A</td>
       <td>9</td>
       <td>3</td>
       <td>3</td>
      </tr>
      <tr>
       <td rowspan="3">Persoal de enfermaría da UCI-A</td>
       <td>– UCI-A non COVID</td>
       <td>7</td>
       <td>7</td>
       <td>7</td>
      </tr>
      <tr>
       <td>– UCI-A COVID</td>
       <td>7 + 2(1)</td>
       <td>7 + 2(1)</td>
       <td>7 + 2(1)</td>
      </tr>
      <tr>
       <td>Total persoal de enfermaría da UCI-A</td>
       <td>16(1)</td>
       <td>16(1)</td>
       <td>16(1)</td>
      </tr>
      <tr>
       <td rowspan="3">Técnico/a en coidados auxiliares de enfermaría (TCAE) da UCI-A</td>
       <td>– UCI-A non COVID</td>
       <td>4</td>
       <td>3</td>
       <td>3</td>
      </tr>
      <tr>
       <td>– UCI-A COVID</td>
       <td>4</td>
       <td>4</td>
       <td>4</td>
      </tr>
      <tr>
       <td>Total TCAE da UCI-A</td>
       <td>8</td>
       <td>7</td>
       <td>7</td>
      </tr>
      <tr>
       <td rowspan="3">Celador/a da UCI-A</td>
       <td>– UCI-A non COVID</td>
       <td>2</td>
       <td>2</td>
       <td>2</td>
      </tr>
      <tr>
       <td>– UCI-A COVID</td>
       <td>2</td>
       <td>2</td>
       <td>2</td>
      </tr>
      <tr>
       <td>Total celador/a da UCI-A</td>
       <td>4</td>
       <td>4</td>
       <td>4</td>
      </tr>
      <tr>
       <td colspan="2">Auxiliar da función administrativa da UCI-A</td>
       <td>1</td>
       <td>-</td>
       <td>-</td>
      </tr>
     </tbody>
    </table>
    <p>(1) Se o índice de ocupación é do 100 %.</p>

