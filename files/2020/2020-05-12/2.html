---
date: '2020-05-12'
id: G0424-040520-0002
page: 19861
number: 91
agency: 'Consellería de Economía, Emprego e Industria'
section: III. Outras disposicións.
title: >-
  RESOLUCIÓN do 29 de abril de 2020, da Secretaría Xeral de Emprego, pola que se
  publica o Acordo dos sindicatos Confederación Intersindical Galega (CIG),
  Unión Xeral de Traballadores (UGT) e Comisións Obreiras (CC.OO.) de suspensión
  dos procesos de eleccións sindicais durante a emerxencia sanitaria como
  consecuencia do COVID-19.
range: Resolución
url: >-
  https://www.xunta.gal/dog/Publicados/2020/20200512/AnuncioG0424-040520-0002_gl.html
---
<p>Con data do 16 de marzo de 2020, os sindicatos máis representativos de Galicia, CIG, UGT e CC.OO., subscribiron un acordo de suspensión dos procesos de eleccións sindicais a órganos de representación das persoas traballadoras nas empresas e do persoal ao servizo das administracións públicas nesta comunidade autónoma durante a emerxencia sanitaria como consecuencia do COVID-19.</p>
    <p>O Decreto 135/2017, do 28 de decembro, polo que se establece a estrutura orgánica da Consellería de Economía, Emprego e Industria, asigna á Secretaría Xeral de Emprego, a través da Subdirección Xeral de Relacións Laborais, a coordinación dos rexistros administrativos de eleccións sindicais.</p>
    <p>Por isto, </p>
    <h2>RESOLVO:</h2>
    <p>Publicar no Diario Oficial de Galicia o acordo alcanzado polos sindicatos CIG, UGT e CC.OO.</p>
    <p>Santiago de Compostela, 29 de abril de 2020</p>
    <footer><p>Covadonga Toca Carús<br>Secretaria xeral de Emprego</p></footer>
    <h2>ANEXO</h2>
    <p><strong>Acordo dos sindicatos CIG, UGT e CC.OO. de suspensión dos procesos de<br>eleccións sindicais durante a emerxencia sanitaria como consecuencia do COVID-19</strong></p>
    <p>Susana Méndez Rodríguez, en representación da CIG.</p>
    <p>José Luis Fernández Celis, en representación da UGT.</p>
    <p>Mabel Pérez Simal, en representación de CC.OO.</p>
    <h2>ACORDAN:</h2>
    <p>1. A suspensión temporal de todos os procesos de eleccións sindicais desde o 16 de marzo de 2020 no ámbito territorial de Galicia.</p>
    <p>2. O acordo manterase en vigor mentres dure a situación de emerxencia sanitaria que se vive en Galicia e calquera das partes poderá propoñer o reinicio dos procesos electorais, acordo que se tomará por unanimidade das partes asinantes.</p>
    <p>3. As condicións da presente suspensión serán as seguintes:</p>
    <p>– Os sindicatos acordan non rexistrar novos avisos previos, así como deixar decaer aqueles que se rexistrasen ata a data de hoxe.</p>
    <p>– Os procesos electorais que hoxe en día están en marcha quedan suspendidos con efectos da data en que se subscribe o acordo e retomaranse no mesmo punto en que se produce a suspensión.</p>
    <p>– De acordo co artigo 67.3 do Estatuto dos traballadores, os delegados e delegadas de persoal e membros dos comités de empresa manteranse en función no exercicio das súas competencias e das súas garantías ata que se promovan ou se celebren novas eleccións.</p>
    <p>– Os procesos arbitrais que hoxe en día están en marcha quedan suspendidos.</p>
    <p>– Durante esta situación de suspensión, as comunicacións sobre impugnacións poderán realizarse a través do correo electrónico e remitiranse ao enderezo de correo das oficinas públicas de rexistro provincial que corresponda.</p>
    <p>– En canto á representatividade, terase en conta o último dato oficial comunicado pola Administración autonómica.</p>
    <p>– Unicamente no caso das incidencias que impliquen que un/unha ou varios/as dos/as representantes legais dos e das traballadoras cesen por motivos legalmente previstos se admitirá a incidencia para a súa substitución pola seguinte persoa que corresponda polos votos obtidos, a través do correo electrónico da OPR correspondente.</p>
    <p>– A Administración enviará unha comunicación ás empresas onde neste momento hai procesos electorais abertos.</p>
    <p>– Con respecto a situacións non previstas neste acordo, enviarase unha comunicación por correo electrónico aos/ás representantes das tres organizacións sindicais nas OPR provinciais.</p>
    <p>4. Durante este período de suspensión as partes asinantes comprométese a facer un seguimento puntual do acordo e das incidencias non previstas nel.</p>
    <p>5. Trasladaremos este acordo á Secretaría Xeral de Emprego co fin de que dite unha resolución para a súa publicación no DOG.</p>

