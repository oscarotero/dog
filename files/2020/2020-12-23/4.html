---
date: '2020-12-23'
id: G0596-151220-0002
page: 50350
number: 257
agency: 'Vicepresidencia segunda e Consellería de Economía, Empresa e Innovación'
section: III. Outras disposicións.
title: >-
  RESOLUCIÓN do 14 de decembro de 2020, da Secretaría Xeral Técnica da
  Vicepresidencia Segunda e Consellería de Economía, Empresa e Innovación, pola
  que se dá publicidade do Acordo do Consello da Xunta de Galicia do 5 de
  novembro de 2020 polo que se dispón a creación da Comisión Interdepartamental
  de I+D+i, para a planificación e coordinación en materia de I+D+i.
range: Resolución
url: >-
  https://www.xunta.gal/dog/Publicados/2020/20201223/AnuncioG0596-151220-0002_gl.html
---
<p>O Consello da Xunta de Galicia, na súa reunión do día 5 de novembro de 2020, acordou a creación da Comisión Interdepartamental de I+D+i para a planificación e coordinación dos obxectivos, actuacións, instrumentos e fondos da Comunidade Autónoma en materia de I+D+i, co obxectivo de integrar e complementar a visión e perspectivas estratéxicas dos diferentes departamentos neste ámbito.</p>
    <p>Para xeral coñecemento, procédese á publicación do referido acordo, polo que,</p>
    <h2>RESOLVO:</h2>
    <p>Dar publicidade ao Acordo do Consello da Xunta da Galicia do 5 de novembro de 2020 que a seguir se transcribe:</p>
    <p>«A Comunidade Autónoma de Galicia ten atribuída no artigo 27.19 do seu Estatuto de autonomía a competencia do fomento da cultura e da investigación en Galicia, sen prexuízo do establecido no artigo 149.2 da Constitución.</p>
    <p>Actualmente, as competencias en materia de I+D+i repártense entre diferentes departamentos. A Axencia Galega de Innovación (GAIN) apoia maioritariamente aos axentes do ecosistema galego de I+D+i. A Secretaría Xeral de Universidades apoia a I+D que se desenvolve no Sistema Universitario de Galicia (SUG). Outras consellerías (fundamentalmente Sanidade, Medio Rural e Mar) dispoñen de fondos dirixidos a investigación e innovación e, incluso, contan con centros de coñecemento. Neste contexto, entendemos que é preciso coordinar actuacións entre os diferentes departamentos, e, por tanto, faise necesario establecer mecanismos que dean cohesión a política de I+D+i da Xunta, mellorando deste xeito a gobernanza desta política pública.</p>
    <p>A política de I+D+i afronta ademais novos retos derivados da situación de crise económica e social provocada pola COVID-19:</p>
    <p>• Estratexias europeas e estatais de transición ecolóxica, dixital, transición industrial sustentable, saúde, intelixencia artificial, etc.</p>
    <p>• Informe de país e recomendacións específicas por país da Comisión Europea.</p>
    <p>• Outro tipo de estratexias globais (ODS).</p>
    <p>• Estratexia española de ciencia, tecnoloxía e innovación.</p>
    <p>• Recomendacións da Comisión Europea cara á especialización intelixente.</p>
    <p>• As estratexias e prioridades en materia industrial, tecnoloxías disruptivas, medio ambiente e cambio climático, emprego, saúde, mercado interior, enerxía, etc.</p>
    <p>Na actual situación de pandemia a I+D+i constitúe un dos piares estratéxicos para a reconstrución e o impulso económico. Mais aló incluso da súa contribución á vacina e tratamento da enfermidade. Precisamos coordinar todas as estratexias, plans e medidas sectoriais que estean relacionadas ou inclúan a I+D+i a nivel da Xunta de Galicia, e que cada vez son máis numerosas, así como buscar as posibles sinerxías entre os distintos fondos europeos que Galicia poderá captar no futuro, acadando así unha xestión máis eficiente.</p>
    <p>Así mesmo, é preciso implantar un sistema permanente de seguimento e avaliación dos resultados cualitativos de todas as accións en materia de I+D+i así como unha avaliación do impacto conxunto para identificar melloras e corrixir a orientación desta política, se fose preciso.</p>
    <p>Con este fin considérase indispensable a creación dunha Comisión Interdepartamental de I+D+i en que participen as consellerías con competencias en I+D+i, ademais da consellería de Facenda que dirixe a planificación dos diferentes fondos.</p>
    <p>Tendo en conta o anteriormente exposto,</p>
    <h2>PROPONSE:</h2>
    <p>Primeiro. Dispor, de acordo co artigo 12 da Lei 14/2013, do 26 de decembro, de racionalización do sector público autonómico, a creación da Comisión Interdepartamental de I+D+i para a planificación e coordinación dos obxectivos, actuacións, instrumentos e fondos da Comunidade Autónoma en materia de I+D+i, co obxectivo de integrar e complementar a visión e perspectivas estratéxicas dos diferentes departamentos neste ámbito.</p>
    <p>Segundo. A Comisión configúrase como un instrumento de ámbito autonómico, vinculado funcionalmente á consellería competente en materia de innovación.</p>
    <p>Terceiro. A Comisión adecuará o seu funcionamento ao previsto no presente acordo e ao disposto respecto dos órganos colexiados na Lei 40/2015, do 1 de outubro, de réxime xurídico do sector público, e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Cuarto. Son funcións desta Comisión as seguintes:</p>
    <p>1. Coordinar as actividades en materia de I+D+i que realicen as consellerías da Xunta de Galicia no ámbito das súas competencias, así como os organismos, empresas e entes públicos adscritas ás mesmas. O que evitará posibles solapamentos nos investimentos realizados e a identificación de sinerxías entre as distintas unidades administrativas.</p>
    <p>2. Identificar as capacidades do conxunto do ecosistema e contribuír ao seu fortalecemento desde a Administración pública.</p>
    <p>3. Coordinar as distintas accións e estratexias baixo o paraugas da Estratexia de Especialización Intelixente.</p>
    <p>4. Potenciar o emprego de instrumentos conxuntos, identificando actuacións complementarias entre os distintos órganos xestores.</p>
    <p>5. Acordar propostas que permitan resolver o reto de contratación e estabilización de persoal investigador para os organismos públicos de investigación da Xunta, cun estándar común para todos.</p>
    <p>6. Acordar e propoñer un sistema de xestión harmonizado para os organismos públicos de innovación (OPI) e outros centros de coñecemento estratéxicos para Galicia.</p>
    <p>7. Acordar propostas de modificacións normativas no ámbito da I+D+i e, concretamente, unha proposta de modificación da Lei 5/2013, do 30 de maio, de promoción da investigación e innovación en Galicia para mellorala e adaptala á realidade actual.</p>
    <p>8. Formular propostas destinadas a promover a investigación orientada ao mercado e a dar resposta as necesidades de coñecemento das empresas (transferencia de coñecemento directa e inversa).</p>
    <p>9. Reunir e coordinar todos os datos e información relativa aos fondos dedicados á I+D+i, que permita desenvolver un cadro de mando integral da I+D+i da rexión, o que permite levar a cabo unha xestión máis eficaz e eficiente.</p>
    <p>10. Participar na promoción de proxectos tractores para avanzar nos retos definidos na Estratexia de Especialización Intelixencia, e que xeren un impacto de referencia no ecosistema.</p>
    <p>11. Analizar propostas de simplificación administrativa e definición de instrumentos de xestión das axudas que permitan dar resposta ás necesidades dos proxectos de I+D+i.</p>
    <p>12. Realizar análises e seguimento de actuacións en materia de I+D+i, para o que poderá crear os grupos de traballo especializados que se consideren necesarios.</p>
    <p>Quinto. A Comisión terá a seguinte composición:</p>
    <p>Presidencia: correspóndelle a Presidencia da Comisión á persoa titular da Consellería con competencias en materia de Innovación da Xunta de Galicia. No seu caso, poderá delegar na persoa titular da Vicepresidencia da Comisión.</p>
    <p>Vicepresidencia: correspóndelle á persoa titular da dirección da Axencia Galega de Innovación (GAIN).</p>
    <p>Vogais:</p>
    <p>Formarán parte da Comisión as persoas titulares dos seguintes entes/centros directivos:</p>
    <p>• Dirección Xeral de Planificación e Orzamentos.</p>
    <p>• Dirección Xeral de Política Financeira, Tesouro e Fondos Europeos.</p>
    <p>• Escola Galega de Administración Pública, EGAP.</p>
    <p>• Axencia para a Modernización Tecnolóxica de Galicia, Amtega.</p>
    <p>• Dirección Xeral de Comercio e Consumo.</p>
    <p>• Instituto Galego de Promoción Económica, Igape.</p>
    <p>• Axencia Galega de Industria Forestal, XERA.</p>
    <p>• Dirección Xeral de Calidade Ambiental, Sostenibilidade e Cambio Climático.</p>
    <p>• Secretaría Xeral de Universidades.</p>
    <p>• Axencia Galega para a Xestión do Coñecemento en Saúde, ACIS.</p>
    <p>• Secretaría Xeral da Igualdade.</p>
    <p>• Axencia Galega de Calidade Alimentaria, Agacal.</p>
    <p>• Dirección Xeral de Desenvolvemento Pesqueiro.</p>
    <p>No caso de ausencia, vacante ou enfermidade e, polo xeral, cando concorra unha causa que o xustifique serán substituídos pola persoa en quen deleguen para cada reunión que se celebre e que, en todo o caso, deberá ter a categoría non inferior á de subdirector/a.</p>
    <p>Secretaría: un/unha funcionario/a da Axencia Galega de Innovación coa categoría de subdirector/a ou equivalente.</p>
    <p>Sexto. Son funcións da Presidencia:</p>
    <p>a) Dirixir e promover a actuación da Comisión.</p>
    <p>b) Desempeñar a representación institucional da Comisión.</p>
    <p>c) Acordar a convocatoria das sesións ordinarias e extraordinarias, así como a determinación da orde do día das sesións.</p>
    <p>d) Convocar e presidir as sesións da Comisión, moderar o desenvolvemento dos debates, suspendelos por causas xustificadas e dirimir co seu voto os empates para os efectos de adopción de acordos.</p>
    <p>g) Solicitar en nome da Comisión a colaboración que considere necesaria a institucións, autoridades, organismos, entidades, asociacións ou particulares, así como convidar a participar a persoas expertas de recoñecida competencia nos asuntos de que se trate.</p>
    <p>h) Exercer cantas outras funcións sexan inherentes á súa condición de presidente/a da Comisión.</p>
    <p>Sétimo. Correspóndelle á Vicepresidencia:</p>
    <p>a) Asumir as funcións delegadas polo presidente.</p>
    <p>b) Asumir as funcións que corresponden á Presidencia en caso de ausencia, ou enfermidade.</p>
    <p>Oitavo. Correspóndelle á Secretaría:</p>
    <p>a) Asistir ás sesións da Comisión con voz e sen voto.</p>
    <p>b) Efectuar a convocatoria das sesións por orde da Presidencia, así como as citacións ás persoas que a compoñen.</p>
    <p>c) Recibir os actos de comunicación entre a Comisión e as persoas que a compoñen, así como recibir e cursar as notificacións, peticións de datos, rectificacións ou calquera outra clase de escritos de que deba ter coñecemento.</p>
    <p>d) Coordinar o funcionamento da Comisión segundo o que se estableza no seu caso, no regulamento interno de funcionamento.</p>
    <p>e) Cantas outras funcións sexan inherentes á condición da Secretaría.</p>
    <p>Noveno. Para impulsar o funcionamento da Comisión crearase un Grupo Técnico integrado por representantes das entidades/centros directivos que forman parte da mesma, coa categoría de subdirector/a ou equivalente.</p>
    <p>Este grupo técnico será o encargado de realizar o estudo das iniciativas, propostas e proxectos concretos en materia de I+D+i, que, posteriormente, serán sometidos á Comisión. Así mesmo, corresponderalle realizar aqueles traballos que lle encargue a Comisión.</p>
    <p>Correspóndelle a presidencia deste grupo técnico a persoa titular da Axencia Galega de Innovación que poderá delegar en algunha das persoal titulares das súas áreas/subdireccións.</p>
    <p>A secretaría corresponderá a un/unha funcionario/a da Axencia Galega de Innovación.</p>
    <p>Décimo. A Comisión Interdepartamental e o Grupo Técnico adecuarán o seu funcionamento ao previsto no presente acordo e ao disposto respecto dos órganos colexiados na Lei 40/2015, do 1 de outubro, de réxime xurídico do sector público, e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia así como, de ser o caso, aos correspondentes regulamentos de réxime interno.</p>
    <p>Décimo primeiro. Facúltase a persoa titular da Vicepresidencia segunda e Consellería de Economía, Empresa e Innovación para ditar cantas disposicións sexan necesarias para a execución e desenvolvemento do presente acordo».</p>
    <p>Santiago de Compostela, 14 de decembro de 2020</p>
    <footer><p>Pablo Casal Espido<br>Secretario xeral técnico da Vicepresidencia Segunda e Consellería de<br>Economía, Empresa e Innovación</p></footer>

