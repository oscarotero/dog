---
date: '2020-05-04'
id: G0181-270420-0001
page: 19062
number: 84
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 27 de abril de 2020, da Área de Planificación e Proxectos, pola
  que se fai pública a aprobación do expediente de información pública e
  definitivamente o proxecto de construción de mellora da capacidade e
  seguridade da AC-862, treito AG-64-Ponte Mera, de clave AC/18/014.10.
range: Resolución
url: >-
  https://www.xunta.gal/dog/Publicados/2020/20200504/AnuncioG0181-270420-0001_gl.html
---
<p>O director da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, <em>Diario Oficial de Galicia</em> do 20 de setembro), vistos os informes das administracións afectadas e as alegacións formuladas no trámite de información pública, ditou o 6 de marzo de 2020 a seguinte resolución:</p>
    <p>«Resolución pola que se aproba o expediente de información pública e definitivamente o proxecto de construción da mellora da capacidade e seguridade da AC-862, treito AG-64-Ponte Mera, de clave AC/18/014.10.</p>
    <p>Antecedentes:</p>
    <p>Primeiro. No <em>Diario Oficial de Galicia</em> núm. 197, do 16 de outubro de 2019, publicouse o Anuncio do 9 de outubro de 2019 polo que se somete ao trámite de información pública o proxecto de construción da mellora da capacidade e seguridade da AC-862, treito AG-64-Ponte Mera, de clave AC/18/014.10, así como a relación individual de bens, dereitos e propietarios afectados polo citado proxecto, para os efectos do previsto no artigo 56.1 do Regulamento da Lei de expropiación forzosa, aprobado polo Decreto do 26 de abril de 1957.</p>
    <p>Segundo. As administracións afectadas emitiron os correspondentes informes e no trámite de información pública as persoas interesadas formularon as alegacións. A todas elas déuselles resposta motivada, segundo figura no informe que consta no expediente, que foi notificado ás administracións ás que se lles deu trámite de informe e aos particulares que presentaron alegacións.</p>
    <p>Fundamentos de dereito:</p>
    <p>Primeiro. O artigo 21.4 da Lei 8/2013, do 28 de xuño, de estradas de Galicia, establece que transcorridos os prazos dos trámites de información pública e informe das administracións afectadas e recibidas as alegacións e informes presentados, darase resposta motivada ás alegacións formuladas. O informe resultante poñerase á disposición das persoas interesadas e notificaráselles ás administracións ás que se lles dese trámite de informe e aos particulares que presentasen alegacións. Finalmente, resolverase tamén sobre a aprobación do expediente de información pública.</p>
    <p>Logo de revisados os informes emitidos e as alegacións formuladas, procede introducir as seguintes modificacións relativas ao trazado sometido á información pública:</p>
    <p>• Elimínase a execución da glorieta proxectada no punto quilométrico (p.q.) 24+140, ao non considerarse neste momento unha actuación imprescindible para a mellora da capacidade da estrada (priorízase o investimento no desenvolvemento dos treitos que supoñen un incremento de capacidade).</p>
    <p>• Inclúese no proxecto construtivo a mellora da drenaxe existente na contorna do p.q. 34+340 (zona límite do treito da actuación), coa execución dunha nova cuneta de seguridade, coa finalidade de mellorar o réxime hidráulico.</p>
    <p>• En fase de obra repoñeranse todos os servizos urbanos existentes afectados polas actuacións, para o que se dispón dunha partida alzada específica no proxecto de construción, xa que neste intre non se dispón de información máis concreta de determinados servizos na zona.</p>
    <p>Segundo. O artigo 22.2 da citada Lei 8/2013, do 28 de xuño, establece que no caso de estudos ou proxectos sometidos aos trámites de información pública e informe das administracións afectadas, unha vez emitido o informe sobre as alegacións presentadas, o órgano competente da administración promotora da actuación debe adoptar a correspondente resolución, que pode ser de aprobación definitiva de todo o ámbito do estudo ou proxecto ou ben só dunha parte deste.</p>
    <p>No seu punto 5, o mesmo artigo indica que a aprobación definitiva dos anteproxectos, proxectos de trazado ou proxectos de construción implicará a declaración de utilidade pública, a necesidade de ocupación dos bens e de adquisición dos dereitos necesarios para a execución das obras, dos depósitos dos materiais sobrantes, dos préstamos necesarios para executalas e para a reposición de servizos afectados, así como para a traza de planta do proxecto e as modificacións desta que, de ser o caso, se puideren aprobar posteriormente, e a urxencia da ocupación, todo iso para os efectos de expropiación, ocupación temporal ou imposición ou modificación de servidumes.</p>
    <p>No punto 6 do mesmo artigo 22 indícase que logo de aprobados definitivamente os anteproxectos, proxectos de trazado ou proxectos de construción, as limitacións á propiedade e á titularidade doutros dereitos establecidos nesta lei serán efectivas respecto dos terreos que afecte a actuación correspondente.</p>
    <p>Terceiro. De acordo co que establece o artigo 23 da citada Lei 8/2013, do 28 de xuño, os estudos e proxectos sometidos aos trámites de información pública en materia de estradas e informe das administracións afectadas, unha vez aprobados definitivamente, teñen a consideración de proxectos sectoriais de incidencia supramunicipal, segundo o disposto na lexislación autonómica de ordenación do territorio, e as determinacións que neles se conteñen terán forza vinculante para as administracións públicas e para os particulares e prevalecerán sobre as determinacións do planeamento urbanístico vixente, sen prexuízo de que as entidades locais en que se asenten as infraestruturas obxecto do proxecto deberán adaptar o seu planeamento urbanístico ao contido no proxecto.</p>
    <p>O presente proxecto contén as determinacións do planeamento dos concellos de San Sadurniño, Moeche e Cerdido que, na súa primeira modificación ou revisión, deben ser modificadas como consecuencia desta aprobación.</p>
    <p>Cuarto. A conselleira de Infraestruturas e Mobilidade é competente para resolver os expedientes de información pública en materia de estradas e informe das administracións afectadas, así como aprobar definitivamente os estudos informativos ou, de ser o caso, os anteproxectos ou proxectos que asuman a súa función segundo o previsto na Lei 8/2013, do 28 de xuño, de estradas de Galicia, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia atópase delegada na persoa titular da dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017 sobre delegación de competencias no secretario xeral técnico e noutros órganos e entidades públicas adscritos a esta consellería (DOG núm. 179, do 20 de setembro).</p>
    <p>De acordo con todo o exposto, </p>
    <h2>RESOLVO:</h2>
    <p>Primeiro. Aprobar o expediente de información pública do proxecto de construción da mellora da capacidade e seguridade da AC-862, treito AG-64-Ponte Mera, de clave AC/18/014.10, coas modificacións relativas ao trazado sometido á información pública que se indican no fundamento de dereito primeiro.</p>
    <p>Segundo. Aprobar o proxecto de construción da mellora da capacidade e seguridade da AC-862, treito AG-64-Ponte Mera, de clave AC/18/014.10, nos termos indicados no punto anterior. </p>
    <p>Terceiro. Os concellos de San Sadurniño, Moeche e Cerdido deberán adaptar o seu planeamento urbanístico ao contido no proxecto, na súa primeira modificación ou revisión.</p>
    <p>Contra esta resolución, que pon fin á vía administrativa, as persoas interesadas poderán formular un recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous (2) meses contado desde o día seguinte ao da publicación desta resolución no <em>Diario Oficial de Galicia</em>, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa. </p>
    <p>O cómputo do prazo para interpoñer recursos iniciarase o día hábil seguinte ao da data de finalización da declaración do estado de alarma, de acordo co disposto na disposición adicional oitava do Real decreto lei 11/2020, do 31 de marzo, polo que se adoptan medidas urxentes complementarias no ámbito social e económico para facer fronte ao COVID-19, publicado no BOE núm. 91, do 1 de abril».</p>
    <p>O que se fai público para xeral coñecemento.</p>
    <p>Santiago de Compostela, 27 de abril de 2020</p>
    <footer><p>Carlos Lefler Gullón<br>Xefe da Área de Planificación e Proxectos</p></footer>

