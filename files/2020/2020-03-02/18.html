---
date: '2020-03-02'
id: O3C2-200220-0002
page: 14151
number: 41
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 20 de febreiro de 2020 pola que se convoca un curso básico
  selectivo para o acceso á categoría de policía, escala básica dos corpos de
  policía local.
range: Resolución
url: >-
  https://www.xunta.gal/dog/Publicados/2020/20200302/AnuncioO3C2-200220-0002_gl.html
---
<p>Dentro das actividades programadas para o ano 2020, e conforme as funcións atribuídas pola Lei 1/2007, do 15 de xaneiro, da Academia Galega de Seguridade Pública, anúnciase o desenvolvemento dun curso selectivo para a categoría de policía dos corpos de policía local, segundo o previsto no artigo 35.2 da Lei 4/2007, do 20 de abril, de coordinación das policías locais, e no artigo 16 do Decreto 243/2008, do 16 de outubro, que se deberá desenvolver conforme as seguintes bases:</p>
    <p>Obxectivos.</p>
    <p>Dotar os policías dunha formación teórico-práctica de carácter inicial, específica para as funcións propias dos corpos de policía local, mediante a cal se lles faciliten a competencia e capacidade necesarias para o posterior desempeño da súa actividade profesional.</p>
    <p>Destinatarios/as.</p>
    <p>O curso vai dirixido a todas aquelas persoas que superaron os procesos selectivos para o acceso á categoría de policía, escala básica dos corpos da policía local dos diferentes concellos de Galicia, e para a súa realización son nomeados funcionarios/as en prácticas deses concellos.</p>
    <p>Solicitudes.</p>
    <p>1. Os concellos deberán remitir un escrito á Academia Galega de Seguridade Pública en que soliciten as correspondentes prazas de reserva, con indicación das persoas que superaron as correspondentes probas de oposición á categoría de policía.</p>
    <p>Estarán exentos desta comunicación aqueles concellos adheridos á convocatoria unificada.</p>
    <p>2. O prazo para a remisión de escritos rematará o día 5 de marzo de 2020.</p>
    <p>Contido e duración do curso.</p>
    <p>O curso desenvolverase en réxime de internado, na sede Academia Galega de Seguridade Pública, en sesións de mañá e tarde, de luns a venres, e nel trataranse, entre outros, os seguintes módulos:</p>
    <p>– Xurídico.</p>
    <p>– Policía de tráfico.</p>
    <p>– Operativo.</p>
    <p>– Asistencial.</p>
    <p>– Técnico.</p>
    <p>– Policía administrativa.</p>
    <p>– Social-humanístico.</p>
    <p>– Policía xudicial e de investigación.</p>
    <p>– Formación física.</p>
    <p>O curso terá unha duración de nove meses, seis meses de formación teórica na Agasp e tres meses de prácticas nos respectivos concellos de procedencia.</p>
    <p>Desenvolvemento do curso. </p>
    <p>O alumnado da Academia Galega de Seguridade Pública, durante o seu período de permanencia nela, rexerase polo Regulamento de réxime interior desta, publicado mediante a Orde do 4 de febreiro de 2009, da Consellería de Presidencia, Administracións Públicas e Xustiza, no DOG do 12 de febreiro (núm. 30).</p>
    <p>De acordo co establecido no artigo 59 da Lei 4/2007, do 20 de abril, de coordinación de policías locais, e no artigo 25.e) do Regulamento de réxime interior da Academia, mediante orde da xefatura de ensino poderanse levar a cabo as probas necesarias, sen aviso, de xeito aleatorio ou específico entre o alumnado para verificar esas situacións.</p>
    <p>Datas: </p>
    <p>– Este curso desenvolverase entre o 12 de marzo e o 30 de novembro de 2020 na forma que a seguir se indica:</p>
    <p>– Na Academia, en dous períodos:</p>
    <p>1. Do 12 de marzo ao 19 de xuño de 2020.</p>
    <p>2. Do 7 de setembro ao 13 de novembro de 2020.</p>
    <p>– Nos concellos de procedencia, realizando o período de prácticas:</p>
    <p>1. Do 20 de xuño ao 6 de setembro de 2020.</p>
    <p>2. Do 14 ao 30 de novembro de 2020. </p>
    <p>Certificado.</p>
    <p>De acordo co previsto no artigo 19 do Decreto 243/2008, do 16 de outubro, de desenvolvemento da Lei 4/2007, unha vez superado o curso e o período de prácticas, a Agasp emitirá un informe en que certifique a dita superación, de xeito que o concello de pertenza poida proceder ao nomeamento como persoal funcionario de carreira e á toma de posesión na categoría de policía.</p>
    <p>Modificacións.</p>
    <p>A Academia Galega de Seguridade Pública poderá modificar o desenvolvemento do curso para adaptalo ás necesidades da Administración e ás continxencias que poidan xurdir.</p>
    <p>A Estrada, 20 de febreiro de 2020</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

