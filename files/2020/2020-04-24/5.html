---
date: '2020-04-24'
id: G0532-300320-0009
page: 18700
number: 79
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 23 de marzo de 2020, da Dirección Xeral de Calidade Ambiental e
  Cambio Climático, polo que se somete a información pública a documentación
  para a revisión da autorización ambiental integrada outorgada a General
  Ganadera del Norte, S.L. para unha explotación porcina de ceba de porcos
  situada no lugar Finca Abelar I, parroquia de Vizoño, no concello de Abegondo
  (expediente 2019-IPPC-M-82).
range: Anuncio
url: >-
  https://www.xunta.gal/dog/Publicados/2020/20200424/AnuncioG0532-300320-0009_gl.html
---
<p>O artigo 26 do Real decreto lexislativo 1/2016, do 16 de decembro, polo que se aproba o texto refundido da Lei de prevención e control integrados da contaminación (<em>Boletín Oficial del Estado</em> núm. 316, do 31 de decembro), regula a revisión das autorizacións ambientais integradas. </p>
    <p>Os artigos 15 e 16 do Real decreto 815/2013, do 18 de outubro, polo que se aproba o Regulamento de emisións industriais e de desenvolvemento da Lei 16/2002, do 1 de xullo, de prevención e control integrados da contaminación (<em>Boletín Oficial del Estado</em> núm. 251, do 19.10.2013), regulan o procedemento de revisión das autorizacións ambientais integradas.</p>
    <p>Para os efectos previstos no artigo 15.5.a) do Real decreto 815/2013 sométese a información pública, durante un período de vinte (20) días hábiles contados a partir do día seguinte ao da publicación deste anuncio no <em>Diario Oficial de Galicia</em>, o documento titulado:</p>
    <p>– Revisión da Autorización Ambiental Integrada. General Ganadera del Norte, S.L.-Abelar I.</p>
    <p>Non obstante o anterior, e de conformidade coa disposición adicional terceira e cuarta do Real decreto 463/2020, do 14 de marzo, polo que se declara o estado de alarma para a xestión da situación da crise sanitaria ocasionada polo COVID-19, o inicio do prazo comezará a computar no momento en que perda vixencia o estado de alarma declarado pola dita disposición ou as súas eventuais prórrogas.</p>
    <p>Para que calquera interesado poida consultalo e, de ser o caso, presentar dentro do citado prazo as alegacións, suxestións ou observacións que estime convenientes. </p>
    <p>O documento estará á disposición dos administrados nas dependencias da Dirección Xeral de Calidade Ambiental e Cambio Climático, Servizo de Prevención e Control Integrados da Contaminación, en horario de atención ao público (rúa de San Lázaro, s/n, 15781 Santiago de Compostela).</p>
    <p>Ademais, tamén se poderá consultar na páxina web da Consellería de Medio Ambiente, Territorio e Vivenda (http://cmatv.xunta.gal/&gt;&gt;medio ambiente e sostibilidade&gt;&gt;prevención e control de actividades&gt;&gt;autorización ambiental integrada&gt;&gt;proxectos en información pública).</p>
    <p>Santiago de Compostela, 23 de marzo de 2020</p>
    <footer><p>María Cruz Ferreira Costa<br>Directora xeral de Calidade Ambiental e Cambio Climático</p></footer>
    <h2>ANEXO</h2>
    <p>Expediente: 2019-IPPC-M-82.</p>
    <p>Número da autorización ambiental integrada: 2007/0030_NAA/IPPC_197.</p>
    <p>Titular: General Ganadera del Norte, S.L.</p>
    <p>NIF: B40164352.</p>
    <p>Localización da instalación: lugar Finca Abelar I, parroquia de Vizoño, 15318 Abegondo (A Coruña). Referencia catastral da parcela: 15001A045003160000JE.</p>
    <p>Actividade principal: explotación porcina de ceba.</p>
    <p>Descrición: a explotación cambiou a súa orientación zootécnica áa ceba de porcos, atopándose en fase de adaptación de todas as naves para tal destino, pois, segundo o autorizado, tratábase dunha explotación porcina de produción de tipo mixto (parte dos leitóns nados nesta explotación destinábanse á ceba noutras explotacións e outra parte dos animais permanecía na explotación para a súa ceba completa). </p>
    <p>Tras a adaptación total, a explotación constituirá un núcleo de 9 naves cunha capacidade máxima para 7.716 prazas para porcos de ceba. A explotación conta cunha balsa exterior para o almacenamento de xurros, para a cal se presenta unha proposta de cubrición consistente en instalar unha cuberta flexible sustentada por unha estrutura metálica.</p>
    <p>Os leitóns chegan á explotación aos 2 meses de vida cuns 20 kg e permanecen nesta 4 meses, ata acadar os 100-110 kg de peso vivo, tras o cal son enviados ao matadoiro.</p>
    <p>Verteduras: as augas de limpeza das instalacións e as augas sanitarias xeradas nos aseos e vestiarios serán enviadas xunto cos xurros producidos na explotación á balsa de almacenamento de xurros exterior para a súa posterior valorización en parcelas agrícolas. As augas pluviais incorpóranse directamente ao medio.</p>

