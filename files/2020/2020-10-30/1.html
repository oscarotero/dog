---
date: '2020-10-30'
id: G0595-261020-0004
page: 43163
number: 219
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  ORDE do 23 de outubro de 2020 pola que se determina o horario de apertura e
  peche dos establecementos abertos ao público e de inicio e finalización dos
  espectáculos públicos e das actividades recreativas.
range: Orde
url: >-
  https://www.xunta.gal/dog/Publicados/2020/20201030/AnuncioG0595-261020-0004_gl.html
---
<p>A Comunidade Autónoma de Galicia ten competencia exclusiva en materia de espectáculos públicos, consonte o establecido na Lei orgánica 16/1995, do 27 de decembro, de transferencia de competencias de titularidade estatal á Comunidade Autónoma de Galicia, que mantén a reserva para o Estado das competencias relativas á seguridade pública e a facultade de ditar normas que regulen os espectáculos taurinos. A materia de espectáculos públicos abrangue as actividades recreativas, tal e como sinalou o Tribunal Constitucional no Auto 46/2001, do 27 de febreiro.</p>
    <p>Para o pleno exercicio desta competencia, o Real decreto 1640/1996, do 5 de xullo, de traspaso de funcións e servizos da Administración do Estado a Galicia en materia de espectáculos públicos, regulou o dito traspaso e, mediante o Decreto 336/1996, do 13 de setembro, de asunción e asignación de funcións e servizos transferidos, asumíronse as ditas funcións e servizos.</p>
    <p>Con base na devandita atribución competencial, promulgouse a Lei 10/2017, do 27 de decembro, de espectáculos públicos e actividades recreativas de Galicia. O artigo 4.c) desta norma legal establece que lle corresponde á consellería competente en materia de espectáculos públicos e actividades recreativas determinar o horario xeral de apertura e peche dos establecementos abertos ao público e de inicio e finalización dos espectáculos públicos e das actividades recreativas. Así mesmo, o artigo 5.f) dispón que lles corresponde aos concellos autorizar as ampliacións ou reducións sobre o horario xeral, atendendo aos criterios, os supostos e as circunstancias que, de ser o caso, figuren na orde de horarios prevista no artigo 17.</p>
    <p>O artigo 17 do texto legal citado establece, no seu número 1, que mediante orde da persoa titular da consellería competente na materia, e logo do informe da Comisión de Espectáculos Públicos e Actividades Recreativas de Galicia, determinarase o horario xeral de apertura e peche dos establecementos abertos ao público e de inicio e finalización dos espectáculos públicos e as actividades recreativas. E engade, no seu número 2, que a orde que determine os horarios de apertura e peche dos establecementos abertos ao público e de inicio e finalización dos espectáculos públicos ou das actividades recreativas poderá establecer os criterios, os supostos e as circunstancias que permitan aos concellos autorizar, de xeito motivado, ampliacións ou reducións sobre o horario xeral.</p>
    <p>A clasificación, denominación e numeración dos espectáculos públicos, das actividades recreativas e dos establecementos abertos ao público axústase ao disposto no Decreto 124/2019, do 5 de setembro, polo que se aproba o Catálogo de espectáculos públicos, actividades recreativas e establecementos abertos ao público da Comunidade Autónoma de Galicia e se establecen determinadas disposicións xerais de aplicación na materia.</p>
    <p>Na elaboración desta disposición observáronse os trámites previstos na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e na restante normativa de obrigado cumprimento, entre os que cabe destacar a publicación do texto, para alegacións, no Portal de transparencia e goberno aberto, así como o trámite de audiencia aos sectores afectados.</p>
    <p>De conformidade co artigo 10.2 da Lei 10/2017, do 27 de decembro, en relación co artigo 4.1.e) do Decreto 82/2018, do 2 de agosto, polo que se regula a Comisión de espectáculos públicos e actividades recreativas de Galicia, a dita comisión emitiu por unanimidade dos seus membros o seu informe favorable, na reunión do 9 de decembro do 2019.</p>
    <p>Finalmente, e de conformidade con todo o exposto anteriormente cómpre destacar que, coa aprobación desta orde, se dá pleno cumprimento aos principios de necesidade, eficacia, proporcionalidade, seguridade xurídica, transparencia e eficiencia, que constitúen os principios de boa regulación establecidos no artigo 129 da Lei 39/2015, do 1 de outubro, do procedemento administrativo común das administracións públicas.</p>
    <p>En consecuencia, visto o que antecede e de acordo co Consello Consultivo,</p>
    <h2>ACORDO:</h2>
    <p>Artigo 1. Obxecto</p>
    <p>1. Esta orde ten por obxecto a determinación do horario xeral de apertura e peche dos establecementos abertos ao público e de inicio e finalización dos espectáculos públicos e das actividades recreativas.</p>
    <p>2. Constitúe, así mesmo, obxecto desta orde establecer os criterios, os supostos e as circunstancias que permitan aos concellos autorizar, de xeito motivado, ampliacións ou reducións sobre o horario xeral.</p>
    <p>Artigo 2. Ámbito de aplicación</p>
    <p>Esta orde será de aplicación a todo tipo de espectáculos públicos e actividades recreativas incluídos no ámbito de aplicación da Lei 10/2017, do 27 de decembro, de espectáculos públicos e actividades recreativas de Galicia, e aos establecementos e espazos abertos ao público en que se celebren, de conformidade coas tipoloxías establecidas no Decreto 124/2019, do 5 de setembro, polo que se aproba o Catálogo de espectáculos públicos, actividades recreativas e establecementos abertos ao público da Comunidade Autónoma de Galicia e se establecen determinadas disposicións xerais de aplicación na materia.</p>
    <p>Artigo 3. Normas xerais</p>
    <p>1. Entenderase por horario de apertura o momento a partir do cal se permitirá o acceso ás persoas usuarias do establecemento aberto ao público ou ás persoas asistentes ao espectáculo público ou actividade recreativa.</p>
    <p>2. A partir da hora de peche non se permitirá o acceso de ningunha persoa como usuaria ou asistente, respectivamente, ao establecemento ou ao espectáculo público ou actividade recreativa, e non se ofrecerá ou servirá consumición ningunha. Sen prexuízo das disposicións que ao respecto poidan ser adoptadas, consonte a normativa especial en materia de protección ambiental, deberán, de ser o caso, quedar fóra de funcionamento, a partir do devandito momento, a ambientación musical, as máquinas e demais aparellos de xogo, vídeo ou semellantes, os sinais luminosos, localizados no exterior do establecemento ou do espectáculo público ou actividade recreativa, e cesar as actuacións que se celebren, con independencia das tarefas propias de recollida e limpeza que desenvolva o persoal.</p>
    <p>3. Será de aplicación ás instalacións eventuais, portátiles ou desmontables o mesmo réxime de horario que o fixado para as instalacións permanentes, en función do espectáculo público ou actividade recreativa que se estea a desenvolver.</p>
    <p>4. En todo caso e para todos os establecementos regulados nesta orde, entre o seu peche e a apertura seguinte deberá transcorrer un período mínimo de 4 horas.</p>
    <p>Cando coincidan o horario especial de peche e mais o tempo máximo de desaloxo xunto cunha ampliación de 2 horas autorizada polo concello e non sexa posible compatibilizar o peche e a apertura seguinte co disposto neste número, o establecemento en que concorran as devanditas circunstancias deberá, en todo caso, atrasar o horario xeral de apertura que lle corresponda durante o tempo necesario para que transcorra un período mínimo de 4 horas.</p>
    <p>Artigo 4. Horario de apertura dos establecementos abertos ao público e de inicio dos espectáculos públicos e actividades recreativas</p>
    <p>1. Os establecementos abertos ao público incluídos no número III.2.7. Establecementos de ocio e entretemento, do Decreto 124/2019, do 5 de setembro, non poderán abrir antes das 12.00 horas da mañá.</p>
    <p>2. O resto de establecementos abertos ao público, así como os espectáculos públicos e as actividades recreativas, non poderán abrir antes das 6.00 horas da mañá.</p>
    <p>Artigo 5. Horario de peche dos establecementos abertos ao público e de finalización dos espectáculos públicos e actividades recreativas</p>
    <p>O horario xeral de peche dos establecementos abertos ao público e o horario xeral de finalización dos espectáculos públicos e das actividades recreativas é o seguinte:</p>
    <p>I. Espectáculos públicos.</p>
    <p>I.1. Espectáculos cinematográficos: 2.00 horas.</p>
    <p>I.2. Espectáculos teatrais e musicais: 4.00 horas.</p>
    <p>I.3. Espectáculos taurinos: 22.00 horas.</p>
    <p>I.4. Espectáculos circenses: 1.00 horas.</p>
    <p>I.5. Espectáculos deportivos: 2.00 horas.</p>
    <p>I.6. Espectáculos feirais e de exhibición: 1.00 horas.</p>
    <p>I.7. Espectáculos pirotécnicos: 1.00 horas.</p>
    <p>II. Actividades recreativas.</p>
    <p>II.1. Actividades culturais e sociais: 3.00 horas.</p>
    <p>II.2. Actividades deportivas: 2.00 horas.</p>
    <p>II.3. Actividades de ocio e entretemento: 2.00 horas.</p>
    <p>II.4. Atraccións recreativas: 2.00 horas.</p>
    <p>II.5. Festas e verbenas populares: 4.00 horas.</p>
    <p>II.6. Xogos de sorte, envite ou azar: 4.00 horas.</p>
    <p>II.7. Actividades de restauración: 3.30 horas.</p>
    <p>II.8. Actividades zoolóxicas, botánicas e xeolóxicas: 00.00 horas.</p>
    <p>III. Establecementos abertos ao público.</p>
    <p>III.1. Establecementos de espectáculos públicos.</p>
    <p>III.1.1. Cines: 2.00 horas.</p>
    <p>III.1.2. Teatros: 2.00 horas.</p>
    <p>III.1.3. Auditorios: 2.00 horas.</p>
    <p>III.1.4. Circos: 1.00 horas.</p>
    <p>III.1.5. Prazas de touros: 22.00 horas.</p>
    <p>III.1.6. Establecementos de espectáculos deportivos: 2.00 horas.</p>
    <p>III.1.7. Recintos feirais: 1.00 horas.</p>
    <p>III.2. Establecementos de actividades recreativas.</p>
    <p>III.2.1. Establecementos de xogo.</p>
    <p>III.2.1.1. Casinos: 4.00 horas.</p>
    <p>III.2.1.2. Bingos: 4.00 horas.</p>
    <p>III.2.1.3. Salóns de xogo: 2.30 horas.</p>
    <p>III.2.1.4. Tendas de apostas: 2.30 horas.</p>
    <p>III.2.2. Establecementos para actividades deportivas.</p>
    <p>III.2.2.1. Estadios deportivos: 2.00 horas.</p>
    <p>III.2.2.2. Pavillóns deportivos: 2.00 horas.</p>
    <p>III.2.2.3. Recintos deportivos: 2.00 horas.</p>
    <p>III.2.2.4. Pistas de patinaxe:: 2.00 horas.</p>
    <p>III.2.2.5. Ximnasios: 2.00 horas.</p>
    <p>III.2.2.6. Piscinas de competición: 2.00 horas.</p>
    <p>III.2.2.7. Piscinas recreativas de uso colectivo: 2.00 horas.</p>
    <p>III.2.3. Establecementos para atraccións e xogos recreativos.</p>
    <p>III.2.3.1. Parques de atraccións e temáticos: 2.00 horas.</p>
    <p>III.2.3.2. Parques acuáticos: 2.00 horas.</p>
    <p>III.2.3.3. Salóns recreativos: 00.00 horas.</p>
    <p>III.2.3.4. Parques multiocio: 00.00 horas.</p>
    <p>III.2.4. Establecementos para actividades culturais e sociais.</p>
    <p>III.2.4.1. Museos: 00.00 horas.</p>
    <p>III.2.4.2. Bibliotecas: 4.00 horas.</p>
    <p>III.2.4.3. Salas de conferencias: 1.00 horas.</p>
    <p>III.2.4.4. Salas polivalentes: 2.00 horas.</p>
    <p>III.2.4.5. Salas de concertos: 4.30 horas.</p>
    <p>III.2.5. Establecementos de restauración.</p>
    <p>III.2.5.1. Restaurantes: 2.00 horas.</p>
    <p>III.2.5.1.1. Salóns de banquetes: 3.30 horas.</p>
    <p>III.2.5.2. Cafetarías: 2.30 horas.</p>
    <p>III.2.5.3. Bares: 2.30 horas.</p>
    <p>III.2.6. Establecementos para actividades zoolóxicas, botánicas e xeolóxicas: 00.00 horas.</p>
    <p>III.2.7. Establecementos de ocio e entretemento.</p>
    <p>III.2.7.1. Salas de festas: 6.00 horas.</p>
    <p>III.2.7.2. Discotecas: 6.00 horas.</p>
    <p>III.2.7.3. Pubs: 4.00 horas.</p>
    <p>III.2.7.4. Cafés-espectáculo: 4.30 horas.</p>
    <p>III.2.7.5. Furanchos: 2.00 horas.</p>
    <p>III.2.8. Centros de ocio infantil: 22.00 horas.</p>
    <p>Artigo 6. Tempo de desaloxo</p>
    <p>Á hora de peche establecida acenderanse as luces xerais do establecemento e as portas de entrada e saída quedarán expeditas e abertas para que se poida producir o completo e ordenado desaloxo. Sen prexuízo dos límites que veñan impostos pola normativa sectorial ou de seguridade e orde pública, o desaloxo dos establecementos practicarase nos seguintes períodos de tempo, atendendo á súa capacidade:</p>
    <p>a) Ata 500 persoas: no tempo máximo de 30 minutos, desde a hora de peche.</p>
    <p>b) Desde 501 ata 2.999 persoas: no tempo máximo de 45 minutos, desde a hora de peche.</p>
    <p>c) Desde 3.000 persoas ou máis: no tempo máximo de 1 hora, desde a hora de peche.</p>
    <p>Artigo 7. Ampliación de horario máximo</p>
    <p>O horario de peche dos establecementos abertos ao público e de finalización dos espectáculos públicos e das actividades recreativas a que se refire esta orde ampliarase con carácter xeral:</p>
    <p>– Media hora as noites que van do venres ao sábado, do sábado ao domingo e do domingo ao luns, así como as noites das vésperas dos días festivos e as propias noites dos días festivos.</p>
    <p>Artigo 8. Modificacións de horarios</p>
    <p>1. De acordo co artigo 17.2 da Lei 10/2017, do 27 de decembro, os horarios xerais poderán ser ampliados ou reducidos nos supostos que se establecen nos artigos 9 e 10 desta orde.</p>
    <p>2. Corresponderalles aos respectivos concellos, segundo o disposto no artigo 5.f) da Lei 10/2017, do 27 de decembro, a ampliación ou redución dos horarios xerais.</p>
    <p>Artigo 9. Ampliacións de horarios</p>
    <p>1. Ao abeiro do disposto no artigo 5.f) da Lei 10/2017, do 27 de decembro, os concellos poderán ampliar para todo o seu termo municipal ou para zonas concretas deste os horarios xerais de peche dos establecementos abertos ao público, así como de finalización dos espectáculos públicos e das actividades recreativas, durante a celebración das festas e verbenas populares, do Entroido, da Semana Santa e do Nadal, facendo compatible, en todo caso, o seu desenvolvemento coa aplicación das normas vixentes en materia de contaminación acústica.</p>
    <p>2. Os concellos, mediante acordo do órgano competente, establecerán o número máximo de días naturais ao ano en que poderán ampliar os horarios de peche dos establecementos abertos ao público, dos espectáculos públicos e das actividades recreativas.</p>
    <p>3. Para os efectos desta orde, entenderase por Entroido o período comprendido entre o Xoves de Entroido e o Mércores de Cinza, ambos incluídos, por Semana Santa o período comprendido entre o Domingo de Ramos e o Domingo de Resurrección, ambos incluídos, e por Nadal o período comprendido entre o 22 de decembro e o 6 de xaneiro, ambos incluídos.</p>
    <p>4. En todos os supostos anteriores, as ampliacións de horario non poderán superar, en ningún caso, en 2 horas os horarios xerais de peche dos establecementos abertos ao público, dos espectáculos públicos e das actividades recreativas.</p>
    <p>5. Os concellos tamén poderán ampliar o horario xeral de determinados espectáculos públicos musicais de características específicas ou excepcionais ata un máximo de 2 horas.</p>
    <p>Artigo 10. Reducións de horarios</p>
    <p>1. Ao abeiro do disposto no artigo 5.f) da Lei 10/2017, do 27 de decembro, os concellos poderán reducir para todo o seu termo municipal ou para zonas concretas deste, o horario xeral dos establecementos abertos ao público ou dos espectáculos públicos e das actividades recreativas regulados nesta orde polas causas que a seguir se relacionan e de conformidade co procedemento que se determine.</p>
    <p>2. Serán causas de redución do horario a localización dos establecementos ou dos espectáculos públicos e actividades recreativas en áreas ou zonas de alta concentración destes ou as que se atopen cualificadas e delimitadas como residenciais, ambientais protexidas ou saturadas e cando a actividade que neles se desenvolva impida o dereito ao descanso da veciñanza.</p>
    <p>3. Nas zonas ou áreas previstas no número 2 deste artigo e cando concorran as circunstancias mencionadas nel, poderase reducir o horario xeral de peche dos establecementos abertos ao público ou dos espectáculos públicos e das actividades recreativas en 2 horas.</p>
    <p>Artigo 11. Apertura de portas dos establecementos abertos ao público, dos espectáculos públicos e das actividades recreativas</p>
    <p>Todos os establecementos abertos ao públicos, os espectáculos públicos e as actividades recreativas comezarán á hora anunciada e durarán o tempo previsto nos carteis ou, de ser o caso, na correspondente autorización.</p>
    <p>Artigo 12. Réxime especial de horarios para determinadas actividades de restauración</p>
    <p>1. Poderán acollerse a un réxime especial de horarios as actividades de restauración situadas nos seguintes lugares:</p>
    <p>a) Áreas de servizo de estradas, aeroportos, portos, estacións de ferrocarril e estacións de autobuses.</p>
    <p>b) Establecementos de hospedaxe.</p>
    <p>c) Polígonos industriais.</p>
    <p>d) Centros sanitarios e tanatorios.</p>
    <p>2. Nestes supostos, poderán ter, como máximo, o horario fixado para o propio establecemento onde se desenvolva a actividade, sempre que as devanditas actividades de restauración vaian destinadas a satisfacer as necesidades das persoas profesionais e usuarias do establecemento e que neles se ofrezan exclusivamente bebidas e alimentos para o consumo inmediato, sen que, en ningún caso, poidan dispoñer de espazos específicos para a celebración de bailes ou medios de reprodución de música de ningún tipo.</p>
    <p>Artigo 13. Réxime especial de horarios de peche de determinados establecementos abertos ao público</p>
    <p>1. Os concellos que teñan obtido a declaración de zona de grande afluencia turística para os efectos de horarios comerciais, de acordo coa vixente normativa de comercio interior de Galicia, nos termos e cos límites temporais establecidos na correspondente declaración, poderán autorizar, logo da petición das persoas titulares das actividades de restauración, ocio e entretemento, horarios especiais, que supoñan unha ampliación dos horarios xerais de peche, para os devanditos establecementos.</p>
    <p>Nestes supostos, as ampliacións de horario non poderán superar, en ningún caso, en 2 horas os horarios xerais de peche dos establecementos abertos ao público.</p>
    <p>2. Os concellos poderán autorizar, logo da petición dos organismos ou entidades titulares da actividade, a ampliación dos horarios xerais de peche dos museos e das bibliotecas en máis de 2 horas, cando concorran circunstancias excepcionais que resulten acreditadas.</p>
    <p>O concello resolverá o expediente de xeito motivado, facendo constar de forma expresa o período de vixencia da ampliación acordada. Transcorrido este, rexerá de novo o horario xeral.</p>
    <p>3. Así mesmo, os concellos poderán autorizar, logo da petición dos organismos ou entidades titulares da actividade, a ampliación dos horarios xerais de peche dos establecementos para actividades deportivas en máis de 2 horas, cando concorran circunstancias excepcionais que resulten acreditadas.</p>
    <p>O concello resolverá o expediente de xeito motivado, facendo constar de forma expresa o período de vixencia da ampliación acordada. Transcorrido este, rexerá de novo o horario xeral.</p>
    <p>Disposición derrogatoria. Derrogación normativa</p>
    <p>Queda derrogada a Orde do 16 de xuño de 2005 pola que se determinan os horarios de apertura e peche de espectáculos e establecementos públicos na Comunidade Autónoma de Galicia.</p>
    <p>Disposición derradeira. Entrada en vigor</p>
    <p>Esta orde entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, 23 de outubro de 2020</p>
    <footer><p>Alfonso Rueda Valenzuela<br>Vicepresidente primeiro e conselleiro de Presidencia, Xustiza e Turismo</p></footer>

