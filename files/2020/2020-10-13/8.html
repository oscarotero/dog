---
date: '2020-10-13'
id: G0425-081020-0001
page: 39621
number: 206
agency: Consellería de Política Social
section: III. Outras disposicións.
title: >-
  ORDE do 8 de outubro de 2020 pola que se modifica a Orde do 26 de febreiro de
  2020 pola que se establecen as bases reguladoras das axudas para facilitar a
  obtención dos permisos de condución das clases B e C á mocidade galega,
  dirixidas ás persoas inscritas no Sistema nacional de garantía xuvenil no
  ámbito da Comunidade Autónoma de Galicia con cargo ao Programa operativo de
  emprego xuvenil, e se procede á súa convocatoria para o ano 2020 (código de
  procedemento BS321A).
range: Orde
url: >-
  https://www.xunta.gal/dog/Publicados/2020/20201013/AnuncioG0425-081020-0001_gl.html
---
<p>O 9 de marzo de 2020 publicouse no número 46 do Diario Oficial de Galicia a Orde do 26 de febreiro de 2020 pola que se establecen as bases reguladoras das axudas para facilitar a obtención dos permisos de condución das clases B e C á mocidade galega, dirixidas ás persoas inscritas no Sistema nacional de garantía xuvenil no ámbito da Comunidade Autónoma de Galicia con cargo ao Programa operativo de emprego xuvenil e se procede á súa convocatoria para o ano 2020.</p>
    <p>Esta convocatoria enmarcada dentro do Programa operativo de emprego xuvenil está cofinanciada nun 91,89 % pola Iniciativa de emprego xuvenil e o Fondo Social Europeo e ten por obxecto establecer as bases reguladoras que rexerán as axudas para a obtención dos permisos de condución clases B e C por parte das persoas mozas residentes en Galicia, coa finalidade de mellorar a súa autonomía, mobilidade e a súa empregabilidade.</p>
    <p>A execución desta orde de axudas viuse condicionada pola declaración do estado de alarma para a xestión da situación da crise sanitaria ocasionada pola COVID-19 en virtude do Real decreto 463/2020, do 14 de marzo.</p>
    <p>Ademais da suspensión dos prazos administrativos e os seus efectos na tramitación destas axudas, as medidas adoptadas tanto a nivel nacional como autonómico co obxectivo de loitar contra a COVID-19 comportaron serias restricións da mobilidade e do exercicio de actividades en xeral. Esas medidas, necesarias para a protección da saúde pública resultaron incompatibles co normal desenvolvemento da actividade en moitos ámbitos entre os que se atopa o das autoescolas, que non puideron levar a cabo a súa actividade formativa e práctica, o que repercute negativamente na posibilidade de obtención dos permisos de conducir por parte da poboación en xeral e, xa que logo, dos mozos e mozas beneficiarios destas axudas.</p>
    <p>Por todo o exposto, a Consellería de Política Social entende que é necesario ampliar o prazo previsto na orde para a obtención do permiso de condución obxecto da axuda e, consecuentemente, o prazo de xustificación das axudas para facilitar a obtención dos permisos de condución das clases B e C á mocidade galega, dirixidas ás persoas inscritas no Sistema nacional de garantía xuvenil no ámbito da Comunidade Autónoma de Galicia con cargo ao Programa operativo de emprego xuvenil.</p>
    <p>Por todo o exposto, e no uso das facultades que teño atribuídas pola Lei 1/1983, do 22 de febreiro, reguladora da Xunta e da súa Presidencia, desenvolvida polo Decreto 88/2018, do 26 de setembro, polo que se establece a estrutura orgánica da Xunta de Galicia, e o Decreto 176/2015, do 3 de decembro, polo que se establece a estrutura orgánica da Consellería de Política Social,</p>
    <h2>RESOLVO:</h2>
    <p>Artigo único. Modificación da Orde do 26 de febreiro de 2020 pola que se establecen as bases reguladoras das axudas para facilitar a obtención dos permisos de condución das clases B e C á mocidade galega, dirixidas ás persoas inscritas no Sistema nacional de garantía xuvenil no ámbito da Comunidade Autónoma de Galicia con cargo ao Programa operativo de emprego xuvenil, e se procede á súa convocatoria para o ano 2020 (código de procedemento BS321A)</p>
    <p>A Orde do 26 de febreiro de 2020 pola que se establecen as bases reguladoras das axudas para facilitar a obtención dos permisos de condución das clases B e C á mocidade galega, dirixidas ás persoas inscritas no Sistema nacional de garantía xuvenil no ámbito da Comunidade Autónoma de Galicia con cargo ao Programa operativo de emprego xuvenil, e se procede á súa convocatoria para o ano 2020 (código de procedemento BS321A) queda modificada como segue: </p>
    <p>Un. A letra a) do artigo 15, sobre as obrigas das persoas beneficiarias, queda redactado como segue:</p>
    <p>«a) Obter o permiso de condución para o que se solicitou a axuda entre o 1.1.2020 e o 21.12.2020 e acreditalo segundo o artigo 16».</p>
    <p>Dous. O primeiro parágrafo do número 1 do artigo 16, sobre a xustificación da axuda, queda redactado como segue: </p>
    <p>«1. A xustificación da axuda presentarase con data límite do 30 de decembro de 2020, para o cal se achegará a seguinte documentación:».</p>
    <p>Disposición derradeira única. Entrada en vigor</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 8 de outubro de 2020</p>
    <footer><p>Fabiola García Martínez<br>Conselleira de Política Social</p></footer>

