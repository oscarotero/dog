---
date: '2020-01-17'
id: G0256-100120-0001
page: 2319
number: 11
agency: Axencia Turismo de Galicia
section: III. Outras disposicións.
title: >-
  RESOLUCIÓN do 9 de xaneiro de 2020 pola que se modifica a Resolución do 28 de
  novembro de 2019 pola que se establecen as bases reguladoras para a concesión,
  en réxime de concorrencia competitiva, de subvencións a xeodestinos de
  Galicia, para o desenvolvemento de actuacións de dinamización turística, e se
  procede á súa convocatoria para o ano 2020.
range: Resolución
url: >-
  https://www.xunta.gal/dog/Publicados/2020/20200117/AnuncioG0256-100120-0001_gl.html
---
<p>O 19 de decembro de 2019 publicouse no Diario Oficial de Galicia núm. 241, a Resolución do 28 de novembro de 2019 pola que se establecen as bases reguladoras para a concesión, en réxime de concorrencia competitiva, de subvencións a xeodestinos de Galicia, para o desenvolvemento de actuacións de dinamización turística, e se procede á súa convocatoria para o ano 2020 (código de procedemento TU501C).</p>
    <p>O artigo 3.2 das bases reguladoras dispón:</p>
    <p>«Unicamente será subvencionable un proxecto por xeodestino solicitante. Se existise máis dunha solicitude por territorio, a subvención será adxudicada de acordo coa seguinte orde de prelación:</p>
    <p>• Mancomunidades e consorcios.</p>
    <p>• Grupos de desenvolvemento rural.</p>
    <p>• Outras asociacións legalmente constituídas.</p>
    <p>No caso de que se presenten dúas ou máis solicitudes nas categorías indicadas, adxudicarase á entidade que agrupe o maior número de concellos do xeodestino».</p>
    <p>Dado o mapa de xeodestinos existente e a convivencia nalgún destes territorios claramente diferenciados, cómpre modificar o citado artigo 3.2 de xeito que ningún territorio quede excluído das accións de dinamización turística cuxo desenvolvemento constitúe o obxecto da presente convocatoria.</p>
    <p>Polo exposto, </p>
    <h2>RESOLVO:</h2>
    <p>1. Modificar o artigo 3.2 das bases reguladoras para a concesión, en réxime de concorrencia competitiva, de subvencións a xeodestinos de Galicia, para o desenvolvemento de actuacións de dinamización turística, e se procede á súa convocatoria para o ano 2020, que queda redactado como segue:</p>
    <p>«2. Só se admitirá unha solicitude por entidade xestora.</p>
    <p>Poderanse subvencionar varios proxectos por xeodestino sempre que se cumpran os seguintes requisitos:</p>
    <p>– Que se trate de territorios diferenciados dentro los límites do xeodestino.</p>
    <p>– Ningún concello poderá participar en máis dunha proposta.</p>
    <p>– Que os proxectos se presenten por entidades xestoras diferenciadas.</p>
    <p>No caso de admisión de máis dun proxecto para un xeodestino, valoración establecida no punto 1.a) do artigo 6 destas bases, o territorio dividirase seguindo unha repartición de todos os concellos entre as propostas.</p>
    <p>Se existisen varias solicitudes por territorio, a subvención será adxudicada de acordo coa seguinte orde de prelación:</p>
    <p>• Mancomunidades e consorcios.</p>
    <p>• Grupos de desenvolvemento rural.</p>
    <p>• Outras asociacións legalmente constituídas».</p>
    <p>2. Esta modificación, unha vez publicada no Diario Oficial de Galicia, implicará a apertura dun novo prazo para presentar solicitudes, que será dun mes a partir do día seguinte ao da citada publicación.</p>
    <p>Santiago de Compostela, 9 de xaneiro de 2020</p>
    <footer><p>Mª Nava Castro Domínguez<br>Directora da Axencia Turismo de Galicia</p></footer>

