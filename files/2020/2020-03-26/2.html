---
date: '2020-03-26'
id: G2017-160320-0001
page: 17378
number: 60
agency: Universidade da Coruña
section: III. Outras disposicións.
title: >-
  RESOLUCIÓN do 13 de marzo de 2020 pola que se publica a oferta de emprego
  público (OEP) do persoal docente e investigador para o ano 2020.
range: Resolución
url: >-
  https://www.xunta.gal/dog/Publicados/2020/20200326/AnuncioG2017-160320-0001_gl.html
---
<p>Conforme o disposto no artigo 70 do Real decreto lexislativo 5/2015, do 30 de outubro, polo que se aproba o texto refundido da Lei do Estatuto básico do empregado público; no artigo 19 da Lei 6/2018, do 3 de xullo, de orzamentos xerais do Estado para o ano 2018; nos artigos 12 e 36 da Lei 6/2019, do 23 de decembro, de orzamentos xerais da Comunidade Autónoma de Galicia para o ano 2020; no artigo 62.2 da Lei orgánica 6/2001, do 21 de decembro, de universidades, así como nos estatutos da Universidade da Coruña (UDC) e no Acordo do Consello de Goberno do 27 de febreiro de 2020 polo que se aproba a oferta pública de emprego para o ano 2020 de prazas estables de persoal docente e investigador da Universidade da Coruña, logo da negociación cos órganos de representación do persoal docente e investigador e unha vez obtida a autorización da Consellería de Facenda da Xunta de Galicia, con data do 11 de marzo de 2020, tal e como se determina nos artigos 12 e 36 da Lei 6/2019,</p>
    <h2>RESOLVO:</h2>
    <p>Primeiro. Publicar a oferta de emprego público (OEP) do persoal docente e investigador da UDC para o ano 2020.</p>
    <p>Segundo. En aplicación do artigo 19.un.3.I.) da Lei 6/2018, dentro do límite da taxa de reposición correspondente ao corpo de profesores titulares de universidade e aos profesores contratados doutores destínanse dez prazas (catro de profesor/a titular e seis de contratado/a doutor/a) para a incorporación de persoal investigador doutor que finalizase o Programa Ramón y Cajal e obtivese o certificado I3. No caso de que non se utilicen todas as prazas previstas nesta reserva, estas poderanse ofertar a outros investigadores de programas de excelencia, nacionais ou internacionais que obtivesen o certificado I3.</p>
    <p>Terceiro. As convocatorias dos concursos de acceso derivados desta oferta publicaranse no <em>Boletín Oficial del Estado</em> e no <em>Diario Oficial de Galicia</em>, para garantir a publicidade exixida nos artigos 62 e 48.3 da Lei 6/2001, do 21 de decembro, de universidades, e executaranse dentro do prazo máximo previsto no artigo 70 do Real decreto lexislativo 5/2015, do 30 de outubro, polo que se aproba o texto refundido da Lei do Estatuto básico do empregado público.</p>
    <p>Esta oferta de emprego inclúe as necesidades de recursos humanos de carácter permanente no ámbito docente e investigador con asignación orzamentaria que non poden ser cubertas cos efectivos de persoal existentes, segundo se detalla no anexo.</p>
    <p>Na actualidade non se aprobou a Lei de orzamentos do Estado para o ano 2020 e encóntranse prorrogados os orzamentos do ano 2018. Esta oferta realízase conforme os requisitos establecidos na Lei 6/2018, do 3 de xullo, de orzamentos xerais do Estado para o ano 2018. A disposición adicional oitava da Lei 6/2019, do 23 de decembro, de orzamentos xerais da Comunidade Autónoma de Galicia para 2020, establece que a oferta pública de emprego se adaptará aos límites máximos e aos restantes requisitos que se establezan na normativa básica estatal. En consecuencia, esta oferta, de ser o caso, poderá modificarse para axustarse ao disposto na dita normativa básica.</p>
    <p>A OEP das mencionadas prazas non afecta o cumprimento dos obxectivos de estabilidade orzamentaria establecidos para a Universidade da Coruña, nin os demais límites fixados na Lei orgánica 2/2012, do 27 de abril, de estabilidade orzamentaria e sustentabilidade financeira.</p>
    <p>A Coruña, 13 de marzo de 2020</p>
    <footer><p>Julio Ernesto Abalde Alonso<br>Reitor da Universidade da Coruña</p></footer>
    <h2>ANEXO</h2>
    <h3>Oferta de emprego público do persoal docente e investigador<br> da Universidade da Coruña para o ano 2020</h3>
    <p>1. Sistema de acceso libre.</p>
    <p>1.1. Persoal docente e investigador dos corpos docentes universitarios.</p>
    <table>
     <tbody>
      <tr>
       <td>Corpo</td>
       <td>Número de prazas</td>
      </tr>
      <tr>
       <td>Profesor/a titular de universidade</td>
       <td>31</td>
      </tr>
      <tr>
       <td colspan="2">Catro das prazas resérvanse para persoal investigador doutor que finalizase o programa Ramón y Cajal e dispoña da certificación I3. No caso de que non se utilicen todas as prazas previstas nesta reserva, estas poderanse ofertar a outros investigadores de programas de excelencia, nacionais ou internacionais e que obtivesen o certificado I3.</td>
      </tr>
     </tbody>
    </table>
    <p>1.2. Persoal docente e investigador contratado.</p>
    <table>
     <tbody>
      <tr>
       <td>Categoría</td>
       <td>Número de prazas</td>
      </tr>
      <tr>
       <td>Profesor/a contratado/a doutor/a</td>
       <td>32</td>
      </tr>
      <tr>
       <td colspan="2">Seis das prazas resérvanse para persoal investigador doutor que finalizase o programa Ramón y Cajal e dispoña da certificación I3. No caso de que non se utilicen todas as prazas previstas nesta reserva, estas poderanse ofertar a outros investigadores de programas de excelencia, nacionais ou internacionais e que obtivesen o certificado I3.</td>
      </tr>
     </tbody>
    </table>
    <p>2. Sistema de acceso por promoción interna.</p>
    <p>En aplicación do disposto na disposición derradeira segunda do Real decreto lei 10/2015, do 11 de setembro, que modifica o artigo 62.2 da Lei orgánica 6/2001, do 21 de decembro, de universidades, inclúense na OEP para o ano 2020 as seguintes prazas polo procedemento de promoción interna:</p>
    <table>
     <tbody>
      <tr>
       <td>Corpo</td>
       <td>Número de prazas</td>
      </tr>
      <tr>
       <td>Catedrático/a de universidade</td>
       <td>15</td>
      </tr>
     </tbody>
    </table>

