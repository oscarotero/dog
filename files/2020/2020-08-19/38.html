---
date: '2020-08-19'
id: G0181-210720-0004
page: 33015
number: 167
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 13 de xullo de 2020, da Área de Planificación e Proxectos, pola
  que se fai pública a aprobación do expediente de información pública do
  proxecto de construción de reforma da intersección do punto quilométrico
  (p.q.) 6+000 da AC-840 en Oza-Cesuras, de clave AC/18/137.06.
range: Resolución
url: >-
  https://www.xunta.gal/dog/Publicados/2020/20200819/AnuncioG0181-210720-0004_gl.html
---
<p>O director da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, <em>Diario Oficial de Galicia</em> do 20 de setembro), ditou o 10 de xullo de 2020 a seguinte resolución :</p>
    <p>Resolución da Axencia Galega de Infraestruturas pola que se aproba o expediente de información pública do proxecto de construción de reforma da intersección do p.q 6+000 da AC-840 en Oza-Cesuras, de clave AC/18/137.06.</p>
    <p>Antecedentes de feito:</p>
    <p>Primeiro. No <em>Diario Oficial de Galicia</em> núm.7, do 13 de xaneiro de 2020, publicouse o Anuncio do 3 de xaneiro de 2020 polo que se somete ao trámite de información pública o proxecto de construción de reforma da intersección do punto quilométrico (p.q.) 6+000 da AC-840 en Oza-Cesuras, de clave AC/18/137.06, así como a relación individual de bens, dereitos e propietarios afectados polo proxecto referenciado.</p>
    <p>Segundo. A actuación obxecto do proxecto consiste na reordenación da intersección situada no p.q. 6+000 da estrada AC-840 (Betanzos-Agolada), mellorando as incorporacións desde o camiño de Carraceda á AC-840 e viceversa, para o cal se proxectan carrís de aceleración e deceleración e dous carrís centrais de espera, permitindo deste xeito todos os xiros á esquerda. Así, a solución proxectada ten como finalidade mitigar ou eliminar os actuais riscos e, como consecuencia, incrementar a seguridade viaria dos condutores. </p>
    <p>Terceiro. As administracións afectadas emitiron os correspondentes informes e no trámite de información pública non se formularon alegacións. </p>
    <p>Fundamentos de dereito:</p>
    <p>Primeiro.. A conselleira de Infraestruturas e Mobilidade é competente para resolver os expedientes de información pública en materia de estradas e informes das administracións afectadas, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia atópase delegada na persoa titular da dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017, sobre delegación de competencias no secretario xeral técnico e noutros órganos e entidades públicas adscritos a esta consellería (DOG núm. 179, do 20 de setembro).</p>
    <p>Segundo. De acordo co establecido no artigo 21 da Lei 8/2013, do 28 de xuño, de estradas de Galicia, o mencionado proxecto de construción someteuse ao trámite de información pública, durante un período de trinta (30) días hábiles, contados a partir do seguinte ao da publicación deste anuncio no <em>Diario Oficial de Galicia</em>.</p>
    <p>O artigo 22.2 da citada Lei 8/2013, do 28 de xuño, establece que no caso de estudos ou proxectos sometidos aos trámites de información pública e informe das administracións afectadas, unha vez emitido o informe sobre as alegacións presentadas, o órgano competente da administración promotora da actuación debe adoptar a correspondente resolución, que pode ser de aprobación definitiva de todo o ámbito do estudo ou proxecto ou ben só dunha parte deste.</p>
    <p>Terceiro. Que simultaneamente ao trámite sinalado no parágrafo anterior, e para os efectos previstos no artigo 56.1 do Regulamento de expropiación forzosa, someteuse a información pública a relación individual de bens, dereitos e propietarios afectados pola realización da obra correspondente.</p>
    <p>De acordo con todo o exposto, e tras os informes e certificados presentados, </p>
    <h2>RESOLVO:</h2>
    <p>Aprobar o expediente de información pública do proxecto construtivo de reforma da intersección do punto quilométrico (p.q.) 6+000 da AC-840 en Oza-Cesuras, de clave AC/18/137.06, mantendo o trazado proposto como definitivo.</p>
    <p>Contra esta resolución, que pon fin á vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da publicación desta resolución no <em>Diario Oficial de Galicia</em>, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa.</p>
    <p>O que se fai público para xeral coñecemento.</p>
    <p>Santiago de Compostela, 13 de xullo de 2020</p>
    <footer><p>Carlos Lefler Gullón<br>Xefe da Área de Planificación e Proxectos</p></footer>

