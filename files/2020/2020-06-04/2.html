---
date: '2020-06-04'
id: G0244-260520-0002
page: 22282
number: 108
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  EXTRACTO da Orde do 25 de maio de 2020 pola que se aproban as bases
  reguladoras da concesión de subvencións, en réxime de concorrencia
  competitiva, para a execución de proxectos de acción humanitaria no exterior e
  se procede á súa convocatoria para o ano 2020 (código de procedemento PR811A).
range: Orde
url: >-
  https://www.xunta.gal/dog/Publicados/2020/20200604/AnuncioG0244-260520-0002_gl.html
---
<p>BDNS (Identif.): 507916.</p>
    <p>De conformidade co previsto nos artigos 17.3.b) e no artigo 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. Entidades beneficiarias</p>
    <p>As entidades beneficiarias da concesión de subvencións serán as organizacións non gobernamentais que estean inscritas na sección A: organizacións non gobernamentais para o desenvolvemento, do Rexistro Galego de Axentes de Cooperación para o Desenvolvemento e que teñan entre os seus fins o desempeño de actuacións de acción humanitaria ou que demostren contrastada experiencia neste sector. </p>
    <p>Segundo. Obxecto</p>
    <p>Estas bases regulan a concesión de subvencións ás organizacións non gobernamentais para a execución de proxectos de acción humanitaria no exterior (código de procedemento PR811A).</p>
    <p>Enténdese por proxectos de acción humanitaria, consonte a iniciativa da Boa Doazón Humanitaria (GHD, nas súas siglas en inglés), aqueles destinados a salvar vidas, aliviar o sufrimento e manter a dignidade humana durante e despois das crises –provocadas por seres humanos ou por desastres naturais–, así como os destinados á prevención e reforzo da capacidade de resposta e a resiliencia para cando se produzan estas situacións.</p>
    <p>A maiores da atención a estes contextos, na actualidade debemos prestar especial atención á crise sanitaria provocada polo COVID-19, que o pasado 11 de marzo de 2020 foi declarado pola Organización Mundial da Saúde como unha pandemia. A presente convocatoria ten a ambición de contribuír a aliviar este escenario, promovendo proxectos que contribúan a dar resposta á crise sanitaria provocada polo COVID-19 naqueles países en que os seus sistemas de saúde e o seu contexto socioeconómico non posibilite poñer freo a esta pandemia, sen descoidar aqueles outros proxectos destinados a compensar crises doutra índole ás cales, tradicionalmente, se dirixe a presente convocatoria e que permanecen coexistindo.</p>
    <p>Terceiro. Bases reguladoras</p>
    <p>Orde do 25 de maio de 2020 pola que se aproban as bases reguladoras da concesión de subvencións, en réxime de concorrencia competitiva, para a execución de proxectos de acción humanitaria no exterior e se procede á súa convocatoria para o ano 2020 (código de procedemento PR811A).</p>
    <p>Cuarto. Importe</p>
    <p>Para a concesión destas axudas destínase un crédito por un importe total de 300.000 €, con cargo á aplicación orzamentaria 05.26.331A.490.0 dos orzamentos xerais da comunidade autónoma para 2020.</p>
    <p>O importe máximo que se poderá financiar será dun 95 % do orzamento total do proxecto, non superando en ningún caso a subvención concedida os 50.000 €. </p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun mes contado a partir do día seguinte ao da publicación desta convocatoria no Diario Oficial de Galicia.</p>
    <p>Santiago de Compostela, 25 de maio de 2020</p>
    <footer><p>Beatriz Cuiña Barja<br>Secretaria xeral técnica da Consellería de Presidencia,<br>Administracións Públicas e Xustiza</p></footer>

