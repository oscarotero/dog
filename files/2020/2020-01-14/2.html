---
date: '2020-01-14'
id: G0244-271219-0002
page: 1666
number: 8
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  EXTRACTO da Orde do 23 de decembro de 2019 pola que se aproban as bases
  reguladoras da concesión de subvencións, en réxime de concorrencia
  competitiva, para a execución de proxectos de cooperación para o
  desenvolvemento no exterior promovidos polos axentes de cooperación e se
  procede á súa convocatoria (código de procedemento PR803D).
range: Orde
url: >-
  https://www.xunta.gal/dog/Publicados/2020/20200114/AnuncioG0244-271219-0002_gl.html
---
<p>BDNS (Identif.): 490682.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. <em>Entidades beneficiarias</em></p>
    <p>As entidades beneficiarias da concesión de subvencións serán as entidades recoñecidas como axentes de cooperación para o desenvolvemento pola Lei 3/2003, do 19 de xuño, de cooperación para o desenvolvemento, ben individualmente ou mediante unha agrupación de entidades:</p>
    <p>– Organizacións non gobernamentais para o desenvolvemento. </p>
    <p>– Universidades.</p>
    <p>– Empresas e organizacións empresariais.</p>
    <p>– Sindicatos.</p>
    <p>– Comunidades galegas no exterior.</p>
    <p>– Outros axentes sociais ou entidades que teñan entre os seus fins a realización de actividades de cooperación para o desenvolvemento.</p>
    <p>Non se considerarán agrupación de entidades aquelas que estean formadas por unha asociación ou federación a que pertenza a devandita entidade, ou aquelas en que os órganos de goberno sexan coincidentes, total ou parcialmente, en todas as entidades agrupadas.</p>
    <p>Segundo. <em>Obxecto</em></p>
    <p>Estas bases regulan a concesión de subvencións, en réxime de concorrencia competitiva, para a execución de proxectos de cooperación para o desenvolvemento no exterior promovidos polos axentes de cooperación (código de procedemento PR803D). </p>
    <p>Exclúense destas bases os proxectos que teñan como obxecto a acción humanitaria e os de carácter asistencial que non poidan asegurar a súa viabilidade cando cese o financiamento externo.</p>
    <p>Terceiro. <em>Bases reguladoras</em></p>
    <p>Orde do 23 de decembro de 2019 pola que se aproban as bases reguladoras da concesión de subvencións, en réxime de concorrencia competitiva, para a execución de proxectos de cooperación para o desenvolvemento no exterior promovidos polos axentes de cooperación e se procede á súa convocatoria (código de procedemento PR803D).</p>
    <p>Cuarto. <em>Importe</em></p>
    <p>Para a concesión destas axudas destinase un crédito total de 4.715.458,00 €, de acordo coa seguinte distribución: </p>
    <p>– Para proxectos no exterior de ONGD por un importe total de 4.015.458,00 € (1.606.183,00 € no ano 2020 e 2.409.275,00 € no ano 2021) que se financiarán con cargo ás aplicacións orzamentarias 05.26.331A.490.0, por un importe total de 4.000.833,00 € (1.600.333,00 €, no ano 2020 e 2.400.500,00 € no ano 2021), e a aplicación 05.26.331A.790.0, por un importe total de 14.625,00 € (5.850,00 € no ano 2020 e 8.775,00 € no ano 2021).</p>
    <p>– Para proxectos no exterior dos outros axentes por un importe total de 700.000 € (280.000 € no ano 2020 e 420.000 € no ano 2021) que se financiarán con cargo ás aplicacións orzamentarias 05.26.331A.490.0, por un importe total de 695.000,00 € (278.000,00 € no ano 2020 e 417.000,00 € no ano 2021), e a aplicación 05.26.331A.790.0, por un importe total de 5.000,00 € (2.000,00 € no ano 2020 e 3.000,00 € en 2021).</p>
    <p>O importe máximo que se poderá financiar será dun 95 % do orzamento total do proxecto e en ningún caso a subvención concedida superará os 175.000 € para proxectos plurianuais. Para proxectos que se executen só durante o ano 2020 a subvención máxima concedida será de 60.000 €. </p>
    <p>Nos proxectos presentados por varias entidades en agrupación, a subvención concedida non superará o límite dos 225.000 €. Para proxectos en agrupación que se executen só durante o ano 2020 a subvención máxima concedida será de 100.000 €.</p>
    <p>A subvención concedida aos proxectos plurianuais distribuirase do seguinte xeito: o 40 % no ano 2020 e o 60 % no 2021.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes será dun mes contado a partir do día seguinte ao da publicación desta convocatoria no <em>Diario Oficial de Galicia</em>.</p>
    <p>Santiago de Compostela, 23 de decembro de 2019</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

