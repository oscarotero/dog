---
date: '2020-10-20'
id: G1097-061020-0003
page: 41778
number: 211
agency: Axencia Galega das Industrias Culturais
section: III. Outras disposicións.
title: >-
  RESOLUCIÓN do 15 de outubro de 2020 pola que se modifica a Resolución do 14 de
  decembro de 2017 pola que se aproban as bases para a concesión de subvencións
  a producións e coproducións audiovisuais de contido cultural galego e se
  convocan para o ano 2018 (código de procedemento CT207A).
range: Resolución
url: >-
  https://www.xunta.gal/dog/Publicados/2020/20201020/AnuncioG1097-061020-0003_gl.html
---
<p>O 29 de decembro de 2017 publicouse no <em>Diario Oficial de Galicia</em> núm. 242 a Resolución do 14 de decembro de 2017 pola que se aproban as bases para a concesión de subvencións a producións e coproducións audiovisuais de contido cultural galego e se convocan para o ano 2018 (código de procedemento CT207A).</p>
    <p>O día 14 de marzo, en virtude do Real decreto 463/2020, do 14 de marzo, declárase o estado de alarma para a xestión da situación de crise sanitaria ocasionada pola COVID-19, crise que se fixo extensible a todos os sectores económicos e sociais.</p>
    <p>A Axencia das Industrias Culturais, sendo sensible ao impacto producido pola pandemia nas empresas audiovisuais, a través da Consellería de Cultura e Turismo (hoxe Consellería de Cultura, Educación e Universidade), elevou ao Consello da Xunta de Galicia para a súa valoración as propostas relativas a aqueles expedientes de subvencións para os cales se propoñía a súa continuidade, así como de modificacións dos que estaban en execución por estaren vinculados con carácter maioritario ao funcionamento de servizos públicos esenciais e á protección do interese xeral. Este, mediante o Acordo do 24 de abril de 2020, determinou a continuación da tramitación de determinados expedientes e procedementos en materia de subvencións, no eido da Administración xeral e das entidades instrumentais do sector público autonómico. </p>
    <p>O día 30 de abril de 2020, por Acordo do Consello da Xunta de Galicia, apróbase o Plan de reactivación dos sectores cultural e turístico fronte aos efectos derivados da COVID-19 e adóptase un paquete de medidas dirixidas ao sector cultural co obxectivo de paliar esta crise e reactivar o sector cultural e turístico, este fíxose público o día 5 de maio de 2020.</p>
    <p>Entre as medidas que recolle o plan atópanse as medidas de apoio ao sector audiovisual, o que supón unha inxección de liquidez ás empresas a través da modificación extraordinaria das convocatorias de axudas ao audiovisual para a consecución dos anticipos.</p>
    <p>Así mesmo, no ámbito estatal, aprobáronse medidas de apoio ao sector cultural e de carácter tributario para facer fronte ao impacto económico e social da COVID-19 e adaptáronse ás xa existentes, para a protección tanto de traballadores como das empresas, especialmente autónomos e pemes do sector cultural e, dentro deste, do audiovisual.</p>
    <p>O día 8 de setembro de 2020 publícase no <em>Diario Oficial de Galicia</em> núm. 6 a Resolución do 31 de agosto de 2020 pola que se amplía o prazo de xustificación das subvencións concedidas ao abeiro da Resolución do 14 de decembro de 2017 pola que se aproban as bases para a concesión de subvencións a producións e coproducións audiovisuais de contido cultural galego e se convocan para o ano 2018, e establécese como data límite de xustificación da subvención o 15 de novembro de 2020.</p>
    <p>Malia o anterior, sendo isto insuficiente, a Axencia Galega das Industrias Culturais considera necesaria a modificación da convocatoria do ano 2018 das subvencións a producións e coproducións audiovisuais de contido cultural galego.</p>
    <p>Na súa virtude, e de conformidade coas facultades que teño conferidas, </p>
    <h2>RESOLVO:</h2>
    <p>Modificar a Resolución do 14 de decembro de 2017 pola que se aproban as bases para a concesión de subvencións a producións e coproducións audiovisuais de contido cultural galego e se convocan para o ano 2018, no sentido seguinte: </p>
    <p>Primeiro. Na base décimo sexta, punto 3, os últimos parágrafos resultan redactados como seguen:</p>
    <p>«3. No resto dos proxectos subvencionados, o réxime de pagamentos anticipados será o seguinte:...</p>
    <p>– Nos supostos en que se teña presentado a documentación exixida para o pagamento da anualidade 2019, poderá pagarse o 80 % da totalidade da anualidade 2020, como anticipada sen xustificación, de conformidade co artigo 63.3 do Decreto 11/2009 polo que se aproba o Regulamento da Lei 9/2007, do 13 de xuño, de subvencións de Galicia, tras a autorización do Consello da Xunta de Galicia para facer fronte á situación de crise provocada pola COVID-19, e presentarase a documentación xustificativa que acredite as dificultades empresariais ou a falta de liquidez. O importe do anticipo deberase xustificar mediante gastos realizados e pagados dentro da anualidade 2020.</p>
    <p>Disposición adicional única. <em>Redistribución de créditos</em></p>
    <p>Coa finalidade de facilitar a realización dos proxectos á distribución anual de gasto, poderase solicitar unha redistribución do importe da anualidade 2020, cun límite máximo do 20 % do custo concedido para esta anualidade, e aumentarase no mesmo importe a anualidade 2021. Esta redistribución deberá ser solicitada antes do 15 de novembro de 2020 e previamente á súa aprobación deberá tramitarse o correspondente expediente económico.</p>
    <p>A autorización desta redistribución implica que para o ano 2021 o período de realización de gastos (emisión de facturas) e a realización de pagamento dos gastos executados será do 16 de novembro de 2020 ata o prazo de presentación da documentación xustificativa, que será ata o 30 de abril de 2021. </p>
    <p>Santiago de Compostela, 15 de outubro de 2020</p>
    <footer><p>Román Rodríguez González<br>Presidente do Consello Reitor da Axencia<br>Galega das Industrias Culturais</p></footer>

