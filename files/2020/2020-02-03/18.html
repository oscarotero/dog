---
date: '2020-02-03'
id: G0424-140120-0022
page: 6954
number: 22
agency: 'Consellería de Economía, Emprego e Industria'
section: III. Outras disposicións.
title: >-
  EXTRACTO da Orde do 30 de decembro de 2019 pola que se establecen as bases
  reguladoras para a promoción e consolidación de emprego autónomo a través do
  Programa I, de axudas á promoción de emprego autónomo, cofinanciado
  parcialmente con cargo ao programa operativo FSE Galicia 2014-2020, e do
  Programa II, de axudas a persoas traballadoras autónomas pola contratación e
  formación de persoas asalariadas, e se convocan para o ano 2020 (Programa pola
  contratación indefinida de persoas asalariadas) (código de procedemento
  TR349F).
range: Orde
url: >-
  https://www.xunta.gal/dog/Publicados/2020/20200203/AnuncioG0424-140120-0022_gl.html
---
<p>BDNS (Identif.): 494072.</p>
    <p>De conformidade co previsto no artigo 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Persoas beneficiarias</p>
    <p>Poderán ser beneficiarias das axudas previstas nesta orde as persoas traballadoras autónomas ou as persoas profesionais pola primeira contratación que realicen con carácter indefinido durante o seu primeiro ano de actividade e pola segunda e terceira contratación que realicen con carácter indefinido nos tres primeiros anos de actividade.</p>
    <p>Segundo. Obxecto</p>
    <p>Este programa ten por obxecto fixar as bases reguladoras e convocar, para o ano 2020, os incentivos á contratación indefinida inicial e a formación de persoas desempregadas realizadas por persoas traballadoras autónomas ou persoas profesionais con domicilio social e fiscal en Galicia.</p>
    <p>Terceiro. Bases reguladoras</p>
    <p>Orde do 30 de decembro de 2019 pola que se establecen as bases reguladoras para a promoción e consolidación de emprego autónomo a través do Programa I, de axudas á promoción de emprego autónomo, cofinanciado parcialmente con cargo ao programa operativo FSE Galicia 2014-2020, e do Programa II, de axudas a persoas traballadoras autónomas pola contratación indefinida e a formación de persoas asalariadas, e se convocan para o ano 2020 (Programa pola contratación indefinida de persoas asalariadas) (código de procedemento TR349F).</p>
    <p>Cuarto. Importe</p>
    <p>Para a concesión destas axudas destínanse un millón trescentos cincuenta mil euros (1.350.000 €).</p>
    <p>Quinta. Prazo de presentación de solicitudes</p>
    <p>a) As solicitudes de axudas polas contratacións subvencionables realizadas entre o 1 de outubro de 2019 e a data da publicación desta orde deberanse presentar no prazo de dous meses, contado desde o día seguinte ao da publicación da orde. Entenderase como último día de prazo o correspondente ao mesmo ordinal do día da publicación e, se no mes de vencemento non hai día equivalente ao inicial do cómputo, entenderase que o prazo remata o último día do mes.</p>
    <p>b) As axudas previstas polas contratacións subvencionables realizadas desde a entrada en vigor desta orde deberanse solicitar ata o último día do segundo mes seguinte á data en que se inicie a relación laboral indefinida pola cal se solicita a subvención. Se o último día de prazo é inhábil, entenderase prorrogado ao primeiro día hábil seguinte.</p>
    <p>c) O prazo para presentar as solicitudes de axudas rematará o 30 de setembro de 2020, aínda que nesa data non transcorrese o prazo sinalado no parágrafo anterior.</p>
    <p>Santiago de Compostela, 30 de decembro de 2019</p>
    <footer><p>Francisco Conde López<br>Conselleiro de Economía, Emprego e Industria</p></footer>

