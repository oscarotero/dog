---
date: '2020-06-18'
id: O92-110620-0007
page: 24308
number: 119
agency: Instituto Galego de Promoción Económica
section: III. Outras disposicións.
title: >-
  EXTRACTO da Resolución do 15 de xuño de 2020 pola que se dá publicidade do
  acordo do Consello de Dirección que aproba as bases reguladoras das axudas a
  proxectos de dixitalización para facer fronte á situación provocada polo
  COVID-19 (programa Cheques Dixitalización COVID-19), susceptibles de
  cofinanciamento polo Fondo Europeo de Desenvolvemento Rexional, no marco do
  programa operativo Feder Galicia 2014-2020, e se procede á súa convocatoria en
  réxime de concorrencia non competitiva (código de procedemento IG300E).
range: Resolución
url: >-
  https://www.xunta.gal/dog/Publicados/2020/20200618/AnuncioO92-110620-0007_gl.html
---
<p>BDNS (Identif.): 510979.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (BDNS):</p>
    <p>(http://www.pap.minhap.gob.es/bdnstrans/index):</p>
    <p>Primeiro. <em>Beneficiarias</em></p>
    <p>Poderán ser beneficiarias destas axudas as entidades con centro de traballo en Galicia comprendidas nalgunha das seguintes categorías:</p>
    <p>a) Microempresas segundo a definición establecida pola Comisión Europea no anexo I do Regulamento (UE) nº 651/2014 (inclúe autónomos que cumpran a condición de microempresa) que desenvolvan a súa actividade nalgún dos seguintes sectores:</p>
    <p>i. Hostalaría e turismo – CNAE 55 (servizos de aloxamento), 56 (servizos de comidas e bebidas), 7711 (alugamento de automóbiles e vehículos de motor lixeiros), 7721 (alugamento de artigos de ocio e deportes), 79 (actividades de axencias de viaxes, operadores turísticos, servizos de reservas e actividades relacionadas con estes), 9004 (xestión de salas de espectáculos), 91 (actividades de bibliotecas, arquivos, museos e outras actividades culturais), 93 (actividades deportivas, recreativas e de entretemento). </p>
    <p>ii. Comercio polo miúdo – CNAE 45 (venda e reparación de vehículos de motor e motocicletas) e 47 (comercio polo miúdo, excepto de vehículos de motor e motocicletas). </p>
    <p>iii. Transporte – Rama H da CNAE (transporte e almacenamento).</p>
    <p>iv. Perrucaría e estética persoal, tinturarías, servizos de reparación e outros – CNAE 95 (reparación de ordenadores, efectos persoais e artigos de uso doméstico), 9601 (lavado e limpeza de pezas de roupa téxtiles e de pel), 9602 (perrucaría e outros tratamentos de beleza), 9603 (pompas fúnebres e actividades relacionadas), 9604 (actividades de mantemento físico) e 9609 (outros servizos persoais n.c.n.).</p>
    <p>v. As seguintes epígrafes de formación: 8532 (educación secundaria técnica e profesional) e 855 (outra educación).</p>
    <p>b) As seguintes entidades da economía social: sociedades cooperativas galegas, sociedades laborais, empresas de inserción e centros especiais de emprego. Estas entidades deben cumprir a definición de peme establecida pola Comisión Europea no anexo I do Regulamento (UE) nº 651/2014. Quedan excluídas desta epígrafe as entidades dedicadas aos sectores da pesca e da acuicultura, regulados polo Regulamento (CE) núm. 104/2000 do Consello e as entidades dedicadas á produción primaria de produtos agrícolas.</p>
    <p>c) Entidades do tecido asociativo empresarial e laboral, como poden ser asociacións empresariais, clústers, colexios profesionais ou cámaras.</p>
    <p>Segundo. <em>Obxecto </em></p>
    <p>As axudas concédense en réxime de concorrencia non competitiva e teñen por obxecto apoiar proxectos que promovan a adaptación dos beneficiarios elixibles á situación creada polo COVID-19 mediante a implementación efectiva de tecnoloxías dixitais en calquera das seguintes categorías:</p>
    <p>• Sistemas de control de presenza: cámaras, sensores, sistemas de <em>check-in</em>/<em>check-out</em>.</p>
    <p>• Sistemas de control de capacidade: cámaras, sensores, sistemas en liña sobre catálogo diario (xestión de citas), xestión de colas.</p>
    <p>• Sistemas de control de estado sanitarios: cámaras específicas, pulseiras.</p>
    <p>• Sistemas de control de normas de calidade COVID-19.</p>
    <p>• Sistemas e aplicacións de xestión baseados en <em>Low code automation</em>.</p>
    <p>• Sistemas de catálogos diarios efémeros; sistemas de xestión de pedidos efémeros, comandas.</p>
    <p>• Sistemas de cartelaría electrónica para mensaxes a clientela e de emisión de contidos en xeral.</p>
    <p>• Sistemas de notificación en móbil; sistemas de xestión de contidos electrónicos para hostalaría (menús, cartas …).</p>
    <p>• Sistemas de balizas.</p>
    <p>• Automatización de procesos regulados, tarefas reguladas, pasos regulados por COVID-19.</p>
    <p>• Adaptación da presenza na internet ao efecto do COVID-19, mediante elementos como <em>bots</em> de conversa autónoma, integración de sistemas de comercio básicos, mellora do catálogo de produtos, solucións de atención remota, sistemas <em>pick and go</em> (compra en móbil e recollida en tenda) e outros similares.</p>
    <p>• Solucións de conectividade e incorporación do teletraballo.</p>
    <p>• Solucións de mellora da ciberseguridade.</p>
    <p>• De xeito excepcional, outros que poidan axudar á dita adaptación, o cal se motivará na resolución de concesión.</p>
    <p>Os proxectos deberán estar comprendidos entre os 1.500 € e os 12.000 € de gasto subvencionable, suxeitos aos límites entre partidas do artigo 5 das bases reguladoras.</p>
    <p>Terceiro. <em>Bases reguladoras</em></p>
    <p>Resolución do 15 de xuño de 2020 pola que se dá publicidade ao acordo do Consello de Dirección que aproba as bases reguladoras das axudas a proxectos de dixitalización para facer fronte á situación provocada polo COVID-19 (programa Cheques Dixitalización COVID-19), susceptibles de cofinanciamento polo Fondo Europeo de Desenvolvemento Rexional, no marco do programa operativo Feder Galicia 2014-2020, e se procede á súa convocatoria en réxime de concorrencia non competitiva (código de procedemento IG300E).</p>
    <p>Cuarto. <em>Importe</em></p>
    <p>O crédito dispoñible para concesión nesta convocatoria aboarase con cargo ás seguintes aplicacións orzamentarias e cos seguintes importes:</p>
    <p>Partida orzamentaria 09.A1.741.A.7810: 500.000 € con cargo ao ano 2020.</p>
    <p>Partida orzamentaria 09.A1.741.A.7706: 6.500.000 € con cargo ao ano 2020.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes comezará o día seguinte ao da publicación da resolución de convocatoria no <em>Diario Oficial de Galicia </em>e rematará o 30 de setembro de 2020, agás que se produza o suposto de esgotamento do crédito.</p>
    <p>Santiago de Compostela, 15 de xuño de 2020</p>
    <footer><p>Zeltia Lado Lago<br>Xerente do Instituto Galego de Promoción Económica</p></footer>

