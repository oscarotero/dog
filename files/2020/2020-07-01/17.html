---
date: '2020-07-01'
id: G0532-140520-0006
page: 26064
number: 129
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 12 de maio de 2020, da Dirección Xeral de Calidade Ambiental e
  Cambio Climático, polo que se somete a información pública a documentación
  para a revisión da autorización ambiental integrada outorgada a A Ponte,
  S.C.G. para unha explotación avícola de engorda de polos nas Lagoas
  Miumentos-Piúca, no concello de Maceda (expediente 2019-IPPC-M-70).
range: Anuncio
url: >-
  https://www.xunta.gal/dog/Publicados/2020/20200701/AnuncioG0532-140520-0006_gl.html
---
<p>O artigo 26 do Real decreto lexislativo 1/2016, do 16 de decembro, polo que se aproba o texto refundido da Lei de prevención e control integrados da contaminación (<em>Boletín Oficial del Estado</em> núm. 316, do 31 de decembro) regula a revisión das autorizacións ambientais integradas.</p>
    <p>Os artigos 15 e 16 do Real decreto 815/2013, do 18 de outubro, polo que se aproba o Regulamento de emisións industriais e de desenvolvemento da Lei 16/2002, do 1 de xullo, de prevención e control integrados da contaminación (<em>Boletín Oficial del Estado</em> núm. 251, do 19 de outubro) regulan o procedemento de revisión das autorizacións ambientais integradas.</p>
    <p>Para os efectos previstos no artigo 15.5.a) do Real decreto 815/2013, do 18 de outubro, e consonte co sinalado na Orde do 27 de abril de 2020, pola que se acorda o inicio e/ou a continuación da tramitación de determinados procedementos indispensables para a protección do interese xeral ou para o funcionamento básico dos servizos públicos no ámbito da Consellería de Medio Ambiente, Territorio e Vivenda, durante a vixencia do estado de alarma (DOG núm. 84, do 4 de maio), sométese a información pública, durante un período de vinte (20) días hábiles contados a partir do día seguinte ao da publicación deste anuncio no <em>Diario Oficial de Galicia</em>, o documento titulado:</p>
    <p>Memoria de renovación de autorización ambiental integrada A Ponte Río.</p>
    <p>Explotación gandeira de ceba para 248.625 polos broiler.</p>
    <p>Para que calquera interesado poida consultalo e, de ser o caso, presentar dentro do citado prazo as alegacións, suxestións ou observacións que xulgue convenientes.</p>
    <p>O documento estará á disposición dos administrados nas dependencias da Dirección Xeral de Calidade Ambiental e Cambio Climático, Servizo de Prevención e Control Integrados da Contaminación, en horario de atención ao público (rúa de San Lázaro, s/n, 15781 Santiago de Compostela).</p>
    <p>Ademais, tamén se poderá consultar na páxina web da Consellería de Medio Ambiente, Territorio e Vivenda (http://cmatv.xunta.gal/»medio ambiente e sostibilidade»prevención e control de actividades»autorización ambiental integrada»proxectos en información pública).</p>
    <p>Santiago de Compostela, 12 de maio de 2020</p>
    <footer><p>María Cruz Ferreira Costa<br>Directora xeral de Calidade Ambiental e Cambio Climático</p></footer>
    <h2>Anexo</h2>
    <p>Expediente: 2019-IPPC-M-70.</p>
    <p>Número da autorización ambiental integrada: 2007/0094_NAA/IPPC_139.</p>
    <p>Categoría principal da actividade: anexo I, categoría 9.3.a) do Real decreto lexislativo 1/2016, do 16 de decembro.</p>
    <p>Titular: A Ponte, S.C.G.</p>
    <p>NIF: F32172322.</p>
    <p>Localización da instalación: lugar das Lagoas Miumentos-Piúca, 32703 Maceda (Ourense). Referencias catastrais das parcelas: 32044A503000600000YO, 32044A503000610000YK.</p>
    <p>Actividade principal: explotación avícola de engorda de polos.</p>
    <p>Descrición: a explotación está conformada por 5 naves de 17 × 200 m con 2 silos para o almacenamento de penso en cada nave. Cada nave divídese en dúas cunha sala de control no medio, polo tanto, a nivel operativo trataríase de 10 naves con capacidade para albergar 248.625 polos broiler.</p>
    <p>O sistema de manexo empregado nesta explotación é todo dentro-todo fóra; o ciclo produtivo ten unha duración aproximada de 50 días, tras o cal as aves son enviadas ao matadoiro.</p>
    <p>Unha vez que se desaloxan as naves procédese á limpeza e desinfección destas. O baleiro sanitario dura 10-15 días, tras o cal se procede a iniciar a preparación das naves con repartición da cama para albergar un novo ciclo produtivo.</p>
    <p>A totalidade do esterco producido na explotación será enviado a un xestor autorizado. Para o almacenamento do esterco, a explotación conta cunha esterqueira cuberta.</p>
    <p>Verteduras: os efluentes xerados na explotación son exclusivamente de natureza doméstica. A explotación conta cunha vivenda para o encargado da explotación que, de forma eventual, pode estar habitada ou non. Á entrada da explotación existe unha zona onde se atopan a oficina para o control administrativo e os aseos e vestiarios do persoal. As augas tanto da vivenda como dos aseos e vestiarios condúcense ata unha fosa séptica para cada fluxo de auga de forma independente.</p>
    <p>As augas pluviais discorren pola parcela; para evitar a incorporación das augas de escoamento de chuvia procedentes do exterior do recinto da explotación existen desvíos de auga como cunetas perimétricas.</p>

