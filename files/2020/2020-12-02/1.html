---
date: '2020-12-02'
id: G0595-251120-0002
page: 47576
number: 243
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  DECRETO 199/2020, do 20 de novembro, polo que se aproba o cambio de
  denominación do Colexio Provincial de Avogados de Ourense, que pasa a
  denominarse Colexio da Avogacía de Ourense.
range: Decreto
url: >-
  https://www.xunta.gal/dog/Publicados/2020/20201202/AnuncioG0595-251120-0002_gl.html
---
<p>Mediante a Lei orgánica 16/1995, do 27 de decembro, lévase a cabo a transferencia de competencias de titularidade estatal á Comunidade Autónoma de Galicia utilizando a vía prevista no artigo 150.2 da Constitución. En concreto, no seu artigo 3, transfírense as competencias de desenvolvemento lexislativo e execución en materia de corporacións de dereito público representativas de intereses económicos e profesionais, no marco da lexislación básica do Estado.</p>
    <p>A propia Lei orgánica prevé, tal como expón o mandado constitucional, a transferencia de servizos necesarios, que se leva a cabo de forma efectiva a través do Real decreto 1643/1996, do 5 de xullo, de traspaso de funcións e servizos da Administración do Estado en materia de colexios oficiais ou profesionais. </p>
    <p>Tendo en conta este traspaso, o Decreto 337/1996 estableceu a asunción de funcións transferidas á Comunidade Autónoma de Galicia mediante o Real decreto 1643/1996, asignándolle as funcións á Consellería de Xustiza, Interior e Relacións Laborais (na actualidade Vicepresidencia Primeira e Consellería de Presidencia, Xustiza e Turismo), segundo a estrutura establecida no Decreto 74/2018, do 25 de abril, polo que se establece a estrutura orgánica da dita consellería, e no Decreto 110/2020, do 6 de setembro, polo que se establece a estrutura orgánica da Xunta de Galicia.</p>
    <p>A Lei 11/2001, do 18 de setembro, de colexios profesionais da Comunidade Autónoma de Galicia, ditada en virtude da dita competencia, regula no seu artigo 13 o procedemento de modificación da denominación dos colexios profesionais, atribuíndolle facultades de iniciativa ao propio colexio, á Administración autonómica ou ao consello galego respectivo, e sinala que a aprobación do cambio de denominación se realizará por decreto do Consello da Xunta de Galicia. </p>
    <p>De conformidade co dito artigo, o cambio de denominación foi solicitado polo Colexio Provincial de Avogados de Ourense, logo do acordo aprobado en asemblea de colexiados. Esta modificación fundaméntase na necesidade de adecuar a denominación do colexio ás denominacións adoptadas polo Consello da Avogacía Galega e polo Consello Xeral da Avogacía Española.</p>
    <p>En virtude do sinalado, por proposta do vicepresidente primeiro e conselleiro de Presidencia, Xustiza e Turismo, logo da deliberación do Consello da Xunta de Galicia na súa reunión do día vinte de novembro de dous mil vinte,</p>
    <h2>DISPOÑO:</h2>
    <p>Artigo 1. <em>Modificación da denominación</em></p>
    <p>1. Aprobar a modificación da denominación do Colexio Provincial de Avogados de Ourense, que pasará a denominarse Colexio da Avogacía de Ourense.</p>
    <p>2. As referencias contidas nos estatutos e noutras disposicións vixentes referidas ao Colexio Provincial de Avogados de Ourense deben entenderse realizadas ao Colexio da Avogacía de Ourense.</p>
    <p>Artigo 2. <em>Publicación e inscrición</em></p>
    <p>Ordenar a súa publicación no <em>Diario Oficial de Galicia</em> e a inscrición correspondente no Rexistro de Colexios Profesionais da Comunidade Autónoma de Galicia.</p>
    <p>Disposición derradeira única. <em>Entrada en vigor </em></p>
    <p>O presente decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte de novembro de dous mil vinte</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente primeiro e conselleiro de Presidencia, Xustiza e Turismo</p></footer>

