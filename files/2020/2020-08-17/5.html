---
date: '2020-08-17'
id: G0426-070820-0004
page: 32732
number: 165
agency: Consellería do Medio Rural
section: III. Outras disposicións.
title: >-
  ORDE do 6 de agosto de 2020 pola que se regula a concesión das subvencións
  estatais destinadas no exercicio 2020 ás explotacións ovinas e caprinas con
  dificultades de comercialización de años e cabritos, durante os meses de marzo
  e abril, como consecuencia das limitacións impostas polo Real decreto
  463/2020, do 14 de marzo, polo que se declara o estado de alarma para a
  xestión da situación de crise sanitaria ocasionada polo COVID-19, e as súas
  prórrogas (código de procedemento MR242B).
range: Orde
url: >-
  https://www.xunta.gal/dog/Publicados/2020/20200817/AnuncioG0426-070820-0004_gl.html
---
<p>A gandaría ovina e caprina diferénciase doutros sectores gandeiros por tratarse dunha produción estacional, cuxo consumo maioritario se produce en determinados períodos do ano e que se canaliza na súa maior parte polos servizos da restauración e hostalaría.</p>
    <p>A crise sanitaria do COVID-19 e a conseguinte declaración do estado de alarma en España, mediante o Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19, provocaron un forte impacto sobre o consumo destes produtos, dado que determinaron o peche de establecementos de restauración e de hostalaría en que estes se ofrecían ás persoas consumidoras, polo que a súa demanda caeu drasticamente.</p>
    <p>Ademais, esta situación coincide no tempo coa época de maior produción dos años nas granxas, en virtude da parideira de primavera.</p>
    <p>A redución dos sacrificios de años non só tivo un forte impacto no sector, senón que coadxuva en xerar un risco para o mantemento das condicións en que deben manterse estes animais nas granxas de nacemento.</p>
    <p>Como consecuencia destas circunstancias, o día 6 de maio de 2020 publicouse no Boletín Oficial del Estado o Real decreto 508/2020, do 5 de maio, polo que se establecen as bases reguladoras para a concesión das subvencións estatais destinadas no exercicio 2020 ás explotacións ovinas e caprinas con dificultades de comercialización de años e cabritos, durante os meses de marzo e abril, como consecuencia das limitacións impostas polo Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19, e as súas prórrogas.</p>
    <p>Este real decreto ten como obxecto establecer a normativa básica das subvencións estatais destinadas no ano 2020 ás granxas ovinas e caprinas, como produtores primarios, que tiveron dificultades na comercialización de años e cabritos nos meses de marzo e abril como consecuencia das limitacións impostas polo Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19, e as súas prórrogas.</p>
    <p>No dito real decreto regulouse unha subvención con base no sistema de pagamento dunha cantidade a tanto global por ovella ou cabra afectada pola situación derivada da declaración do estado de alarma.</p>
    <p>A axuda configúrase como pagamento complementario ás axudas asociadas ao sector ovino e caprino previstas no Real decreto 1075/2014, do 19 de decembro, sobre a aplicación a partir de 2015 dos pagamentos directos á agricultura e á gandaría e outros réximes de axuda, así como sobre a xestión e o control dos pagamentos directos e dos pagamentos ao desenvolvemento rural, para mellorar as condicións de produción daquelas.</p>
    <p>No ámbito da Comunidade Autónoma de Galicia estas axudas ao sector ovino e caprino regúlanse no ano 2020 na Orde do 12 de febreiro de 2020 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control (DOG núm. 33, do 18 de febreiro). Esta orde regula expresamente entre as liñas de axudas integradas polos pagamentos directos á agricultura e á gandaría a axuda asociada para as explotacións de ovino, a axuda asociada para as explotacións de cabrún e as axudas asociadas para gandeiros de ovino e cabrún que mantiveron dereitos especiais en 2014 e non dispoñen de hectáreas admisibles para a activación de dereitos de pagamento básico. As liñas mencionadas solicítanse a través da solicitude única que regula a Orde do 12 de febreiro de 2020.</p>
    <p>O procedemento de concesión das axudas previstas nesta orde será o de concorrencia competitiva, que regula o artigo 19.1 da Lei 9/2007, do 13 de xuño, de subvencións de Galicia, dado que esta situación non afectou de forma homoxénea todas as explotacións.</p>
    <p>Co fin de reducir as cargas administrativas e acelerar a xestión, as axudas previstas nesta orde concederanse a todas as persoas gandeiras que, cumprindo os requisitos, presenten a solicitude única no ano 2020, prevista na Orde do 12 de febreiro de 2020, e obteñan a puntuación correspondente en función dos criterios obxectivos de concesión que determina esta orde. Para a súa tramitación empregarase a información contida nas solicitudes de axuda da política agrícola común (PAC), e a que figura en poder do Fondo Galego de Garantía Agraria (Fogga).</p>
    <p>O financiamento destas axudas correspóndelle á Administración xeral do Estado. No seo da Comisión Sectorial de Agricultura e Desenvolvemento Rural propúxose a distribución do crédito para as medidas excepcionais polo COVID-19 nos sectores ovino e cabrún entre as diversas comunidades autónomas que decidiran aplicar o disposto no Real decreto 508/2020, entre elas Galicia.</p>
    <p>Esta axuda concédese ao abeiro das axudas de minimis no sector agrario, de acordo co Regulamento (UE) nº 1408/2013 da Comisión, do 18 de decembro de 2013, relativo á aplicación dos artigos 107 e 108 do Tratado de funcionamento da Unión Europea ás axudas de minimis no sector agrícola.</p>
    <p>Partindo da regulación básica que contén o Real decreto 508/2020, do 5 de maio, que debe ser respectada na concesión destas subvencións, esta orde pretende regular as peculiaridades técnicas, procedementais e competenciais propias da Comunidade Autónoma de Galicia na concesión destas subvencións. En concreto, nesta orde especifícanse as seguintes cuestións no ámbito territorial da Comunidade Autónoma galega: concrétase o límite inferior de femias reprodutoras que é preciso dispoñer nas explotacións para poder ser unha persoa beneficiaria destas axudas, establécense os criterios obxectivos de outorgamento das subvencións con base nos cales se puntuarán e ordenarán por prioridades as solicitudes admisibles e fíxanse, de acordo coas condicións xerais establecidas no Real decreto 508/2020, do 5 de maio, os importes diferenciados en función da especie ou da orientación produtiva das explotacións, sen superar a contía máxima por ovella ou cabra elixible determinada no dito real decreto.</p>
    <p>En consecuencia, en conformidade co previsto no artigo 30.1.3 do Estatuto de autonomía de Galicia, no uso das facultades que me confiren a Lei 9/2007, do 13 de xuño, de subvencións de Galicia, e a Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo 1. Obxecto e ámbito</p>
    <p>1. Esta orde ten por obxecto establecer o desenvolvemento da normativa básica que regula o Real decreto 508/2020, do 5 de maio, polo que se establecen as bases reguladoras para a concesión das subvencións estatais destinadas no exercicio 2020 ás explotacións ovinas e caprinas con dificultades de comercialización de años e cabritos, durante os meses de marzo e abril, como consecuencia das limitacións impostas polo Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19, e as súas prórrogas.</p>
    <p>2. Esta orde aplicarase no ámbito territorial da Comunidade Autónoma de Galicia e regula as peculiaridades neste ámbito territorial das subvencións estatais destinadas no ano 2020 ás granxas ovinas e cabrúas, como produtores primarios, que tiveron dificultades na comercialización de años e cabritos nos meses de marzo e abril como consecuencia das limitacións impostas polo Real decreto 463/2020, do 14 de marzo.</p>
    <p>3. Nesta orde regúlase o procedemento MR242B, relativo á comunicación da declaración responsable doutras axudas en réxime de minimis e autorización ás entidades colaboradoras para a presentación da documentación, cuxo modelo normalizado se regula no anexo desta orde.</p>
    <p>Artigo 2. Persoas beneficiarias</p>
    <p>1. Poderán ser beneficiarias das axudas reguladas nesta orde as persoas físicas ou xurídicas, ou entes sen personalidade xurídica, que cumpran todos os requisitos que se indican a continuación:</p>
    <p>a) Que presentasen ou presenten en 2020 a solicitude única prevista na Orde do 12 de febreiro de 2020 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao sistema integrado de xestión e control, dentro do prazo establecido pola norma.</p>
    <p>b) Que sexan beneficiarias do pagamento das liñas de axuda por ovella e cabra que regula o artigo 2.1.c), 6ª, 7ª ou 8ª da Orde do 12 de febreiro de 2020 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao sistema integrado de xestión e control.</p>
    <p>c) Que sexan persoas titulares dunha explotación inscrita no Rexistro Xeral de Explotacións Gandeiras (Rega) cos requisitos que se indican no punto 2 deste artigo.</p>
    <p>2. Para poder ser beneficiaria desta axuda é preciso que a persoa sexa titular dalgunha das seguintes explotacións de produción primaria inscritas como:</p>
    <p>a) Explotacións de ovino cunha clasificación zootécnica de «reprodución para a produción de carne», «reprodución para a produción de leite» ou «reprodución para produción mixta» con máis de 10 femias reprodutoras conforme a última declaración censual obrigatoria establecida no artigo 11.4 do Real decreto 685/2013, do 16 de setembro, polo que se establece un sistema de identificación e rexistro dos animais das especies ovina e cabrúa.</p>
    <p>b) Explotacións de caprino cunha clasificación zootécnica de «reprodución para a produción de carne», «reprodución para a produción de leite» ou «reprodución para produción mixta» con máis de 10 femias reprodutoras conforme a última declaración censual obrigatoria establecida no artigo 11.4 do Real decreto 685/2013, do 16 de setembro.</p>
    <p>Artigo 3. Criterios obxectivos de concesión das axudas</p>
    <p>1. Ao abeiro do principio de concorrencia competitiva, os criterios obxectivos de concesión das axudas no ámbito territorial da Comunidade Autónoma de Galicia para puntuar e ordenar as solicitudes admisibles serán os seguintes:</p>
    <p>– Solicitantes que teñan a condición de agricultores mozos de acordo co artigo 25.b) do Real decreto 1075/2014, do 19 de decembro: 10 puntos.</p>
    <p>– Solicitantes de explotacións prioritarias segundo o disposto na Lei 19/1995, do 4 de xullo, de modernización das explotacións agrarias: 5 puntos.</p>
    <p>2. No caso de que máis dunha solicitude obtivese a mesma puntuación, romperase o empate a favor do solicitante que obteña maior puntuación no primeiro criterio e, en caso de persistir o empate, actuarase de igual xeito co seguinte. De persistir o empate, romperase en favor da persoa solicitante que presentase en primeiro lugar a documentación exixida por esta orde.</p>
    <p>3. No caso de que algunha das persoas beneficiarias renunciase á subvención, acordarase a concesión da axuda á persoa ou persoas solicitantes seguintes a aquela en puntuación, a condición de que coa renuncia se liberase crédito suficiente para atender, cando menos, unha das solicitudes denegadas.</p>
    <p>Artigo 4. Solicitude das axudas e documentación complementaria obrigatoria</p>
    <p>1. A solicitude da axuda entenderase realizada pola presentación no ano 2020 da solicitude única regulada na Orde do 12 de febreiro de 2020 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control, dentro do prazo establecido para a presentación da dita solicitude.</p>
    <p>2. As persoas solicitantes deberán efectuar unha declaración responsable sobre se teñen concedidas axudas en réxime de minimis (Regulamento (UE) nº 1408/2013, relativo á aplicación dos artigos 107 e 108 do Tratado de funcionamento da Unión Europea ás axudas de minimis no sector agrícola), neste ano e nos dous anteriores, segundo o modelo que figura no anexo desta orde, no prazo máximo de 10 días hábiles desde a entrada en vigor desta orde.</p>
    <p>3. A remisión ao Fogga da declaración responsable prevista no número anterior deste artigo poderá efectuala a persoa interesada na concesión da axuda ou ben as entidades colaboradoras que teñan asinado un convenio de colaboración co Fogga para a tramitación da solicitude única das axudas da política agrícola común (PAC) e outras solicitudes relacionadas con esta. Neste caso, a persoa solicitante deberá autorizar a entidade colaboradora mediante a súa indicación na epígrafe correspondente da declaración responsable que figura no anexo desta orde.</p>
    <p>4. A declaración responsable regulada nos números anteriores deste artigo deberá remitirse ao Fogga obrigatoriamente por medios electrónicos. A persoa asinante responsabilizarase da veracidade do documento que presente. Excepcionalmente, a Administración poderá requirir a exhibición do documento orixinal para verificar o contido da declaración responsable.</p>
    <p>Para efectuar a comunicación desa declaración empregarase o formulario normalizado cuxo modelo se inclúe como anexo da orde, dispoñible desde a sede electrónica da Xunta de Galicia, https://sede.xunta.gal, accedendo ao procedemento MR242B.</p>
    <p>No caso de que algunha das persoas interesadas presentase a súa declaración presencialmente, requirirase para que a emende a través da súa presentación electrónica. Para estes efectos, considerarase como data de presentación da documentación aquela en que foi realizada a emenda.</p>
    <p>Para a presentación das comunicacións poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Artigo 5. Tramites posteriores, comprobación de datos, resolución e notificación das axudas</p>
    <p>1. Todos os trámites administrativos que as persoas interesadas deban realizar durante a tramitación deste procedemento deberán ser realizados electronicamente accedendo á Carpeta cidadá da persoa interesada dispoñible na sede electrónica da Xunta de Galicia.</p>
    <p>2. Para tramitar este procedemento de concesión o Fogga comprobará os datos que se indican a continuación:</p>
    <p>– Información sobre o réxime de minimis das subvencións ou axudas da persoa solicitante da axuda. En concreto, se a persoa solicitante ten concedidas en réxime de minimis (Regulamento (UE) nº 1408/2013), neste ano e nos dous anteriores, outras axudas para este mesmo fin, mediante consulta realizada aos datos que contén a Base nacional de datos de subvencións (BDNS).</p>
    <p>3. A persoa titular da Dirección do Fogga será competente para resolver estas solicitudes de axuda.</p>
    <p>4. Nas resolucións de concesión farase constar expresamente que os fondos con que se sufraga proceden dos orzamentos xerais do Estado e que a axuda concedida está suxeita ao réxime de minimis regulado polo Regulamento (UE) 1408/2013 da Comisión Europea, do 18 de decembro.</p>
    <p>5. As resolucións das solicitudes de axudas reguladas nesta orde serán notificadas de acordo co establecido na Lei 39/2015, do 1 de outubro. De conformidade co establecido no artigo 45 da indicada lei, a notificación poderá realizarse mediante a publicación no Diario Oficial de Galicia, cunha ligazón á páxina web do Fogga. Nesta notificación especificaranse a convocatoria, a persoa beneficiaria, a cantidade concedida e a finalidade da subvención outorgada, así como, se for o caso, as causas da desestimación, e expresará, ademais, os recursos que procedan contra a resolución, o órgano administrativo e xudicial ante o cal se deben presentar e o prazo para interpoñelos. As persoas propostas como beneficiarias disporán dun prazo de dez días para a aceptación da resolución. Transcorrido o dito prazo sen que se producise manifestación expresa, entenderase tacitamente aceptada e non será admisible a renuncia posterior.</p>
    <p>6. O prazo máximo para ditar a resolución das axudas previstas nesta orde será de 5 meses contados a partir do día seguinte ao da publicación desta orde no Diario Oficial de Galicia. Transcorrido o devandito prazo sen que se dite e notifique a correspondente resolución, a persoa interesada poderá entender desestimada a súa solicitude de axuda por silencio administrativo.</p>
    <p>Artigo 6. Compatibilidade e contía das axudas</p>
    <p>1. Se unha persoa beneficiaria recibiu por calquera concepto outras axudas de minimis de acordo co Regulamento (UE) nº 1408/2013 da Comisión, do 18 de decembro de 2013, que, sumadas á contía que puidese corresponderlle en virtude do previsto nesta orde e no Real decreto 508/2020, do 5 de maio, excedese o importe establecido no artigo 3 do Regulamento (UE) nº 1408/2013 en calquera período dentro deste exercicio fiscal e nos dous anteriores, o importe da axuda prevista neste real decreto reducirase de xeito proporcional ata non exceder o citado límite. Este límite operará por persoa beneficiaria, con independencia de cantas explotacións dispoña, situadas nunha ou en varias comunidades autónomas.</p>
    <p>2. A contía máxima da axuda que percibirán as persoas solicitantes non poderá superar os 12 euros por ovella ou cabra elixible.</p>
    <p>3. En caso de que as solicitudes admisibles superen os fondos orzamentarios, poderase reducir a contía das subvencións para conceder que non alcanzasen unha puntuación de 5 puntos, en aplicación dos criterios obxectivos de concesión das axudas, previstos no artigo 5 desta orde.</p>
    <p>Artigo 7. Financiamento e pagamento</p>
    <p>1. Estas axudas serán financiadas polo Ministerio de Agricultura, Pesca e Alimentación con cargo á aplicación orzamentaria 21.05.412C.450 dos orzamentos xerais do Estado, habilitada para o efecto na anualidade 2020, de acordo coas dispoñibilidades orzamentarias, consonte o previsto no artigo 10 do Real decreto 508/2020, do 5 de maio, cunha dotación máxima de 62.952,00 euros, que se esgotará no exercicio orzamentario 2020.</p>
    <p>2. O Fogga efectuará a xestión do pagamento na mesma conta que indicaron as persoas solicitantes na solicitude única regulada na Orde do 12 de febreiro de 2020 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control. A aplicación orzamentaria do Fogga con cargo á cal se efectuarán os pagamentos será a 14.80.713F.470.1 (proxecto 2020 00002).</p>
    <p>Artigo 8. Reintegro da axuda</p>
    <p>Calquera incumprimento que teña como consecuencia a perda total das liñas de axuda por ovella e cabra que regula o artigo 2.1.c), 6ª, 7ª e 8ª da Orde do 12 de febreiro de 2020 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao sistema integrado de xestión e control, ou o reintegro total ou parcial da axuda terá como consecuencia o reintegro da axuda de minimis.</p>
    <p>Artigo 9. Transparencia e bo goberno</p>
    <p>1. De conformidade co artigo 17 da Lei 1/2016, do 18 de xaneiro, de transparencia e bo goberno, e co artigo 15 da Lei 9/2007, do 13 de xuño, de subvencións de Galicia, o Fogga publicará na páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, a consecuencia delas, puideren impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das entidades beneficiarias e a referida publicidade.</p>
    <p>2. Por outra banda, de conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitirase á Base de datos nacional de subvencións a información requirida por esta, o texto da convocatoria para a súa publicación na citada base e o seu extracto no Diario Oficial de Galicia.</p>
    <p>3. En virtude do disposto no artigo 4 da Lei 1/2016, do 18 de xaneiro, as persoas físicas e xurídicas beneficiarias de subvencións están obrigadas a facilitar á Administración, ao organismo ou á entidade das previstas no artigo 3.1 da Lei 1/2016, do 18 de xaneiro, a que estean vinculadas, logo de requirimento, toda a información necesaria para o cumprimento por aquela dos deberes previstos no título I da citada lei.</p>
    <p>Disposición adicional. Información básica sobre protección de datos persoais</p>
    <p>Os datos persoais recadados neste procedemento serán tratados na súa condición de responsable pola Xunta de Galicia, Consellería do Medio Rural, coas finalidades de levar a cabo a tramitación administrativa que derive da xestión deste procedemento e a actualización da información e contidos da Carpeta cidadá.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas e esta circunstancia reflectirase no devandito formulario.</p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que os cidadáns poidan acceder de forma integral á información relativa a unha materia.</p>
    <p>Co fin de darlle a publicidade exixida ao procedemento, os datos identificativos das persoas interesadas serán publicados conforme o descrito na presente norma reguladora a través dos distintos medios de comunicación institucionais de que dispón a Xunta de Galicia, como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https:/ /www.xunta.gal/proteccion-datos-persoais.</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 6 de agosto de 2020</p>
    <footer><p>José González Vázquez<br>Conselleiro do Medio Rural</p></footer>

