---
date: '2020-02-21'
id: CA01-100220-0002
page: 12857
number: 36
agency: Consellería de Facenda
section: VI. Anuncios. a) Administración autonómica.
title: >-
  RESOLUCIÓN do 3 de febreiro de 2020, da Secretaría Xeral Técnica e do
  Patrimonio da Consellería de Facenda, pola que se declara a Comunidade
  Autónoma de Galicia herdeira ab intestato de Abdelkader Tsouli Ben Abdesalan.
range: Resolución
url: >-
  https://www.xunta.gal/dog/Publicados/2020/20200221/AnuncioCA01-100220-0002_gl.html
---
<p>Antecedentes.</p>
    <p>Mediante a Resolución do 7 de marzo de 2019 acordouse a incoación do procedemento administrativo para a declaración da Comunidade Autónoma de Galicia como herdeira <em>ab intestato</em> de Abdelkader Tsouli Ben Abdesalan (ABI/2016/0010). </p>
    <p>A citada resolución publicouse no <em>Boletín Oficial del Estado</em> (Supl. N. núm. 77, do 30.3.2019), no <em>Diario Oficial de Galicia</em> (DOG núm. 60, do 27 de marzo), na páxina web da Consellería de Facenda, e foi exposta no taboleiro de anuncios do Concello de Vigo por prazo non inferior a un mes. </p>
    <p>Constan no expediente os correspondentes certificados de defunción e derradeiras vontades relativos á persoa causante, nos cales se acredita o seu falecemento, o 20 de outubro de 2000, na cidade de Vigo, e que non tiña outorgado testamento rexistrado. Así mesmo, figura igualmente incorporado certificado do seu empadroamento no Concello de Vigo, quedando xustificada a súa veciñanza civil galega. </p>
    <p>Non se recibiron alegacións, documentos ou outros elementos de xuízo que cuestionen a sucesión a favor da Administración autonómica, o que corrobora o informe emitido para o efecto pola Policía Autonómica de Galicia e as manifestacións de terceiras persoas unidas ao expediente. </p>
    <p>Das consultas efectuadas perante o Catastro Inmobiliario, no Índice Xeral Informatizado de Predios e Dereitos do Rexistro da Propiedade e no Rexistro Xeral de Contratos de Seguros de Cobertura de Falecemento, así como da información obtida de diferentes entidades bancarias e por outras fontes, determinouse, en principio, que polo menos forman parte do caudal hereditario da persoa finada os bens e dereitos que se adxudican no punto segundo desta resolución, sen prexuízo da inclusión na herdanza daqueloutros que se identifiquen con posterioridade a esta declaración como de titularidade da persoa causante. </p>
    <p>A Asesoría Xurídica da Consellería de Facenda emitiu informe sobre a adecuación e suficiencia das actuacións practicadas para a declaración da Comunidade Autónoma como herdeira <em>ab intestato</em> da persoa causante. </p>
    <p>Fundamentos xurídicos.</p>
    <p>Lei 2/2006, do 14 de xuño, de dereito civil de Galicia, artigos 267 e seguintes. </p>
    <p>Código civil, artigos 657 e seguintes.</p>
    <p>Lei 33/2003, do 3 de novembro, do patrimonio das administracións públicas, artigos 20.6, 20 bis e 20 ter.1.</p>
    <p>Lei 5/2011, do 30 de setembro, do patrimonio da Comunidade Autónoma de Galicia, artigos 4 e 56.</p>
    <p>Decreto 94/1999, do 25 de marzo, sobre réxime administrativo da sucesión intestada a favor da Comunidade Autónoma de Galicia.</p>
    <p>Lei 39/2015, do 1 de outubro, do procedemento administrativo común das administracións públicas.</p>
    <p>Decreto 30/2017, do 30 de marzo, polo que se establece a estrutura orgánica da Consellería de Facenda, artigos 4 e 7.</p>
    <p>Segundo o anterior,</p>
    <h2>RESOLVO:</h2>
    <p>Primeiro. Declarar a Comunidade Autónoma de Galicia única e universal herdeira <em>ab intestato</em> de Abdelkader Tsouli Ben Abdesalan, con DNI 36141702P, entendéndose legalmente aceptada a herdanza a beneficio de inventario.</p>
    <p>Segundo. Adxudicar á Administración autonómica os seguintes bens e dereitos da herdanza identificados:</p>
    <p>– Metade pro indiviso do inmoble destinado a vivenda, dúplex F), dos andares quinto e sexto, con acceso pola escaleira número 2 do edificio identificado actualmente co nº 49 da rúa Marqués de Valterra, da cidade de Vigo. Ocupa 53,92 m2 do andar quinto e 24,99 m2 do andar sexto. Estrema: fronte, rúa de situación; fondo, patio común e zona de entrada; dereita, piso C) da escaleira número 1 do mesmo andar; esquerda, dúplex E) dos mesmos andares, escaleira e zona de entrada. Ten como anexos unha praza de aparcamento sinalada co número 71 e situada no soto primeiro, e un rocho identificado co número 6 no ático do inmoble. </p>
    <p>Cota de participación: un enteiro e tres centésimas. </p>
    <p>Vivenda cualificada de protección oficial de promoción pública.</p>
    <p>Constan cargas hipotecarias, servidumes e dereitos de tanteo e retracto.</p>
    <p>Referencia catastral: 2155015NG2725S0073PR.</p>
    <p>Valor catastral: 25.245,34 euros.</p>
    <p>Inscrición rexistral: Rexistro da Propiedade de Vigo nº 5, tomo 1024, libro 1024, folla 7, predio nº 68918.</p>
    <p>Terceiro. Publicar a presente resolución no <em>Boletín Oficial del Estado</em>, no <em>Diario Oficial de Galicia</em> e na páxina web da Consellería de Facenda, área temática de Patrimonio, anuncios, que se pode consultar na seguinte ligazón: http://www.conselleriadefacenda.es/areas-tematicas/patrimonio/anuncios.</p>
    <p>Unha copia desta resolución será remitida para a súa exposición pública, por prazo non inferior a un mes, no taboleiro de anuncios do Concello de Vigo.</p>
    <p>Esta resolución poderá ser impugnada por infracción das normas sobre competencia e procedemento mediante recurso de alzada, no prazo dun mes, perante o conselleiro de Facenda, de conformidade cos artigos 112 .1, 114 e 121 e seguintes da Lei 39/2015, do 1 de outubro, do procedemento administrativo común das administracións públicas.</p>
    <p>Os que se consideren prexudicados en canto ao seu mellor dereito á herdanza ou noutros dereitos de carácter civil por esta declaración ou pola adxudicación de bens a favor da Comunidade Autónoma de Galicia que se contén nesta resolución poderán exercer as accións pertinentes perante o órgano da xurisdición civil correspondente.</p>
    <p>Santiago de Compostela, 3 de febreiro de 2020</p>
    <footer><p>Mª Socorro Martín Hierro<br>Secretaria xeral técnica e do Patrimonio da Consellería de Facenda</p></footer>

