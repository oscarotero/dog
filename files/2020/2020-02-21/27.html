---
date: '2020-02-21'
id: G0003-140220-0001
page: 12833
number: 36
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 13 de febreiro de 2020, da Dirección Xeral de Recursos Humanos,
  pola que se publican a relación provisional de admitidos/as e excluídos/as e
  os resultados provisionais de baremación no proceso de actualización das
  listas de selección temporal de diversas categorías de persoal estatutario e
  se inicia o prazo de inscrición na área especial de críticos da categoría de
  técnico/a en coidados auxiliares de enfermaría.
range: Resolución
url: >-
  https://www.xunta.gal/dog/Publicados/2020/20200221/AnuncioG0003-140220-0001_gl.html
---
<p>O vixente Pacto sobre selección de persoal estatutario temporal do Sistema público de saúde de Galicia, publicado mediante a Resolución da Dirección Xeral de Recursos Humanos, do 13 de xuño de 2016 (<em>Diario Oficial de Galicia</em> núm. 123, do 30 de xuño), regula na súa norma II.4.4 a xeración e publicación das listas.</p>
    <p>Logo de finalizado o prazo indicado na norma II.4.4 do pacto, e de conformidade co disposto na súa norma I.5.1 e no punto noveno da Resolución da Dirección Xeral de Recursos Humanos, do 12 de setembro de 2013 (<em>Diario Oficial de Galicia</em> núm. 181, do 23 de setembro), pola que se regulan as bases do procedemento de actualización periódica das listas de selección temporal, esta dirección xeral</p>
    <h2>RESOLVE:</h2>
    <p>Primeiro. Publicar a relación provisional de solicitantes admitidos/as e excluídos/as e os resultados provisionais de baremación no proceso de actualización periódica das listas de selección temporal elaboradas ao abeiro do Pacto do 13 de xuño de 2016 nas categorías de técnico/a superior en anatomía patolóxica e citoloxía, técnico/a superior en dietética e nutrición, técnico/a superior en documentación sanitaria, técnico/a superior en hixiene bucodental, técnico/a superior en imaxe para o diagnóstico, técnico/a superior en laboratorio de diagnóstico clínico, técnico/a superior en radioterapia, técnico/a en coidados auxiliares de enfermaría e técnico/a en farmacia.</p>
    <p>Segundo. As listas provisionais de admitidos/as e excluídos/as, coa asignación aos primeiros da puntuación e a orde de prelación provisionais acadadas, están publicadas, á disposición das persoas interesadas, na páxina web do Servizo Galego de Saúde (www.sergas.es).</p>
    <p>Ademais, o estado de cada solicitude pode ser consultado polo/a solicitante no seu expediente electrónico persoal en Fides/expedient-e/sección de procesos.</p>
    <p>Terceiro. Contra a resolución provisional de admitidos/as e excluídos/as e os resultados provisionais de baremación as persoas interesadas poderán presentar reclamación, ante as xerencias das áreas sanitarias e as direccións con competencias na xestión de persoal das entidades adscritas á Consellería de Sanidade, no prazo de dez (10) días hábiles contados a partir do seguinte ao da súa publicación.</p>
    <p>As persoas que, tendo presentado debidamente solicitude de inscrición, non consten como admitidas nin excluídas, disporán do mesmo prazo para formularen a súa reclamación.</p>
    <p>A aceptación ou o rexeitamento das reclamacións presentadas entenderanse implícitos na resolución desta dirección, que se anunciará no <em>Diario Oficial de Galicia</em>, pola que se declaren con carácter definitivo os/as admitidos/as e excluídos/as e que fará públicas, así mesmo, as puntuacións e a orde de prelación definitivas acadadas polas persoas aspirantes. </p>
    <p>Cuarto. Iniciar o prazo de inscrición na área especial de críticos da categoría de técnico/a en coidados auxiliares de enfermaría, de conformidade co acordo da Comisión Central de Seguimento do Pacto, publicado no <em>Diario Oficial de Galicia</em> núm. 19, do 29 de xaneiro de 2020. </p>
    <p>Tal área estará visible en Fides/expedient-e, para os efectos da posible selección polos/as aspirantes a partir do día seguinte ao da publicación no <em>Diario Oficial de Galicia</em> desta resolución.</p>
    <p>Os/as aspirantes da categoría de técnico/a en coidados auxiliares de enfermaría que formalizasen a súa inscrición nas listas desta categoría ata o 31 de outubro de 2019 poderán seleccionar esta área especial no prazo dos dez días hábiles seguintes ao da publicación desta resolución. Neste suposto, resultarán admitidos/as na dita área na resolución pola cal se publiquen as listas definitivas correspondentes ao proceso de actualización en tramitación. </p>
    <p>Santiago de Compostela, 13 de febreiro de 2020</p>
    <footer><p>Margarita Prado Vaamonde<br>Directora xeral de Recursos Humanos</p></footer>

