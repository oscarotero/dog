---
date: '2020-12-30'
id: G0597-161220-0001
page: 51049
number: 261
agency: Consellería de Facenda e Administración Pública
section: III. Outras disposicións.
title: >-
  ORDE do 16 de decembro de 2020 pola que se fixan as retribucións dos
  recadadores de zona.
range: Orde
url: >-
  https://www.xunta.gal/dog/Publicados/2020/20201230/AnuncioG0597-161220-0001_gl.html
---
<p>O ordinal 4 do artigo 29 do Decreto 51/2000, do 25 de febreiro, polo que se establece a organización recadatoria da Xunta de Galicia e o Estatuto dos recadadores de zona, indica que a Consellería de Facenda poderá revisar as retribucións dos recadadores de zona cando as circunstancias o aconsellen, en función tanto do número de documentos e o volume de débeda cargada a cada zona como dos gastos desta e as súas circunstancias obxectivas. </p>
    <p>As actuais circunstancias económicas e a súa afectación á actividade recadatoria das oficinas recadadoras aconsellan a revisión dos axustes introducidos pola Orde do 31 de xullo de 2012 pola que se fixan as retribucións dos recadadores de zona.</p>
    <p>Por iso, e en uso da autorización contida na disposición derradeira primeira do citado decreto, </p>
    <h2>ACORDO:</h2>
    <p>Artigo 1</p>
    <p>As retribucións dos recadadores de zona serán as que resulten de aplicar sobre a suma dos ingresos que sexan imputables en cada exercicio a cada zona e que corresponden a providencias de constrinximento cun importe cargado que non exceda os 500.000 euros, as seguintes porcentaxes: </p>
    <p>– De 0 euros a 600.000 euros, o 20 %. </p>
    <p>– De 600.000,01 euros a 1.200.000 euros, o 15 %. </p>
    <p>– De 1.200.000,01 euros a 2.100.000 euros, o 10 %. </p>
    <p>– De 2.100.000,01 euros a 2.400.000 euros, o 5 %. </p>
    <p>– De 2.400.000,01 euros a 3.000.000 de euros, o 4 %. </p>
    <p>– De 3.000.000,01 euros a 3.600.000 euros, o 3 %. </p>
    <p>– De 3.600.000,01 euros a 4.200.000 euros, o 2 %. </p>
    <p>– A partir de 4.200.000,01 euros, o 1 %. </p>
    <p>Artigo 2</p>
    <p>Nas providencias de constrinximento cun importe cargado que exceda os 500.000 euros, a retribución dos recadadores establecerase por cada valor aplicando aos ingresos que obteñan a porcentaxe do 1 %. </p>
    <p>Artigo 3</p>
    <p>Fíxase no 1 % a porcentaxe para satisfacer sobre o total recadado en período executivo no suposto de recompensas especiais a que se refire o artigo 33.1 do Decreto 51/2000, do 25 de febreiro, polo que se establece a organización recadatoria da Xunta de Galicia e o Estatuto dos recadadores de zona. </p>
    <p>Artigo 4</p>
    <p>As retribucións a que se refiren os artigos anteriores non inclúen o imposto sobre o valor engadido. </p>
    <p>Disposición derrogatoria única</p>
    <p>Queda derrogada a Orde do 31 de xullo de 2012 pola que se fixan as retribucións dos recadadores de zona. </p>
    <p>Disposición derradeira única</p>
    <p>Esta orde terá efectos desde o 1 de xaneiro de 2021. </p>
    <p>Santiago de Compostela, 16 de decembro de 2020</p>
    <footer><p>Valeriano Martínez García<br>Conselleiro de Facenda e Administración Pública</p></footer>

