---
date: '2020-04-16'
id: G0427-070420-0001
page: 18376
number: 73
agency: Consellería do Mar
section: III. Outras disposicións.
title: >-
  RESOLUCIÓN do 6 de abril de 2020, da Dirección Xeral de Desenvolvemento
  Pesqueiro, pola que se amplía o prazo de vixencia das tarxetas de mergullo
  profesional e de recolector de recursos específicos con técnicas de mergullo
  na Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2020/20200416/AnuncioG0427-070420-0001_gl.html
---
<p>O Real decreto 463/2020, do 14 de marzo, procede á declaración do estado de alarma. Nas súas disposicións adicionais terceira e cuarta decreta a suspensión de prazos administrativos e de prescrición e caducidade. No mesmo sentido, a Resolución do 15 de marzo de 2020, da Secretaría Xeral Técnica da Consellería de Presidencia, Administracións Publicas e Xustiza, pola que se dá publicidade ao Acordo do Centro de Coordinación Operativa (Cecop), mediante o que se adoptan medidas preventivas en lugares de traballo do sector público autonómico como consecuencia da evolución epidemiolóxica do coronavirus COVID-19, no seu punto sétimo decreta a suspensión e a interrupción dos prazos dos procedementos das entidades do sector publico da Comunidade Autónoma de Galicia e, no oitavo, a interrupción dos prazos de prescrición e caducidade.</p>
    <p>Esa suspensión e interrupción de prazos provoca que os titulares de tarxetas de mergullo profesional reguladas na Orde do 23 de abril de 1999 pola que se regula o exercicio do mergullo profesional na Comunidade Autónoma de Galicia (DOG núm. 90, do 12 de maio), e as tarxetas de recolector de recursos específicos con técnicas de mergullo reguladas na Orde do 1 de outubro de 2008 pola que se regula o procedemento de obtención da certificación profesional para a extracción de recursos específicos con técnicas de mergullo na Comunidade Autónoma de Galicia (DOG núm. 196, do 9 de outubro), que son expedidas e renovadas pola Dirección Xeral de Desenvolvemento Pesqueiro, non poidan renovar as súas tarxetas. Resulta, por tanto, necesario establecer medidas ante a situación de que algunhas delas expiren durante o prazo de duración do estado de alarma.</p>
    <p>Vistas as disposicións derradeiras segundas da Orde do 23 de abril de 1999 e da Orde do 1 de outubro de 2008, que facultan a esta dirección xeral para ditar as disposicións necesarias para o desenvolvemento das ditas ordes, esta Dirección Xeral de Desenvolvemento Pesqueiro, en uso das funcións atribuídas no Decreto 168/2015, do 15 de novembro, </p>
    <h2>RESOLVE:</h2>
    <p>Primeiro. Amplíase o prazo de validez das seguintes tarxetas no suposto de que finalice a súa vixencia durante o estado de alarma:</p>
    <p>A) Tarxetas de mergullo profesional reguladas na Orde do 23 de abril de 1999 pola que se regula o exercicio do mergullo profesional na Comunidade Autónoma de Galicia (DOG núm. 90, do 12 de maio).</p>
    <p>B) Tarxetas de recolectores reguladas na Orde do 1 de outubro de 2008 pola que se regula o procedemento de obtención da certificación profesional para a extracción de recursos específicos con técnicas de mergullo na Comunidade Autónoma de Galicia (DOG núm. 196, do 9 de outubro).</p>
    <p>Segundo. O prazo de validez das tarxetas a que refire o punto anterior, contado desde a data de perda de validez, ampliarase durante un período igual ao da duración do estado de alarma, iniciado o 14 de marzo de 2020.</p>
    <p>Terceiro. A presente resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 6 de abril de 2020</p>
    <footer><p>Susana Rodríguez Carballo<br>Directora xeral de Desenvolvemento Pesqueiro</p></footer>

