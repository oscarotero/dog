---
date: '2020-06-09'
id: G0244-080620-1
page: 22648
number: 111
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 8 de xuño de 2020, da Secretaría Xeral Técnica da Consellería de
  Presidencia, Administracións Públicas e Xustiza, sobre delegación de
  competencias na persoa titular da Dirección Xeral de Avaliación e Reforma
  Administrativa.
range: Resolución
url: >-
  https://www.xunta.gal/dog/Publicados/2020/20200609/AnuncioG0244-080620-1_gl.html
---
<p>Con data do 8 de xuño de 2020 publícanse, no <em>Diario Oficial de Galicia</em>, os decretos 77/2020 e 78/2020, do 5 de xuño, polos que se dispón que cesen, con efectos do 8 de xuño, as persoas titulares da Secretaría Xeral da Igualdade e da Dirección Xeral de Administración Local.</p>
    <p>O Decreto 74/2018, do 5 de xullo, polo que se establece a estrutura orgánica da Vicepresidencia e Consellería de Presidencia, Administracións Públicas e Xustiza, determina, na súa disposición adicional segunda, que no suposto de vacante, ausencia ou enfermidade dos titulares dos órganos superiores e de dirección da Vicepresidencia e Consellería de Presidencia, Administracións Públicas e Xustiza, as competencias atribuídas aos correspondentes órganos serán exercidas, temporalmente e mentres persistan tales circunstancias, pola persoa titular da Secretaría Xeral Técnica da Consellería.</p>
    <p>Ao terse producido a vacante simultánea da Secretaría Xeral da Igualdade e da Dirección Xeral de Administración Local, xérase unha elevada concentración de funcións na persoa titular da Secretaría Xeral Técnica, o que, por razóns de eficacia administrativa, aconsella unha delegación de competencias que ordene a actuación administrativa co fin de acadar unha maior axilidade e eficacia na xestión, sen esquecer o debido respecto aos principios recollidos no artigo 103.1 da nosa Constitución. </p>
    <p>Deste xeito, mediante esta resolución delégase na persoa titular da Dirección Xeral de Avaliación e Reforma Administrativa o exercicio das facultades que lle corresponden á persoa titular da Secretaría Xeral Técnica da Consellería de Presidencia, Administracións Públicas e Xustiza por suplencia da persoa titular da Secretaría Xeral da Igualdade. </p>
    <p>A delegación de competencias atópase regulada, no ámbito da Administración xeral da Comunidade Autónoma de Galicia, no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no artigo 9 da Lei 40/2015, do 1 de outubro, de réxime xurídico do sector público, como normativa básica estatal.</p>
    <p>Na súa virtude, facendo uso das facultades que me confiren o artigo 9 da Lei 40/2015, do 1 de outubro, e o artigo 6 da Lei 16/2010, do 17 de decembro, e logo de aprobación do vicepresidente e conselleiro de Presidencia, Administracións Públicas e Xustiza,</p>
    <h2>RESOLVO:</h2>
    <p>Artigo 1. Delegación de competencias na persoa titular da Dirección Xeral de Avaliación e Reforma Administrativa</p>
    <p>Delégase na persoa titular da Dirección Xeral de Avaliación e Reforma Administrativa o exercicio das competencias que lle corresponden á Secretaría Xeral da Igualdade polo artigo 6 e pola disposición adicional primeira do Decreto 74/2018, do 5 de xullo, polo que se establece a estrutura orgánica da Vicepresidencia e Consellería de Presidencia, Administracións Públicas e Xustiza, así como aquelas outras atribuídas na normativa de aplicación, mentres non se designe a persoa titular da Secretaría Xeral da Igualdade.</p>
    <p>Artigo 2. Criterios complementarios na aplicación das delegacións</p>
    <p>Na aplicación das delegacións de competencias contidas nesta orde teranse en conta os seguintes criterios:</p>
    <p>a) O exercicio das competencias que se delegan nesta orde axustarase ao disposto no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no artigo 9 da Lei 40/2015, do 1 de outubro, de réxime xurídico do sector público.</p>
    <p>b) En calquera momento, a persoa titular da Secretaría Xeral Técnica da Consellería da Presidencia, Administracións Públicas e Xustiza, poderá avocar para si o exercicio das competencias que se delegan nesta resolución.</p>
    <p>c) Enténdese comprendida na delegación da persoa titular da Dirección Xeral de Avaliación e Reforma Administrativa o exercicio da competencia para resolver os recursos de reposición que se interpoñan contra as resolucións que dite en virtude das facultades que se lle delegan nesta orde. </p>
    <p>Disposición derradeira. Entrada en vigor</p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 8 de xuño de 2020</p>
    <footer><p>Beatriz Cuiña Barja<br>Secretaria xeral técnica da Consellería de Presidencia, <br>Administracións Públicas e Xustiza</p></footer>

