---
date: '2020-02-13'
id: CA01-120220-0002
page: 9889
number: 30
agency: Consellería de Facenda
section: III. Outras disposicións.
title: >-
  ORDE do 11 de febreiro de 2020 pola que se fixan as cantidades actualizadas
  das subvencións por gastos electorais para as eleccións ao Parlamento de
  Galicia que terán lugar o día 5 de abril de 2020.
range: Orde
url: >-
  https://www.xunta.gal/dog/Publicados/2020/20200213/AnuncioCA01-120220-0002_gl.html
---
<p>O Decreto 12/2020, do 10 de febreiro, de disolución do Parlamento de Galicia e de convocatoria de eleccións, no seu artigo 2, establece a convocatoria dos ditos comicios para o próximo cinco de abril.</p>
    <p>A Lei 9/2015, do 7 de agosto, de financiamento das formacións políticas e das fundacións e entidades vinculadas ou dependentes delas, refírese nos seus artigos 16 a 20 ás subvencións da Comunidade Autónoma para gastos electorais.</p>
    <p>O artigo 19 fixa unhas contías por escano, por voto e polo envío directo e persoal aos electores de sobres e papeletas electorais ou de publicidade electoral, sempre que a candidatura de referencia obtivese algún escano.</p>
    <p>A disposición adicional segunda da dita lei indica que as contías que fixa para as subvencións para gastos electorais se refiren a euros constantes e que a Consellería de Facenda fixará as contías actualizadas nos cinco días seguintes á convocatoria das eleccións.</p>
    <p>Para o cálculo das contías previstas para o ano 2020 partirase, pois, das contías fixadas no indicado artigo 19 da Lei 9/2015.</p>
    <p>Tendo en conta a heteroxeneidade dos custos financiables recollidos no artigo 14 da dita Lei 9/2015, así como a posibilidade de diferentes intensidades de cada un, optouse por empregar como factor de actualización o deflactor do PIB de Galicia, todo isto na medida en que a referida subvención trata de financiar unha parte dos custos de concorrencia ás eleccións autonómicas e que o artigo 5 da Lei 2/2015, do 30 de marzo, de desindexación da economía española, permite, no que atinxe ás revisións non periódicas de valores monetarios realizadas polo sector público, o emprego excepcional de índices específicos de prezos que mellor reflictan a evolución dos custos.</p>
    <p>Por iso, unha vez consultado o Instituto Galego de Estatística, os deflactores aplicados son 0,4 %, 0,3 %, 1,1 %, 1,1 % e 1,1 % a partir dos datos máis actuais dispoñibles; polo tanto, o resultado supón unha variación do 4,1 %, índice que se aplicará ás contías do antedito artigo 19.</p>
    <p>Na súa virtude,</p>
    <h2>DISPOÑO:</h2>
    <p>Artigo único</p>
    <p>As cantidades a que se refire o artigo 19 da Lei 9/2015, do 7 de agosto, de financiamento das formacións políticas e das fundacións e entidades vinculadas ou dependentes delas, unha vez actualizadas, serán as seguintes:</p>
    <p>1. Subvención de vinte e un mil setecentos trinta e sete euros con corenta e un céntimos (21.737,41 €), por cada escano obtido.</p>
    <p>2. Subvención de oitenta céntimos de euro (0,80 €), por cada un dos votos conseguidos por cada candidatura e, polo menos, un dos membros dela obtivo escano de deputado.</p>
    <p>3. Ademais das subvencións a que se refiren os números anteriores, a Comunidade Autónoma subvencionará os partidos, federacións, coalicións e agrupacións de electores polos gastos ocasionados polo envío directo e persoal aos electores de sobres e papeletas electorais ou propaganda e publicidade electoral, a razón de vinte e tres céntimos de euro (0,23 €) por elector, sempre que a candidatura de referencia obteña representación.</p>
    <p>4. O límite dos gastos electorais nas eleccións ao Parlamento de Galicia será o que resulte de multiplicar por sesenta e cinco céntimos de euro (0,65 €) o número de habitantes correspondentes á poboación de dereito da circunscrición onde presente as súas candidaturas cada partido, federación, coalición ou agrupación de electores.</p>
    <p>Para o cálculo do dito límite non se incluirán as contías subvencionadas de acordo co disposto no número 3 anterior.</p>
    <p>Disposición derradeira</p>
    <p>A presente orde terá efectos desde a súa publicación no <em>Diario Oficial de Galicia</em>.</p>
    <p>Santiago de Compostela, 11 de febreiro de 2020</p>
    <footer><p>Valeriano Martínez García<br>Conselleiro de Facenda</p></footer>

