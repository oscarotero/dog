---
date: '2020-08-03'
id: G0534-220720-0002
page: 30364
number: 154
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 15 de xullo de 2020 pola que se modifica a autorización do centro
  privado estranxeiro Montessori Compostela, de Santiago de Compostela.
range: Orde
url: >-
  https://www.xunta.gal/dog/Publicados/2020/20200803/AnuncioG0534-220720-0002_gl.html
---
<p>Por Orde do 29 de agosto de 2016 autorízase a apertura e funcionamento temporal do centro privado estranxeiro Montessori Compostela, de Santiago de Compostela, para impartir as ensinanzas de nivel Pre-School Section e o nivel Elementary Section do sistema educativo dos Estados Unidos de América. Mediante Orde do 22 de agosto de 2018 prorrógase a devandita autorización temporal ata o 31 de agosto de 2019.</p>
    <p>A representante da titularidade do centro solicita unha nova prórroga da autorización temporal e a modificación da autorización para impartir Secondary Section (de 12 a 13 anos). Achega un certificado de renovación da elixibilidade de data do 25 de xuño de 2020, válido ata o 31 de agosto de 2021, emitido pola New England Association of Schools &amp; Colleges/Commission on International Education (NEASC/CIE) autorizando as seccións do nivel de Pre-School Section (de 3 a 6 anos), que se corresponde co segundo ciclo da educación infantil do sistema educativo de España, para un máximo de 30 estudantes; do nivel Elementary Section (de 6 a 12 anos), que se corresponde coa etapa de educación primaria, para un máximo de 55 estudantes; e Secondary Section, (de 12 a 13 anos), que se corresponde co primeiro curso da etapa de educación secundaria obligatoria, para un máximo de 10 estudantes.</p>
    <p>Logo da tramitación do expediente de acordo co establecido no Real decreto 806/1993, do 28 de maio, sobre centros docentes estranxeiros en España, así como no Decreto 133/1995, do 10 de maio, de autorización de centros docentes privados para impartir ensinanzas de réxime xeral non universitarias e a Orde do 20 de setembro de 1995 que o desenvolve, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. Modificación da autorización do centro</p>
    <p>Prorrogar a autorización temporal do centro privado estranxeiro Montessori Compostela, para impartir as ensinanzas de Pre-School Section (de 3 a 6 anos de idade), e as de Elementary Section (de 6 a 12 anos), e autorizar Secondary Section (de 12 a 13 anos) do sistema educativo dos Estados Unidos de América.</p>
    <p>Os datos do centro son os que se detallan a seguir:</p>
    <p>Denominación xenérica: Centro privado estranxeiro (CPREX).</p>
    <p>Denominación específica: Montessori Compostela.</p>
    <p>Código do centro: 15033046.</p>
    <p>Domicilio: rúa de Sar, 68 (Colexiata de Sar).</p>
    <p>Código postal: 15702.</p>
    <p>Localidade: Santiago de Compostela.</p>
    <p>Concello: Santiago de Compostela.</p>
    <p>Provincia: A Coruña.</p>
    <p>Titular: Montessori Compostela, S.L.</p>
    <p>Ensinanzas que se autorizan con carácter temporal:</p>
    <p>Pre-School Section para un máximo de 30 estudantes; Elementary Section para un máximo de 55 estudantes; e Secondary Section para un máximo de 10 estudantes, do sistema educativo dos Estados Unidos de América.</p>
    <p>Alumnado: español e estranxeiro.</p>
    <p>Artigo 2. Ensinanzas de lingua e cultura</p>
    <p>O centro deberá complementar as ensinanzas autorizadas, de niveles equivalentes aos obrigatorios do sistema educativo español con ensinanzas de lingua española e de lingua galega, que deberán impartirse co mesmo deseño e horario establecidos nos correspondentes decretos da Comunidade Autónoma de Galicia.</p>
    <p>Así mesmo, a cultura española deberá desenvolver os contidos esenciais da correspondente área de coñecemento, recollidos na norma reguladora das ensinanzas.</p>
    <p>Artigo 3. Requisitos do profesorado</p>
    <p>O profesorado que imparta as ensinanzas mencionadas no artigo 2 deberá reunir os requisitos de titulación requiridos pola lexislación española para o nivel educativo, e terá os dereitos e obrigas que determina o artigo 12 do Real decreto 806/1993, do 28 de maio, sobre réxime de centros docentes estranxeiros en España.</p>
    <p>A Xefatura Territorial da Consellería de Educación, Universidade e Formación Profesional da Coruña, logo do informe do Servizo Territorial de Inspección Educativa, aprobará expresamente a relación de persoal que imparta estas materias.</p>
    <p>Artigo 4. Validez da prórroga e da autorización temporal</p>
    <p>A prórroga e a autorización temporal que se citan no artigo 1 terán validez ata o 31 de agosto de 2021, conforme o certificado emitido pola New England Association of Schools &amp; Colleges. A partir desta data, a autorización dependerá dunha nova inspección dos servizos da Embaixada dos Estados Unidos de América.</p>
    <p>Artigo 5. Inscrición no rexistro</p>
    <p>Esta orde dará lugar á correspondente inscrición no Rexistro de Centros da Comunidade Autónoma de Galicia.</p>
    <p>Artigo 6. Obrigas do centro</p>
    <p>O centro queda obrigado ao cumprimento da normativa vixente e sometido á inspección educativa da Consellería de Educación, Universidade e Formación Profesional de conformidade co establecido no artigo 9 do Real decreto 806/1993, do 28 de maio, así como a solicitar unha nova autorización e inscrición no caso de que se produza calquera variación nos elementos e circunstancias que dan lugar a esta autorización.</p>
    <p>Disposición derradeira primeira. Recursos</p>
    <p>Contra esta orde, que esgota a vía administrativa, as persoas interesadas poderán formular recurso potestativo de reposición ante esta consellería, no prazo dun (1) mes, contado a partir do día seguinte ao da súa publicación no Diario Oficial de Galicia, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben, directamente, o recurso contencioso-administrativo no prazo de dous (2) meses desde a mesma data, ante a sala do contencioso-administrativo do Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 15 de xullo de 2020</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

