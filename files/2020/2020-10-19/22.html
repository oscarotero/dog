---
date: '2020-10-19'
id: G0426-290920-1
page: 40287
number: 210
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 15 de setembro de 2020, da Dirección Xeral de Planificación e
  Ordenación Forestal, polo que se publica a resolución das axudas concedidas e
  desestimadas ao abeiro da Orde do 23 de decembro de 2019 pola que se
  establecen as bases reguladoras das axudas para accións silvícolas de
  prevención dos danos causados aos bosques por incendios, desastres naturais e
  para o incremento da capacidade de adaptación e do valor ambiental dos
  ecosistemas forestais, cofinanciadas polo Fondo Europeo Agrícola de
  Desenvolvemento Rural (Feader) no marco do Programa de desenvolvemento rural
  (PDR) de Galicia 2014-2020, e se convocan para o ano 2020 (Diario Oficial de
  Galicia número 17, do 27 de xaneiro de 2020).
range: Anuncio
url: >-
  https://www.xunta.gal/dog/Publicados/2020/20201019/AnuncioG0426-290920-1_gl.html
---
<p>O día 27 de xaneiro de 2020, a Consellería do Medio Rural publicou a Orde do 23 de decembro de 2019 pola que se establecen as bases reguladoras das axudas para accións silvícolas de prevención dos danos causados aos bosques por incendios, desastres naturais e para o incremento da capacidade de adaptación e do valor ambiental dos ecosistemas forestais, cofinanciadas polo Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e se convocan para o ano 2020.</p>
    <p>De conformidade co establecido no artigo 15 da Lei 9/2007, do 13 de xuño, de subvencións de Galicia, e no artigo 17 da Lei 1/2016, do 18 de xaneiro, de transparencia e bo goberno, os órganos administrativos concedentes publicarán no Diario Oficial de Galicia as subvencións concedidas con expresión da convocatoria, o programa e o crédito orzamentario a que se imputen, finalidade da subvención, beneficiario e cantidade concedida.</p>
    <p>Segundo o establecido no punto 6 do artigo 16 da citada orde, todas as resolucións serán notificadas de acordo co establecido na Lei 39/2015, do 1 de outubro, do procedemento administrativo común das administracións públicas. Nesta notificación os beneficiarios serán informados de que se subvenciona en virtude dun programa cofinanciado polo Feader, medida 8.3 e medida 8.5 do PDR de Galicia, e da súa selección segundo os criterios establecidos no artigo 10.</p>
    <p>De conformidade co establecido no artigo 45 da Lei 39/2015, do 1 de outubro, a notificación realizarase mediante a publicación no Diario Oficial de Galicia. Nesta publicación especificarase a data da convocatoria, o beneficiario, a cantidade concedida e a finalidade da subvención outorgada, así como a indicación das causas da desestimación e expresarán, ademais, os recursos que contra a resolución procedan, o órgano administrativo ou xudicial ante o que deben presentarse e o prazo para interpoñelos; ademais, reflectirá que a medida se subvenciona en virtude dun programa cofinanciado polo Feader e o eixe prioritario do programa de desenvolvemento rural de que se trata.</p>
    <p>En virtude do artigo 2 da Orde do 17 de novembro de 2015 sobre delegación de competencias en diversos órganos da Consellería do Medio Rural (DOG núm. 223, do 23 de novembro), o director xeral de Planificación e Ordenación Forestal</p>
    <h2>ACORDA:</h2>
    <p>1. A publicación do contido da Resolución do 4 de setembro de 2020 das axudas concedidas con cargo ao código de proxecto 14.03.713B.770.0.2016.00209 e 14.03.713B.770.0.216.00210, e tamén daquelas desestimadas, ao abeiro da Orde do 23 de decembro de 2019 pola que se establecen as bases reguladoras das axudas para accións silvícolas de prevención dos danos causados aos bosques por incendios, desastres naturais e para o incremento da capacidade de adaptación e do valor ambiental dos ecosistemas forestais, cofinanciadas polo Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e se convocan para o ano 2020.</p>
    <p>Estas axudas sométense ao Regulamento (UE) 702/2014 da Comisión, do 25 de xuño de 2014, polo que se declaran determinadas categorías de axudas nos sectores agrícola e forestal e nas zonas rurais compatibles co mercado interior en aplicación dos artigos 107 e 108 do Tratado de funcionamento da Unión Europea. Esta medida foi comunicada polo Estado co número de axuda SA.43021 (2015/XA) ao abeiro do Regulamento (UE) 702/2014, e cumpren co Programa de desenvolvemento rural (PDR) de Galicia para o período 2014-2020, no cal se inclúen as medidas 8.3 (prevención de danos causados por incendios forestais, desastres naturais e catástrofes) e 8.5 (investimentos para incrementar a capacidade de adaptación e do valor ambiental dos ecosistemas forestais). O PDR 2014-2020 foi aprobado pola Decisión de execución da Comisión C (2015) 8144, do 18 de novembro de 2015.</p>
    <p>2. A orde estableceu dúas liñas de axuda obxecto de subvención:</p>
    <p>a) Liña I: (medida Feader 8.3) axudas para realizar tratamentos silvícolas (prácticas preventivas, de carácter local e a pequena escala, que permitan crear descontinuidades verticais e horizontais da cobertoira vexetal e do control selectivo de combustible, como son as rozas, cortas de rexeneración, rareos e podas), coa finalidade de prevención de incendios.</p>
    <p>b) Liña II: (medida Feader 8.5) axudas para realizar tratamentos silvícolas (rareos, cortas de rexeneración, podas, cortas de formación, rozas, etc.) e plantacións puntuais de determinadas árbores, directamente vinculados ao incremento dos valores ecolóxicos dos bosques que non teñan carácter productivo.</p>
    <p>O anexo I relaciona a lista daquelas axudas solicitadas da liña I que foron concedidas e o anexo II daquelas pertencentes á liña II que foron concedidas. No anexo III preséntanse aquelas axudas desestimadas coa indicación das causas de desestimación, no anexo IV indícanse os criterios de priorización das solicitudes segundo o artigo 10 da orde e no anexo V indícanse os expedientes que están pendentes da emisión de informe sectorial debido ao COVID-19 e que non poden iniciar as actuacións obxecto de axuda ata ter o informe sectorial favorable e dispoñen de 3 meses contados desde a publicación do presente anuncio para a súa presentación e no caso de facelo, procederase á perda do dereito ao cobramento do expediente de axuda. Estas listas atópanse na páxina web da Consellería do Medio Rural.</p>
    <p>3. As axudas concedidas, dispostas no anexo I e II, deberán:</p>
    <p>1. Presentar, por escrito, antes do 31 de maio de 2021, para propietarios particulares de xeito individual, Sofor, sociedades e agrupacións de propietarios particulares, cooperativas agrícolas, proindivisos, comunidades de bens e outras persoas xurídicas (S.A., S.L. ...) e o 30 de xuño de 2021 para CMVMC, unha única comunicación de remate dos traballos-solicitude de pagamento, xunto coa seguinte documentación deberá achegar, segundo o disposto no artigo 19, punto 3, da devandita orde de axudas:</p>
    <p>a) Unha memoria de actuación xustificativa do cumprimento das condicións impostas na concesión da subvención, con indicación das actividades realizadas e dos resultados obtidos coas unidades desagregadas por parcelas e traballos coma na resolución de aprobación.</p>
    <p>b) Unha memoria económica xustificativa que conterá, como mínimo, os seguintes aspectos:</p>
    <p>– Acreditación sobre o número de unidades físicas executadas. No caso dos propietarios particulares de xeito individual cuxa superficie de actuación sexa igual ou superior a 10 hectáreas, das CMVMC, das sociedades e agrupacións de propietarios particulares formalmente constituídas, das cooperativas agrícolas, dos proindivisos, dos de montes de varas, abertais, de voces, voceríos, de fabeo, das comunidades de bens, das entidades locais e doutras persoas xurídicas, a acreditación deberá estar asinada por unha persoa titulada en enxeñaría de montes ou enxeñería técnico-forestal.</p>
    <p>– Contía da subvención calculada sobre a base das actividades cuantificadas na memoria de actuación e os valores máximos das unidades de obra previstos na anexo VIII.</p>
    <p>– Un detalle doutros ingresos ou axudas que financiasen a actividade subvencionada, con indicación do importe e a súa procedencia e co balance final do proxecto (ingresos e gastos). E, no caso de non telos, declaración expresa do beneficiario de non telos.</p>
    <p>c) Arquivo gráfico (medición GPS) en formato dixital SHP ou similar coa superficie afectada polos traballos de subvencionados, coas mesmas características que o ficheiro que figura no artigo 8.2.f).</p>
    <p>d) Respecto do material forestal de reprodución empregado:</p>
    <p>– Etiquetaxe e documento provedor expedido polo ente provedor de material forestal de reprodución de acordo co Real decreto 289/2003, do 7 de marzo, sobre comercialización dos materiais forestais de reprodución, e a súa modificación recollida no Real decreto 1220/2011, do 5 de setembro.</p>
    <p>– Declaración responsable dos entes provedores de material forestal de reprodución que teñan expedidos os ditos documentos provedores, na que certifiquen que o dito material forestal de reprodución cumpre cos requirimentos establecidos polo Decreto 220/2007, do 15 de novembro, polo que se crea o sistema oficial para o control da produción e comercialización dos materiais forestais de reprodución, en materia de calidade exterior.</p>
    <p>– Pasaporte fitosanitario do material forestal de reprodución de acordo coa lexislación vixente en materia de sanidade vexetal.</p>
    <p>e) Certificado final de obra emitido polo director de obra, excepto no caso de propietarios particulares de xeito individual con superficie de actuación inferior a 10 hectáreas, no cal figure unha relación valorada dos traballos executados.</p>
    <p>f) Só no caso de CMVMC, xustificación do cumprimento da obriga de comunicación establecida no artigo 125.7 da Lei 7/2012, do 28 de xuño, de montes de Galicia. Recórdase, que as cotas mínimas de reinvestimento dos montes veciñais serán do 40 % de todos os ingresos xerados.</p>
    <p>g) As instrucións para a presentación dos xustificantes de gasto e pagamento indícanse no anexo XI da orde. Nos xustificantes de gasto deberá figurar o número de rexistro do Rexistro de Empresas do Sector Forestal (Resfor).</p>
    <p>h) No caso de cesión do dereito de cobramento da axuda cun terceiro:</p>
    <p>– Comunicación do dereito de cobramento, conforme o modelo que figura no anexo IV da orde.</p>
    <p>No caso de que o cedente do dereito de cobramento sexa unha comunidade de montes veciñais en man común (CMVMC), o devandito anexo asinarao o presidente da CMVMC en nome da comunidade, pero deberá constar:</p>
    <p>• Certificado do secretario da comunidade en que indique que a asemblea xeral autorizou, expresamente o presidente para asinar a dita cesión de cobramento.</p>
    <p>– Copia do documento público ou privado no cal se formalizou a cesión. No caso de documento privado, este deberá estar asinado electronicamente. No caso de documento público, xustificación da liquidación do imposto de transmisións patrimoniais de actos xurídicos documentados (ITPAXD).</p>
    <p>– Copia do DNI/NIF/NIE en vigor da persoa cesionaria, só no caso de denegar expresamente a súa consulta.</p>
    <p>– Copia do NIF en vigor da entidade cesionaria, só no caso de que se opoña á súa consulta.</p>
    <p>2. Só se realizará unha única comprobación final dos expedientes aprobados unha vez comunicado o remate dos traballos-solicitude de pagamento da totalidade dos traballos aprobados. </p>
    <p>3. O titular comprométese a manter a masa, incluído o cartel informativo, conforme as condicións de comprobación da axuda e a conservala durante un mínimo de cinco anos e, no caso de ter instrumento de ordenación ou xestión forestal inscrito no Rexistro de Montes Ordenados, será a quenda da especie indicada no dito instrumento, contados desde a data da solicitude de pagamento da axuda.</p>
    <p>Contra a resolución que se publica cabe a interposición de recurso de reposición perante o conselleiro do Medio Rural, no prazo dun mes, contado a partir do día seguinte ao da súa notificación, segundo o establecido nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou directamente recurso contencioso-administrativo perante o órgano xurisdicional competente no prazo de dous meses a partir do día seguinte ao da súa notificación, consonte o disposto no artigo 46 da Lei 29/1998, do 13 de xullo, reguladora da xurisdición contencioso-administrativa, sen prexuízo de que os interesados poidan exercer calquera outro que coiden pertinente.</p>
    <p>Santiago de Compostela, 15 de setembro de 2020</p>
    <footer><p>José Luís Chan Rodríguez<br>Director xeral de Planificación e Ordenación Forestal</p></footer>

