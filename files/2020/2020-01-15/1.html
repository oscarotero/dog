---
date: '2020-01-15'
id: C3K1-070120-0003
page: 1828
number: 9
agency: Consellería de Sanidade
section: I. Disposicións xerais.
title: >-
  DECRETO 171/2019, do 19 de decembro, polo que se modifican os estatutos da
  Axencia Galega de Sangue, Órganos e Tecidos, aprobados polo Decreto 142/2015,
  do 17 de setembro.
range: Decreto
url: >-
  https://www.xunta.gal/dog/Publicados/2020/20200115/AnuncioC3K1-070120-0003_gl.html
---
<p>A Lei 14/2013, do 26 de decembro, de racionalización do sector público autonómico, no seu artigo 42, autorizou a creación da Axencia Galega de Sangue, Órganos e Tecidos como axencia pública autonómica adscrita, a través do Servizo Galego de Saúde, á consellería competente en materia de sanidade, que ten como fins xerais e obxectivos básicos actuar como un instrumento de xestión eficiente no exercicio de funcións relacionadas coa doazón e o abastecemento de sangue e os seus derivados, a coordinación de transplantes de órganos e tecidos e o procesado e almacenaxe de células, tecidos e mostras biolóxicas humanas con fins diagnósticos, terapéuticos e de investigación.</p>
    <p>O artigo 43 da citada Lei 14/2013, do 26 de decembro, estableceu que mediante decreto do Consello da Xunta de Galicia se procedería á creación da axencia, así como á aprobación dos estatutos que detallasen as funcións específicas que desenvolvería. </p>
    <p>No mesmo sentido, e con carácter xeral, o artigo 54.3 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, prevé que, tras a lei que autorice a creación dunha entidade instrumental, se procederá á súa creación e á aprobación dos seus estatutos por decreto do Consello da Xunta de Galicia, por proposta da consellería de adscrición, logo do informe favorable das consellerías competentes en materia de administracións públicas e de facenda.</p>
    <p>Mediante o Decreto 142/2015, do 17 de setembro, creouse a Axencia Galega de Sangue, Órganos e Tecidos e aprobáronse os seus estatutos, dando cumprimento ás previsións legais antes indicadas.</p>
    <p>O presente decreto ten por obxecto a modificación dos ditos estatutos coa finalidade fundamental de incluír na estrutura da axencia a Dirección de Xestión e Servizos Xerais.</p>
    <p>Con esta modificación da estrutura directiva de axencia preténdese adecuar o nivel de desempeño, coas responsabilidades e desafíos que a xestión da Axencia implica, para dar cumprimento aos obxectivos resultantes das actividades asumidas tras a súa creación.</p>
    <p>Así, da agrupación das distintas actividades que constitúen o fin xeral da axencia para dar cumprimento á lei antedita e máis á Lei 16/2010, do 17 de decembro, conséguese a coordinación e auméntase a eficiencia e eficacia das distintas actividades que, desde a súa creación, se agrupan nela.</p>
    <p>Estas actividades son as de garantir o abastecemento de sangue e os seus derivados aos provedores de servizos sanitarios na Comunidade Autónoma de Galicia, segundo os estándares de calidade vixentes no mercado e na lexislación de aplicación; coordinar a doazón, os transplantes de órganos e o implante celular de células e tecidos, velando polo cumprimento dos estándares de calidade vixentes no mercado e na lexislación de aplicación, e, por último, asumir a organización e garantir a dispoñibilidade de mostras de máxima calidade de células e tecidos.</p>
    <p>Esta agrupación de actividades implicou una remodelación organizativa interna que está en fase de desenvolvemento, xa que logo, a coordinación das diferentes actividades adscritas precisa de un reaxuste tanto físico coma de funcións do persoal adscrito.</p>
    <p>Por outra banda, a creación da axencia, entre outros cambios organizativos asimilados, debe compaxinar o mantemento do sistema contable financeiro co sistema contable orzamentario, tal como a normativa actual exixe, e coa utilización dos programas informáticos de control orzamentario da Administración autonómica. Todo isto mantendo, ademais, o dobre sistema de ingresos e gastos propios da entidade e con caixa propia.</p>
    <p>A creación da Dirección de Xestión e Servizos Xerais permitirá dispor dun único servizo para xestionar os servizos comúns, dar soporte administrativo, de xestión de persoal e orzamentaria aos distintos programas e actuacións da axencia, coordinar e supervisar o seu desenvolvemento e a correcta execución.</p>
    <p>Tamén posibilitará que a Dirección da axencia reciba a asistencia e o apoio necesarios para optimizar e simplificar o proceso de toma de decisións, así como o despacho ordinario dos asuntos, mantendo a continuidade da actividade da axencia.</p>
    <p>Deste xeito, racionalízase a xestión, redúcense os órganos de apoio e mellórase a eficiencia dos procesos, concentrando nun único servizo actividades necesarias e vitais para a xestión cotiá dos recursos materiais e humanos da axencia, de xeito que a realización dos seus servizos non se vexa atrasada nin condicionada por actividades burocráticas.</p>
    <p>Para tal efecto, resulta necesario modificar o artigo 11 dos estatutos co fin de recoller a competencia da Presidencia da axencia para o nomeamento e cesamento da persoa titular da nova Dirección de Xestión e Servizos Xerais.</p>
    <p>Tamén resulta obrigada a modificación do artigo 13 dos estatutos da axencia, co obxecto de incluír nas competencias do Consello Reitor a de formular a proposta de nomeamento e cesamento da persoa titular da citada Dirección de Xestión e Servizos Xerais.</p>
    <p>Introdúcese un novo artigo 15 bis para recoller o novo órgano e as súas funcións, sen alterar nin renumerar o resto dos preceptos estatutarios, e modifícase o artigo 16 para realizar a adscrición dun servizo, necesario para que a nova dirección poida levar a cabo as súas funcións.</p>
    <p>Finalmente, modifícase o artigo 32 dos estatutos da axencia, co fin de recoller a condición de persoal directivo da persoa titular da nova Dirección de Xestión e Servizos Xerais.</p>
    <p>A presente disposición adecúase aos principios de boa regulación previstos no artigo 129 da Lei 39/2015, do 1 de outubro, reguladora do procedemento administrativo común das administracións públicas, e no artigo 37.a) da Lei 14/2013, do 26 de decembro, de racionalización do sector público autonómico, por canto se trata dunha modificación mínima necesaria, orientada a mellorar a eficacia no funcionamento da axencia, e proporcionada aos seus obxectivos. </p>
    <p>O decreto conta cos informes favorables das consellerías competentes en materia de administracións públicas e de facenda e foi sometido á Comisión de Persoal da Xunta de Galicia, de conformidade co previsto no artigo 55.1 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, en relación co artigo 18.3, letra a) da Lei 2/2015, do 29 de abril, do emprego público de Galicia.</p>
    <p>Na súa virtude, por proposta do conselleiro de Sanidade, de acordo co Consello Consultivo e logo de deliberación do Consello da Xunta de Galicia na súa reunión do día dezanove de decembro de dous mil dezanove,</p>
    <h2>DISPOÑO:</h2>
    <p>Artigo único. Modificación dos estatutos da Axencia Galega de Sangue, Órganos e Tecidos, aprobados polo Decreto 142/2015, do 17 de setembro</p>
    <p>Os estatutos da Axencia Galega de Sangue, Órganos e Tecidos quedan modificados como segue:</p>
    <p>Un. Modifícase a letra c) do número 2 do artigo 11, que queda redactada como segue:</p>
    <p>«(....) c) Nomear e cesar as persoas titulares da Dirección da Axencia e da Dirección de Xestión e Servizos Xerais».</p>
    <p>Dous. Modifícase a letra i) do artigo 13, que queda redactada como segue:</p>
    <p>«i) Propoñer o nomeamento e cesamento, se é o caso, das persoas titulares da Dirección da Axencia e da Dirección de Xestión e Servizos Xerais».</p>
    <p>Tres. Engádese un artigo 15 bis coa seguinte redacción:</p>
    <p>«Artigo 15 bis. Dirección de Xestión e Servizos Xerais</p>
    <p>1. Baixo a dependencia da Dirección da axencia estará a Dirección de Xestión e Servizos Xerais, á cal lle corresponderá o exercicio das seguintes funcións:</p>
    <p>a) Dirixir o funcionamento dos servizos comúns da axencia, o seu réxime interior, así como o dos órganos e unidades administrativas que estean baixo a súa dependencia. </p>
    <p>b) Velar polo correcto soporte dos programas e das actuacións das diferentes áreas da axencia.</p>
    <p>c) Preparar o borrador de anteproxecto de orzamento, levar a cabo o seguimento da xestión e da execución económica, orzamentaria, de persoal e das fontes de financiamento, así como dos expedientes de contratación promovidos pola axencia. </p>
    <p>d) Coordinar a xestión do inventario e patrimonio da axencia, de conformidade coas previsións contidas na Lei 5/2011, do 30 de setembro, do patrimonio da Comunidade Autónoma de Galicia.</p>
    <p>e) Revisar e validar o borrador inicial do contrato plurianual de xestión, o plan de acción anual, o informe xeral anual de actividade e as contas anuais. </p>
    <p>f) Preparar os asuntos que teñan que elevarse ao Consello Reitor, ao Consello da Xunta de Galicia e á Comisión de Control.</p>
    <p>g) Dirixir a execución das funcións técnicas e de apoio ao desenvolvemento normativo e ao exercicio de funcións resolutorias nas materias obxecto da actividade da axencia.</p>
    <p>h) Dirixir os servizos de documentación e publicación da axencia, garantindo a accesibilidade á información do seu departamento segundo a Lei 1/2016, do 18 de xaneiro, de transparencia e bo goberno de Galicia, sen prexuízo da competencia doutros órganos nesta materia, e prestar asistencia e soporte tecnolóxico ás distintas áreas da axencia.</p>
    <p>i) Prestar asistencia técnica e administrativa á persoa titular da Dirección da axencia nos asuntos que esta considere conveniente.</p>
    <p>j) En xeral, cantos asuntos lle sexan encomendados en razón da súa competencia pola Dirección da axencia ou o Consello Reitor.</p>
    <p>2. O posto proverase de conformidade co previsto no artigo 32.</p>
    <p>3. O Servizo de Xestión e Servizos Xerais previsto no artigo seguinte estará baixo a súa dependencia directa».</p>
    <p>Catro. Modifícase o primeiro parágrafo e a alínea o) do artigo 16, que quedan redactados como segue:</p>
    <p>«1. O Servizo de Xestión e Servizos Xerais, baixo a dependencia directa da Dirección de Xestión e Servizos Xerais, dará soporte e prestará asistencia a esta nas actividades que esta lle encomende e nas relativas á xestión económica, administrativa e do persoal da axencia, a través do desempeño das seguintes funcións: (...)</p>
    <p>o) Garantir a accesibilidade á información do seu departamento segundo a Lei 1/2016, do 18 de xeneiro, de transparencia e bo goberno de Galicia».</p>
    <p>Cinco. Modifícase o artigo 32, que queda redactado como segue:</p>
    <p>«Artigo 32. Persoal directivo</p>
    <p>1. De conformidade co artigo 121 da Lei 8/2008, do 10 de xullo, de saúde de Galicia, terá a consideración de persoal directivo da axencia a persoa titular da Dirección da axencia, así como a persoa que ocupe o posto de director/a de Xestión e Servizos Xerais.</p>
    <p>2. A selección do persoal directivo rexerase polos principios de mérito, capacidade, idoneidade, concorrencia e publicidade. A correspondente convocatoria publicarase no Diario Oficial de Galicia.</p>
    <p>3. O nomeamento e o cesamento do persoal directivo corresponde á persoa titular da consellería competente en materia de sanidade, de acordo co previsto nos artigos 76.h) e 121.7 da Lei 8/2008, do 10 de xullo, de saúde de Galicia, logo da proposta do Consello Reitor.</p>
    <p>4. A persoa titular da Dirección da axencia deberá ter a condición de persoal estatutario fixo ou funcionario de carreira do Sistema Público de Saúde de Galicia, e reunir os requisitos de solvencia académica, profesional ou científica nas materias de competencia da axencia.</p>
    <p>5. A persoa que ocupe o posto de director/a de Xestión e Servizos Xerais deberá ter a condición de persoal estatutario fixo do subgrupo de clasificación profesional A1 ou funcionario de carreira do subgrupo A1.</p>
    <p>6. A vinculación formalizarase mediante nomeamento de carácter administrativo e o persoal quedará na situación administrativa que corresponda segundo a lexislación vixente que lle resulta aplicable.</p>
    <p>7. O persoal directivo estará suxeito á avaliación segundo criterios de eficacia e eficiencia, responsabilidade pola súa xestión e control de resultados en relación cos obxectivos que se lle fixen.</p>
    <p>8. Os postos de traballo do persoal directivo entenderanse como de especial dedicación e serán incompatibles con calquera outra actividade pública ou privada, agás as derivadas da docencia universitaria nos termos do artigo 4 da Lei 53/1984, do 26 de decembro, de incompatibilidades do persoal ao servizo das administracións públicas».</p>
    <p>Disposición derrogatoria única. Derrogación normativa</p>
    <p>Quedan derrogadas cantas disposicións de igual ou inferior rango se opoñan ao establecido neste decreto.</p>
    <p>Disposición derradeira única. Entrada en vigor</p>
    <p>Este decreto entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, dezanove de decembro de dous mil dezanove</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Jesús Vázquez Almuíña<br>Conselleiro de Sanidade</p>

