---
date: '2020-07-29'
id: G0535-210720-0001
page: 29856
number: 151
agency: Consellería de Cultura e Turismo
section: III. Outras disposicións.
title: >-
  RESOLUCIÓN do 20 de xullo de 2020, da Secretaría Xeral Técnica da Consellería
  de Cultura e Turismo, pola que se declara de interese galego e se ordena a
  inscrición no Rexistro de Fundacións de Interese Galego da Fundación Museo do
  Videoxogo de Galicia.
range: Resolución
url: >-
  https://www.xunta.gal/dog/Publicados/2020/20200729/AnuncioG0535-210720-0001_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Museo do Videoxogo de Galicia aprécianse os seguintes feitos e fundamentos de dereito:</p>
    <p>Feitos:</p>
    <p>1. Galo Alberto Martínez Nieto, presidente do Padroado da fundación, presentou solicitude de clasificación, declaración de interese galego e inscrición no Rexistro de Fundacións de Interese Galego.</p>
    <p>2. A Fundación Museo do Videoxogo de Galicia constituírona en escritura pública outorgada en Vigo (Pontevedra) o 2 de marzo de 2020, ante o notario José Luis Espinosa de Soto, co número de protocolo 378, Galo Alberto Martínez Nieto e Jacobo Francisco Martínez Nieto, que actúan no seu propio nome e dereito. </p>
    <p>3. A Fundación Museo do Videoxogo de Galicia, segundo establece o artigo 6 dos seus estatutos, ten por obxecto ou fins principais:</p>
    <p>– «A organización e o desenvolvemento do Museo do Videoxogo (Muvi), que aborde dun xeito integral a historia do videoxogo a través de todos os dispositivos de <em>hardware</em> e <em>software</em> que conforman a súa colección, cunha particular atención ao sector do videoxogo de Galicia, e utilizando o galego como lingua vehicular de todas as actividades desenvolvidas pola entidade».</p>
    <p>4. Na escritura de constitución da fundación constan os extremos relativos á personalidade dos fundadores; a súa capacidade para constituíla; a súa vontade de facelo como de interese galego conforme aos preceptos da Lei 12/2006, do 1 de decembro, de fundacións de interese galego; a dotación; os estatutos e a composición do padroado inicial.</p>
    <p>5. Nos estatutos da fundación consta a súa denominación; o seu enderezo; o seu obxecto e finalidade; as regras para a aplicación das rendas aos fins fundacionais e para a determinación dos beneficiarios; a composición e as normas de funcionamento do padroado; e as causas de disolución e o destino dos bens e dereitos resultantes da súa liquidación.</p>
    <p>6. O Padroado inicial da fundación está formado por Galo Alberto Martínez Nieto, como presidente; María Luz Castro Pena, como vicepresidenta; David Sampedro Pena, como secretario; Jacobo Francisco Martínez Nieto, como director executivo; e Roberto Carracelas Nieto, Rubén Santos Lemos, Carlos Pereiro Fernández e Rafael Davila Rama, como vogais. </p>
    <p>7. A Comisión integrada polos secretarios xerais técnicos de todas as consellerías elevou ao vicepresidente e conselleiro de Presidencia, Administracións Públicas e Xustiza, proposta de clasificación como de interese cultural da Fundación Museo do Videoxogo de Galicia, dado o seu obxecto e finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e segundo establecen os artigos 47.2 da citada lei; 51 do Regulamento de fundacións de interese galego, aprobado polo Decreto 14/2009, do 21 de xaneiro; e 7 do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro; o protectorado será exercido polo departamento da Xunta de Galicia que teña atribuídas as competencias correspondentes aos fins fundacionais. </p>
    <p>8. De conformidade coa citada proposta, por Orde da Vicepresidencia e Consellería de Presidencia, Administracións Públicas e Xustiza do 6 de xullo de 2020 (<em>Diario Oficial de Galicia</em> núm. 142, do 17 de xullo) clasificouse de interese cultural a Fundación Museo do Videoxogo de Galicia, e adscribiuse á Consellería de Cultura e Turismo para os efectos do exercicio das funcións de protectorado. </p>
    <p>Fundamentos de dereito:</p>
    <p>Primeiro. O artigo 34 da Constitución Española recoñece o dereito de fundación para fins de interese xeral, consonte a lei, e o artigo 27.26 do Estatuto de Autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 163/2018, do 13 de decembro, polo que se establece a estrutura orgánica da Consellería de Cultura e Turismo, corresponde a esta consellería a declaración de interese galego mediante resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación Museo do Videoxogo de Galicia, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Á vista do que antecede e tendo en consideración o establecido na normativa vixente en materia de fundacións de interese galego, e nas demais normas de xeral e pertinente aplicación; en uso das competencias atribuídas polo Decreto 163/2018, do 13 de decembro, polo que se establece a estrutura orgánica da Consellería de Cultura e Turismo,</p>
    <h2>RESOLVO:</h2>
    <p>Primeiro. Declarar de interese galego a Fundación Museo do Videoxogo de Galicia.</p>
    <p>Segundo. Ordenar a súa inscrición no Rexistro de Fundacións de Interese Galego, Sección da Consellería de Cultura e Turismo.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego, no Regulamento de fundacións de interese galego, aprobado polo Decreto 14/2009, do 21 de xaneiro, no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e na demais normativa de aplicación e especialmente ás obrigas de dar publicidade suficiente dos seus obxectivos e actividades, da ausencia de ánimo de lucro na prestación dos seus servizos, así como á de presentación anual da documentación contable e do plan de actuación ante o protectorado.</p>
    <p>Contra esta resolución, que non pon fin á vía administrativa, poderá interpoñerse recurso de alzada ante o conselleiro de Cultura e Turismo, no prazo dun mes contado desde o día seguinte ao da súa publicación, de acordo co sinalado nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 20 de xullo de 2020</p>
    <footer><p>Manuel Vila López<br>Secretario xeral técnico da Consellería de Cultura e Turismo</p></footer>

