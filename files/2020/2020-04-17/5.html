---
date: '2020-04-17'
id: G1534-060420-0001
page: 18457
number: 74
agency: Fondo Galego de Garantía Agraria
section: III. Outras disposicións.
title: >-
  RESOLUCIÓN do 3 de abril de 2020 pola que se dá publicidade dunha encomenda de
  xestión do Fondo Español de Garantía Agraria, O.A. á Comunidade Autónoma de
  Galicia de determinadas actuacións de intervención pública.
range: Resolución
url: >-
  https://www.xunta.gal/dog/Publicados/2020/20200417/AnuncioG1534-060420-0001_gl.html
---
<p>De acordo co disposto no artigo 11.3.b) da Lei 40/2015, do 1 de outubro, de réxime xurídico do sector público, e de conformidade coa cláusula décimo segunda da encomenda a que se dá publicidade, procede a publicación no Diario Oficial de Galicia do convenio polo que se formaliza a encomenda do Fondo Español de Garantía Agraria, O.A. á Comunidade Autónoma de Galicia para a xestión de determinadas actuacións de intervención pública, subscrito entre o presidente do Fondo Español de Garantía Agraria e o presidente do Fondo Galego de Garantía Agraria (Fogga), que figura como anexo a esta resolución.</p>
    <p>Santiago de Compostela, 3 de abril de 2020</p>
    <footer><p>Silvestre José Balseiros Guinarte<br>Director do Fondo Galego de Garantía Agraria</p></footer>
    <h2>ANEXO</h2>
    <h2>Convenio polo que se formaliza a encomenda do Fondo Español de Garantía Agraria, O.A. á Comunidade Autónoma de Galicia para a xestión de determinadas actuacións de intervención pública</h2>
    <p>En Madrid o 13 de marzo de 2020.</p>
    <p>Reunidos:</p>
    <p>Dunha parte, Miguel Ángel Riesgo Pablo, presidente do Fondo Español de Garantía Agraria, O.A. (en diante, FEGA), organismo dependente do Ministerio de Agricultura, Pesca e Alimentación, cargo para o que foi nomeado polo Real decreto 767/2018, do 29 de xuño (BOE núm. 158, do 30 de xuño). Actúa no exercicio das facultades que lle confire o artigo 4.2.f) do Estatuto do FEGA, aprobado polo Real decreto 1441/2001, do 21 de decembro.</p>
    <p>E doutra, José González Vázquez, en representación do Fondo Galego de Garantía Agraria (Fogga) (en diante, a Comunidade Autónoma). Actúa na súa condición de presidente deste, cargo para o que foi nomeado polo Decreto 99/2018, do 26 de setembro (DOG do 27 de setembro), en relación co artigo 12 dos estatutos do Fondo Galego de Garantía Agraria, aprobados polo Decreto 7/2014, do 16 de xaneiro, no exercicio da facultade para celebrar convenios que lle confire o artigo 13 do Decreto 7/2014, do 16 de xaneiro, polo que se aproban os estatutos do organismo autónomo Fondo Galego de Garantía Agraria.</p>
    <p>Ambas as partes recoñécense a capacidade suficiente para asinar o presente convenio de encomenda de xestión e para ese efecto</p>
    <p>Expoñen:</p>
    <p>Primeiro. O Regulamento (UE) nº 1308/2013 do Parlamento Europeo e do Consello, do 17 de decembro de 2013, polo que se crea a organización común de mercados dos produtos agrarios, establece o réxime de intervención pública e a axuda ao almacenamento privado deses produtos baixo o financiamento dos fondos agrícolas europeos. O devandito réxime complétase co Regulamento delegado (UE) nº 2016/1238 e as disposicións de aplicación contidas no Regulamento de execución (UE) nº 2016/1240, ambos ditados pola Comisión o 18 de maio de 2016.</p>
    <p>Segundo. Esa normativa establece para todos os Estados membros da Unión Europea as condicións para a compra e venda no marco da intervención pública, os requisitos para a aceptación das ofertas ou licitacións, as condicións para a entrega ou retirada do produto e o seu transporte, as inspeccións e os posibles rexeitamentos da mercadoría, así como as notificacións que se realizarán no procedemento de intervención pública.</p>
    <p>Terceiro. O Regulamento (UE) nº 1306/2013 do Parlamento Europeo e do Consello, do 17 de decembro de 2013, establece as normas relativas ao financiamento, xestión e seguimento da política agrícola común, disposicións estas que se completan co Regulamento delegado (UE) nº 907/2014 da Comisión, do 11 de marzo de 2014. Estas normas regulan as relacións entre a Comisión e os organismos pagadores das axudas financiadas cos fondos europeos, a xestión financeira, a liquidación de contas e outros aspectos que afectan, entre outras medidas, a intervención pública e o almacenamento privado.</p>
    <p>Cuarto. No ámbito nacional, o FEGA é o organismo pagador das actuacións en que, como a intervención pública e a regulación de mercados, o Estado ten competencia de xestión e control do pagamento de gastos con cargo aos fondos europeos agrícolas, de acordo co artigo 2.1 do Real decreto 92/2018, do 2 de marzo, polo que se regula o réxime dos organismos pagadores e de coordinación cos fondos. Ademais, o FEGA debe xestionar e supervisar as operacións asociadas ás intervencións de almacenamento público que están baixo a súa responsabilidade, segundo o artigo 3.1 do Regulamento Delegado (UE) nº 907/2014 da Comisión.</p>
    <p>Quinto. O FEGA, ao non ter estrutura territorial, carece dos medios persoais e técnicos necesarios para realizar algunhas funcións relativas á intervención e regulación de mercados, medios dos cales si dispoñen as comunidades autónomas onde teñen lugar os almacenamentos. En consecuencia, o obrigado cumprimento da normativa comunitaria e nacional, así como razóns de eficacia e operatividade, aconsellan confiar á Comunidade Autónoma a realización de determinadas actividades de carácter material e técnico a través dunha encomenda de xestión relativa á intervención pública e a regulación de mercados.</p>
    <p>Sexto. Resulta preciso establecer as condicións que regularán o exercicio pola Comunidade Autónoma das funcións encomendadas polo FEGA fixando, para ese efecto, as obrigacións de cada unha das partes e demais termos relativos ao desempeño das tarefas encomendadas.</p>
    <p>De acordo co que antecede, ambas as partes subscriben este convenio de encomenda de xestión, con suxeición ás seguintes</p>
    <h2>Cláusulas</h2>
    <p>Primeira. Obxecto do convenio</p>
    <p>O presente convenio ten por obxecto encomendar á Comunidade Autónoma de Galicia determinadas actuacións para a xestión da intervención pública, de conformidade co establecido nos regulamentos (UE) nº 1306/2013 e nº 1308/2013 do Parlamento Europeo e do Consello, ambos do 17 de decembro de 2013, e establecer as condicións para o exercicio das funcións encomendadas.</p>
    <p>Segunda. Actuacións encomendadas á Comunidade Autónoma</p>
    <p>1. A Comunidade Autónoma desenvolverá as actuacións previstas nesta encomenda de xestión a través do organismo pagador a que se refire o artigo 7 do Regulamento (UE) nº 1306/2013 do Parlamento Europeo e do Consello, e de acordo co Real decreto 92/2018, do 2 de marzo.</p>
    <p>2. Corresponde á Comunidade Autónoma a xestión de determinadas operacións de intervención pública que se efectúen no seu territorio, a execución dos controis e a emisión dos documentos e informes que resulten necesarios en aplicación da regulamentación vixente. Estas actuacións concrétanse en:</p>
    <p>a) A realización das actuacións preparatorias para a autorización e rexistro das empresas autorizadas a fabricar leite desnatado en po ou manteiga para o réxime de intervención pública, incluída a realización dos controis necesarios para iso.</p>
    <p>b) A expedición da nota de entrega ou retirada para as ofertas ou licitacións aceptadas polo FEGA no prazo establecido na normativa.</p>
    <p>c) A recepción material da mercadoría presentada nos almacéns contratados polo FEGA na Comunidade Autónoma, cuxas ofertas ou licitacións fosen aceptadas polo FEGA, mediante a realización do control oportuno, propoñendo ao FEGA a aceptación ou rexeitamento da partida de acordo coas súas características e dando saída material a esta en caso de rexeitamento, incluso tratándose de produto doutras comunidades autónomas.</p>
    <p>d) A retirada material da mercadoría dos lugares de almacenamento contratados polo FEGA xa sexa o caso dun traslado ou unha venda (cando teña constancia do seu pagamento) autorizadas polo FEGA realizando os oportunos controis.</p>
    <p>e) Realizar calquera outro control establecido regulamentariamente ou solicitado polo FEGA sobre os produtos de intervención pública nos almacéns ou nas empresas que se atopen no seu territorio; entre outros, controis periódicos nos puntos de almacenamento, controis de inventario, etc.</p>
    <p>f) No marco de posibles contratacións levadas a cabo polo FEGA, comprobar calquera elemento que os oferentes inclúan nas súas ofertas económicas, sempre que requiran unha actuación in situ dentro do territorio da súa comunidade.</p>
    <p>g) Levar a contabilidade dos produtos almacenados, vixiando o seu estado de conservación e propoñendo ao FEGA as medidas necesarias para a súa correcta conservación.</p>
    <p>h) Realizar as comunicacións e expedir todos os informes e actas necesarias de acordo coas instrucións do FEGA no prazo requirido para iso.</p>
    <p>i) Realizar outras actuacións que xurdan necesarias para cumprir coa regulamentación comunitaria e/ou nacional.</p>
    <p>3. Corresponden tamén á Comunidade Autónoma as actuacións necesarias que deriven de operacións realizadas no ámbito territorial doutras comunidades autónomas e cuxas materias primas, perceptores, almacenamento ou destino dos produtos corresponda ou proceda do territorio desa Comunidade Autónoma.</p>
    <p>4. As actuacións descritas levaranse a cabo de acordo coas instrucións recibidas do FEGA.</p>
    <p>Terceira. Actuacións que competen ao FEGA</p>
    <p>Para asegurar a correcta execución das actuacións encomendadas á Comunidade Autónoma en virtude do presente convenio, o FEGA realizará as seguintes actuacións:</p>
    <p>a) Elaborará as instrucións xerais precisas para establecer a forma de actuación que proceda. Estas instrucións someteranse a coñecemento previo e observacións da Comunidade Autónoma antes da súa aprobación.</p>
    <p>b) Autorizará e rexistrará as empresas autorizadas a fabricar leite desnatado en po ou manteiga para o réxime de intervención pública.</p>
    <p>c) Recibirá e verificará a admisibilidade das ofertas e licitacións de compra ou venda de produto de intervención e comunicará á Comunidade Autónoma aquelas aceptadas dentro do seu territorio para que poida elaborar a nota de entrega ou retirada dentro dos prazos establecidos.</p>
    <p>d) Tramitará os contratos necesarios para o correcto funcionamento do sistema e a adecuada conservación do produto.</p>
    <p>e) Efectuará os pagamentos correspondentes. Así mesmo, recibirá os ingresos en caso de venda de produto.</p>
    <p>f) Devolverá ou executará as garantías presentadas polos interesados, xa estean ligadas a operacións de compra/venda ou sexan relativas a contratacións realizadas polo FEGA.</p>
    <p>g) Levará a contabilidade dos movementos e existencias dos produtos de intervención a nivel rexional e nacional, a partir das comunicacións realizadas pola Comunidade Autónoma.</p>
    <p>h) Será o interlocutor único coa Comisión Europea no marco das medidas de intervención pública, polo que se encargará de realizar calquera comunicación establecida regulamentariamente, recompilando a información remitida pola Comunidade Autónoma, se é o caso.</p>
    <p>i) Renderá contas á Comisión Europea dos gastos de segunda categoría correspondentes ás operacións de intervención pública dos mercados agrarios.</p>
    <p>Cuarta. Grupos de traballo</p>
    <p>A Comunidade Autónoma participará nos grupos de traballo que se constitúan no FEGA para coordinar as actuacións obxecto da presente encomenda de xestión que o organismo pagador xestione no seu ámbito territorial.</p>
    <p>Quinta. Misións de control</p>
    <p>1. O FEGA poderá verificar a correcta aplicación da normativa nas dependencias do organismo pagador da Comunidade Autónoma e, se é o caso, nos almacéns ou empresas situadas no seu territorio. Neste último suposto, as comprobacións serán realizadas por funcionarios da Comunidade Autónoma acompañados dos funcionarios designados para o efecto polo FEGA.</p>
    <p>2. Así mesmo, os funcionarios de ambos os organismos poderán acompañar os das institucións da Unión Europea nas misións de control que se deban realizar en territorio da Comunidade Autónoma.</p>
    <p>Sexta. Financiamento e corresponsabilidade financeira</p>
    <p>As actuacións previstas no presente convenio de encomenda de xestión non xerarán custos nin darán lugar a contraprestacións financeiras entre as partes asinantes.</p>
    <p>Sétima. Vixencia e prórroga</p>
    <p>1. A encomenda de xestión instrumentada mediante o presente convenio terá unha vixencia de catro anos. Non obstante, en calquera momento antes da finalización do prazo anterior, as partes asinantes poderán pactar por mutuo acordo a súa prórroga ata catro anos adicionais ou a súa extinción.</p>
    <p>2. Se durante a vixencia do convenio de encomenda de xestión unha das partes considera necesario resolvelo, deberá comunicalo á outra parte cunha antelación mínima de dous meses e deixar constancia da devandita vontade na Comisión Mixta de Seguimento descrita na cláusula novena.</p>
    <p>Oitava. Modificación do convenio</p>
    <p>O FEGA e a Comunidade Autónoma poderán acordar a modificación das cláusulas do presente convenio, así como a realización de actividades complementarias para integrar estas actuacións coas doutras comunidades autónomas. A modificación do contido do convenio requirirá acordo expreso das partes mediante a subscrición da correspondente addenda a este.</p>
    <p>Novena. Mecanismos de seguimento, vixilancia e control. Resolución de discrepancias</p>
    <p>Para a resolución das discrepancias que puidesen xurdir na aplicación do presente convenio de encomenda de xestión crearase unha Comisión Mixta de Seguimento que, ademais de vixiar e controlar a execución dos compromisos adquiridos polos asinantes, resolverá os problemas de interpretación e cumprimento que puidesen xurdir. A Comisión, integrada por tres membros en representación do FEGA e tres en representación da Comunidade Autónoma, rexerá o seu réxime de organización e funcionamento polo previsto para os órganos colexiados na Lei 40/2015, do 1 de outubro, de réxime xurídico do sector público.</p>
    <p>Décima. Incumprimento</p>
    <p>En caso de incumprimento por unha das partes das obrigacións e compromisos asumidos, a outra deberá comunicalo á Comisión Mixta de Seguimento. Ademais, poderá requirir a parte incumpridora para que, no prazo máximo dun mes, realice as actuacións que lle corresponden en virtude da encomenda de xestión instrumentada polo presente convenio. Se, transcorrido o prazo indicado no requirimento, persiste o incumprimento poderá resolverse o convenio.</p>
    <p>Décimo primeira. Protección e seguridade da información</p>
    <p>No desenvolvemento do presente convenio de encomenda de xestión as partes adoptarán as medidas de seguridade requiridas polo Regulamento (UE) 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación destes datos, e polo que se derroga a Directiva 95/46/CE (Regulamento xeral de protección de datos), pola Lei orgánica 3/2018, do 5 de decembro, de protección de datos persoais e garantía dos dereitos dixitais, así como o indicado no Esquema nacional de seguridade (ENS) establecido no Real decreto 3/2010, do 8 de xaneiro, e as súas modificacións, así como aqueloutra normativa reguladora da protección de datos de carácter persoal que sexa de aplicación durante a súa vixencia.</p>
    <p>As partes comprométense a cumprir a política de seguridade e confidencialidade da información e a someterse aos sistemas de verificación establecidos polas respectivas administracións, de acordo coa lexislación estatal ou autonómica que resulte aplicable en cada caso.</p>
    <p>Décimo segunda. Publicidade do convenio</p>
    <p>1. O presente convenio de encomenda de xestión inscribirase no Rexistro de convenios e de encomendas de xestión do sector público estatal (RCESPE) e no rexistro correspondente de acordo coa lexislación autonómica.</p>
    <p>2. Así mesmo, publicarase no Boletín Oficial del Estado e no diario oficial da Comunidade Autónoma, de acordo co artigo 11.3.b) da Lei 40/2015, do 1 de outubro, e coa lexislación autonómica.</p>
    <p>3. As partes outórganse mutuamente o consentimento para que os datos persoais e o resto das especificacións que constan no presente convenio e que deban facerse públicos de acordo coa lexislación estatal ou autonómica que resulte aplicable poidan publicarse nos rexistros de encomendas de xestión e nos portais de transparencia e goberno aberto ou noutros análogos das respectivas administracións.</p>
    <p>Décimo terceira. Natureza xurídica e réxime legal</p>
    <p>1. Esta encomenda de xestión formalízase de conformidade co disposto no artigo 11 da Lei 40/2015, do 1 de outubro, de réxime xurídico do sector público.</p>
    <p>2. As cuestións litixiosas que non puidesen solucionarse a través da Comisión Mixta de Seguimento serán sometidas, unha vez esgotada a vía administrativa, á xurisdición contencioso-administrativa, conforme o establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>3. A encomenda de xestión non supón cesión da titularidade das competencias nin dos elementos substantivos do seu exercicio e será responsabilidade do FEGA ditar os actos ou resolucións de carácter xurídico que dean soporte ou nos cales se integren as concretas actividades materiais obxecto da presente encomenda de xestión.</p>
    <p>En proba de conformidade e para a debida constancia do convido, as partes subscriben o presente convenio de encomenda de xestión, por triplicado, no lugar e a data indicados no encabezamento, rubricando cada unha das súas páxinas.</p>
    <p>Miguel Ángel Riesgo Pablo, presidente do Fondo Español de Garantía Agraria; José González Vázquez, presidente do Fondo Galego de Garantía Agraria.</p>

