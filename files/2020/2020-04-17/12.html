---
date: '2020-04-17'
id: G0424-030320-0001
page: 18477
number: 74
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 27 de febreiro de 2020, da Dirección Xeral de Enerxía e Minas,
  pola que se autoriza administrativamente e se aproba o proxecto de execución
  da infraestrutura gasista denominada Desprazamento da rede MOP 16 bar pola
  construción do camiño de enlace para a supresión de pasos a nivel da vía
  férrea Redondela-Santiago, no concello de Catoira (Pontevedra), promovido pola
  empresa Nedgia, S.A. (expediente IN627A 2019/4-0).
range: Resolución
url: >-
  https://www.xunta.gal/dog/Publicados/2020/20200417/AnuncioG0424-030320-0001_gl.html
---
<p>Feitos:</p>
    <p>Primeiro. O 6.6.1996 a Dirección Xeral de Industria ditou resolución pola que se aprobou o proxecto de execución e se autorizou Enagás, S.A. a instalación da rede de distribución de gas natural para usos industriais nos termos municipais de Valga, Pontecesures e Catoira (Rede Pontecesures-Catoira). Esta infraestrutura de distribución de gas natural entrou en funcionamento en 1998 e actualmente é propiedade de Nedgia, S.A.</p>
    <p>Segundo. O 28.2.2019 Nedgia, S.A. presentou a solicitude de aprobación do proxecto de execución da infraestrutura gasista denominada Desprazamento da rede MOP 16 bar pola construción do camiño de enlace para a supresión de pasos a nivel da vía férrea Redondela-Santiago no concello de Catoira (Pontevedra), xunto coa seguinte documentación:</p>
    <p>• Proxecto de autorización de instalacións, titulado Desprazamento da rede MOP 16 bar pola construción do camiño de enlace para a supresión de pasos a nivel da vía férrea Redondela-Santiago no concello de Catoira (Pontevedra), asinado polo enxeñeiro industrial Ángel Casas Bachiller (colexiado nº 9.735 do Colexio Oficial de Enxeñeiros Industriais de Madrid), datado en xaneiro de 2019 e no cal figura un orzamento total de 37.204,51 €.</p>
    <p>• Declaración responsable do técnico proxectista, do 14.1.2019, conforme os modelos establecidos para o efecto no anexo I da Instrución 5/2012, do 15 de novembro, da Dirección Xeral de Industria, Enerxía e Minas, sobre os criterios aplicables para exixir o visado colexial en materia de industria e enerxía, e no anexo XIX do Decreto 51/2011, do 17 de marzo, polo que se actualiza a normativa en materia de seguridade industrial da Comunidade Autónoma de Galicia para a súa adaptación á Directiva 2006/123/CE do Parlamento Europeo e do Consello, do 12 de decembro, relativa aos servizos no mercado interior.</p>
    <p>• Separatas técnicas para as seguintes entidades afectadas pola infraestrutura gasista proxectada: Concello de Catoira, Xefatura Territorial de Pontevedra da Consellería de Cultura e Turismo, ADIF, Telefónica de España, S.A.U. e UFD Distribución Electricidad, S.A.</p>
    <p>Posteriormente, Nedgia, S.A. completou a súa solicitude, a requirimento desta dirección xeral, coa presentación o 25.4.2019 do xustificante de pagamento da taxa administrativa correspondente ao procedemento solicitado.</p>
    <p>Segundo o disposto neste proxecto de execución, a infraestrutura gasista proxectada ten por obxecto a modificación do trazado do gasoduto Rede Pontecesures-Catoira entre os vértices V-I-C-51-2 e V-I-C-56-2, que comprende as seguintes instalacións:</p>
    <p>• Conexión á tubaxe existente: realizarase cos dúas waytee 6”×6”, ambas con reforzo circular completo. A de inicio estará situada a uns 4 m augas enriba do vértice V-I-C-51-3 da rede Pontecesures-Catoira e a conexión final realizarase a 3 m aproximadamente augas abaixo do vértice V-I-C-56-1 da rede Pontecesures-Catoira.</p>
    <p>• Canalización de gas natural con MOP = 16 bar de 305 m de lonxitude total desde a TTC de 6” no vértice VI-C-51-2 ata o vértice V-I-C-56-1. A tubaxe de aceiro será de diámetro 6” e espesor 3,6 mm, segundo UNE EN 3183 Gr. L245. </p>
    <p>• Instalación de elementos auxiliares: próxima á conexión do inicio incorpórase unha válvula de corte de 6”, entre os vértices V-I-C-51-B e V-I-C-51-C. </p>
    <p>Terceiro. O 20.5.2019 esta dirección xeral trasladou as separatas técnicas do proxecto de execución da devandita infraestrutura gasista, para os efectos de obter o seu informe ao respecto, ás seguintes entidades titulares de bens e dereitos afectados por ela: Concello de Catoira, Xefatura Territorial de Pontevedra da Consellería de Cultura e Turismo, ADIF, Telefónica de España, S.A.U. e UFD Distribución Electricidad, S.A.</p>
    <p>A Xefatura Territorial de Pontevedra da Consellería de Cultura e Turismo e ADIF contestaron a petición de informe establecendo os seus respectivos condicionados, os cales foron aceptados polo promotor da infraestrutura gasista. As outras tres entidades non contestaron a petición de informe.</p>
    <p>Cuarto. O 5.9.2019 Nedgia, S.A. presentou a solicitude de aprobación dunha addenda ao proxecto de execución da devandita infraestrutura gasista xuntando a seguinte documentación:</p>
    <p>• Addenda ao proxecto de autorización de instalacións titulado Desprazamento da rede MOP 16 bar pola construción do camiño de enlace para a supresión de pasos a nivel da vía férrea Redondela-Santiago no concello de Catoira (Pontevedra), asinada polo enxeñeiro industrial Ángel Casas Bachiller (colexiado nº 9.735 do Colexio Oficial de Enxeñeiros Industriais de Madrid), datada en xullo de 2019 e na cal figura un orzamento total de 14.531,18 €.</p>
    <p>• Declaración responsable do técnico proxectista, do 30.7.2019, conforme os modelos establecidos para o efecto no anexo I da Instrución 5/2012, do 15 de novembro, da Dirección Xeral de Industria, Enerxía e Minas, sobre os criterios aplicables para exixir o visado colexial en materia de industria e enerxía, e no anexo XIX do Decreto 51/2011, do 17 de marzo, polo que se actualiza a normativa en materia de seguridade industrial da Comunidade Autónoma de Galicia para a súa adaptación á Directiva 2006/123/CE do Parlamento Europeo e do Consello, do 12 de decembro, relativa aos servizos no mercado interior.</p>
    <p>• Separatas técnicas para as seguintes entidades afectadas pola infraestrutura gasista proxectada na addenda: Concello de Catoira, Xefatura Territorial de Pontevedra da Consellería de Cultura e Turismo, Telefónica de España, S.A.U. e UFD Distribución Electricidad, S.A.</p>
    <p>Posteriormente, Nedgia, S.A. completou a súa solicitude, a requirimento desta dirección xeral, coa presentación o 8.11.2019 do xustificante de pagamento da taxa administrativa correspondente ao procedemento solicitado.</p>
    <p>Segundo o disposto nesta addenda, esta ten por obxecto a modificación do trazado do gasoduto Rede Pontecesures-Catoira entre os vértices V-I-C-56-1 e V-I-C-59, que comprende as seguintes instalacións:</p>
    <p>• Conexión á tubaxe existente: o punto de inicio será na tubaxe proxectada no referido proxecto de execución, que se realizará mediante cóbado de 45º nas proximidades do vértice V-I-C-56-1 da rede existente, e a conexión final realizarase mediante dúas waytee de 4”×4”, ambas con reforzo circular completo. A primeira conexión estará situada a uns 8 m augas abaixo do vértice Vac-1 da acometida industrial ás empresas Friscos-Productos Ulla e a conexión final realizarase a 2 m aproximadamente augas enriba do vértice V-I-C-58-1 da rede de Pontecesures-Catoira.</p>
    <p>• Canalización de gas natural con MOP 16 bar de 93 m de lonxitude total desde o cóbado de 6” no vértice V-I-C-56-1 ata o vértice V-I-C-59. A tubaxe de aceiro será de diámetros de 4” e 6” e espesor 3,6 mm, segundo UNE EN 3183 Gr. L245.</p>
    <p>• Instalación de elementos auxiliares: próxima á conexión final incorpóranse dúas válvulas de corte de 4” e 6”, a primeira entre os vértices V-I-C-51-Ñ1 e V-I-C-51-Ñ2 e a segunda entre os vértices V-I-C-51-Ñ e V-I-C-51-O.</p>
    <p>Quinto. O 25.10.2019 esta dirección xeral ditou resolución pola que se someteu a información pública a solicitude de autorización administrativa e aprobación do proxecto de execución, e da súa addenda, correspondente ao desprazamento da rede MOP 16 bar pola construción do camiño de enlace para a supresión de pasos a nivel da vía férrea Redondela-Santiago no concello de Catoira (Pontevedra), promovido pola empresa Nedgia, S.A. (expediente IN627A 2019/4-0).</p>
    <p>Esta resolución publicouse no Diario Oficial de Galicia do 10 de decembro de 2019, no Boletín Oficial da provincia do 30 de decembro e nos xornais La Voz de Galicia e Faro de Vigo do 22 de novembro, e tamén estivo exposto no taboleiro de anuncios do Concello de Catoira. Durante o período de información pública non se presentaron escritos de alegacións.</p>
    <p>Sexto. O 18.11.2019 esta dirección xeral trasladou as separatas técnicas, para os efectos de obter o seu informe ao respecto, ás seguintes entidades titulares de bens e dereitos afectados pola addenda ao proxecto de execución da devandita infraestrutura gasista: Concello de Catoira, Xefatura Territorial de Pontevedra da Consellería de Cultura e Turismo, Telefónica de España, S.A.U. e UFD Distribución Electricidad, S.A.</p>
    <p>A Xefatura Territorial de Pontevedra da Consellería de Cultura contestou a petición de informe establecendo os seus respectivos condicionados, os cales foron aceptados polo promotor da infraestrutura gasista.</p>
    <p>A respecto das outras tres entidades, que non contestaron a petición inicial nin a súa reiteración, enténdese a súa conformidade coa autorización da infraestrutura gasista proxectada, de acordo co disposto nos artigos 80 e 84 do Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural.</p>
    <p>Sétimo. O 18.2.2019 a Xefatura Territorial de Pontevedra da Consellería de Economía, Emprego e Industria (en diante, xefatura territorial) emitiu informe favorable sobre a infraestrutura gasista denominada Desprazamento da rede MOP 16 bar pola construción do camiño de enlace para a supresión de pasos a nivel da vía férrea Redondela-Santiago no concello de Catoira (Pontevedra), promovida pola empresa Nedgia, S.A. (expediente IN627A 2019/4-0).</p>
    <p>Consideracións legais e técnicas:</p>
    <p>Primeira. A Dirección Xeral de Enerxía e Minas é a competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 135/2017, do 28 de decembro, polo que se establece a estrutura orgánica da Consellería de Economía, Emprego e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP); coa Orde da Consellería de Industria e Comercio do 30 de novembro de 1999 sobre a tramitación de autorizacións administrativas das canalizacións de gas; coa Lei 39/2015, do 1 de outubro, do procedemento administrativo común das administracións públicas, e a Lei 40/2015, do 1 de outubro, de réxime xurídico do sector público.</p>
    <p>Segunda. O proxecto de execución e a addenda que se aproban cumpren coas exixencias regulamentarias fixadas no Real decreto 919/2006, do 28 de xullo, polo que se aproba o regulamento técnico de distribución e utilización de combustibles gasosos e as súas instrucións técnicas complementarias ICG 01 a 11.</p>
    <p>Terceira. No expediente instruído para o efecto cumpríronse os trámites regulamentarios.</p>
    <p>De acordo con todo o que antecede,</p>
    <h2>RESOLVO:</h2>
    <p>1. Autorizar administrativamente a infraestrutura gasista denominada Desprazamento da rede MOP 16 bar pola construción do camiño de enlace para a supresión de pasos a nivel da vía férrea Redondela-Santiago no concello de Catoira (Pontevedra), promovida pola empresa Nedgia, S.A. (expediente IN627A 2019/4-0).</p>
    <p>2. Aprobar o proxecto de execución, e a súa addenda, da citada infraestrutura gasista.</p>
    <p>Todo isto de acordo coas seguintes condicións:</p>
    <p>Primeira. A empresa promotora, Nedgia, S.A., constituirá no prazo de dous meses, contados desde o día seguinte á notificación desta resolución, unha fianza por valor de 1.034,71 €, importe do 2 % do orzamento das instalacións, para garantir o cumprimento das súas obrigas, conforme o previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro.</p>
    <p>A devandita fianza constituirase na caixa xeral de depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez que se formalice a acta de posta en marcha das instalacións.</p>
    <p>Segunda. As instalacións que se autorizan realizaranse de acordo coas especificacións e planos que figuran na seguinte documentación técnica que se aproba:</p>
    <p>• O proxecto de autorización de instalación, titulado Desprazamento da rede MOP 16 bar pola construción do camiño de enlace para a supresión de pasos a nivel da vía férrea Redondela-Santiago no concello de Catoira (Pontevedra), asinado polo enxeñeiro industrial Ángel Casas Bachiller, datado en xaneiro de 2019 e no cal figura un orzamento total de 37.204,51 €.</p>
    <p>• A addenda ao dito proxecto de autorización de instalacións, asinada polo enxeñeiro industrial Ángel Casas Bachiller, datada en xullo de 2019 e na cal figura un orzamento total de 14.531,18 €.</p>
    <p>Terceira. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos coas súas instrucións técnicas complementarias e as normas que os complementan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Cuarta. Para introducir modificacións nas instalacións que afecten datos básicos do proxecto será necesaria a autorización previa da Dirección Xeral de Enerxía e Minas; non obstante, a xefatura territorial poderá autorizar as modificacións de detalle do proxecto que resulten procedentes e deben comunicar á dita dirección xeral todas as resolucións que dite en aplicación da citada facultade.</p>
    <p>Quinta. Canto aos bens e dereitos afectados pola infraestrutura gasista proxectada e adscritos ás distintas administracións, organismos ou empresas de servizo público ou de servizos de interese xeral, a empresa promotora procederá a realizar os correspondentes cruzamentos e afeccións de acordo cos condicionados e informes emitidos por estes.</p>
    <p>Sexta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a empresa promotora deberá presentar a solicitude de posta en servizo ante a xefatura territorial, quen deberá estendela tras as comprobacións técnicas que considere oportunas.</p>
    <p>Sétima. Esta autorización outórgase sen prexuízo de terceiros e independentemente das autorizacións ou licenzas de competencia doutros organismos ou entidades públicas, necesarias para realizar a citada infraestrutura gasista.</p>
    <p>Oitava. A Administración reserva para si o dereito a deixar sen efecto a presente autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que coiden pertinente.</p>
    <p>Santiago de Compostela, 27 de febreiro de 2020</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

