---
date: '2020-04-17'
id: G0424-210220-0002
page: 18473
number: 74
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 19 de febreiro de 2020, da Dirección Xeral de Enerxía e Minas,
  pola que se autoriza o peche e o desmantelamento da infraestrutura gasista
  denominada Acometida APA a instalacións de Inditex en Arteixo, cuxa
  titularidade corresponde a Nedgia, S.A.
range: Resolución
url: >-
  https://www.xunta.gal/dog/Publicados/2020/20200417/AnuncioG0424-210220-0002_gl.html
---
<p>Feitos:</p>
    <p>Primeiro. O 12.11.2019 a empresa Nedgia, S.A. presentou a solicitude de aprobación da execución do proxecto denominado Desmantelamento de acometida en APA a instalacións de Inditex en Arteixo (A Coruña).</p>
    <p>Segundo consta na solicitude e no proxecto, preténdese o desmantelamento da conexión industrial de gas natural existente na avenida da Deputación, s/n, no termo municipal de Arteixo (A Coruña), que dotaba de subministración de gas natural a Emesa Trefilería, S.A. (anterior propietario dos terreos), que consiste na obturación, corte e extracción da canalización que conforma a conexión actualmente existente (fóra de servizo), como consecuencia da interferencia que esta conexión causa nas obras de mellora de accesos á parcela nº 09 do Polígono Industrial de Sabón en Arteixo, en que a empresa Industria de Diseño Textil, S.A. (Inditex) dispón de instalacións.</p>
    <p>Segundo consta no proxecto, as instalacións que serán obxecto de desmantelamento son as seguintes:</p>
    <p>– Condución de aceiro DN 2” en MOP 16 bar, cunha lonxitude de 5 m, que parte do gasoduto existente na avenida da Deputación (gasoduto RAA-I015.1, propiedade de Nedgia, S.A.) e finaliza no límite da propiedade do usuario final (instalacións de Inditex).</p>
    <p>– Instalacións auxiliares ao longo da conexión industrial: válvula de seccionamento.</p>
    <p>Segundo. O 2.1.2020 os servizos técnicos da Xefatura Territorial da Coruña da Consellería de Economía, Emprego e Industria (en diante, xefatura territorial) emitiron informe favorable sobre a devandita solicitude de aprobación da execución do proxecto denominado Desmantelamento de acometida en APA a instalacións de Inditex en Arteixo (A Coruña).</p>
    <p>Consideracións legais e técnicas:</p>
    <p>Primeiro. A Dirección Xeral de Enerxía e Minas é a competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 135/2017, do 28 de decembro, da Consellería de Economía, Emprego e Industria, polo que se establece a estrutura orgánica da Consellería de Economía, Emprego e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP); coa Orde da Consellería de Industria e Comercio do 30 de novembro de 1999 sobre a tramitación de autorizacións administrativas das canalizacións de gas, e coa Lei 39/2015, do 1 de outubro, do procedemento administrativo común das administracións públicas.</p>
    <p>Segundo. De acordo co disposto no artigo 73 da Lei 34/1998, do 7 de outubro, do sector de hidrocarburos, o peche das instalacións de distribución de gas natural requirirá autorización administrativa previa, cuxo procedemento vén regulado nos artigos 88 a 91 do Real decreto 1434/2002, do 27 de decembro.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>A Dirección Xeral de Enerxía e Minas, de acordo co que antecede e no exercicio das competencias que ten atribuídas,</p>
    <h2>RESOLVE:</h2>
    <p>• Autorizar o peche, incluíndo o desmantelamento, da infraestrutura gasista denominada Acometida APA a instalacións de Inditex en Arteixo (A Coruña), cuxa titularidade corresponde a Nedgia, S.A.</p>
    <p>Todo isto de acordo coas seguintes condicións:</p>
    <p>Primeira. O peche e desmantelamento de instalacións que se autoriza terá que realizarse de acordo coas especificacións e planos que figuran no proxecto presentado pola empresa titular das instalacións baixo a denominación Desmantelamento de acometida en APA a instalacións de Inditex en Arteixo (A Coruña), asinado o 24.10.2019 polo enxeñeiro industrial David Núñez Fernández (colexiado número 1.534 do Colexio Oficial de Enxeñeiros Industriais de Galicia) e no cal figura un orzamento de 2.291,63 euros.</p>
    <p>Segunda. Durante a execución do proxecto cumpriranse as condicións técnicas e de seguridade dispostas nos regulamentos vixentes que lle sexan de aplicación e, en particular, o disposto no Regulamento técnico de distribución e utilización de combustibles gasosos e na súa ITC-ICG 01 Instalacións de distribución de combustibles gasosos por canalización, aprobados polo Real decreto 919/2006, do 28 de xullo.</p>
    <p>Terceira. O prazo para o peche e desmantelamento que se autoriza será de seis meses, contados a partir da data da última autorización administrativa que sexa necesario obter para a execución dos traballos. Unha vez rematados estes traballos, a empresa promotora deberá presentar a solicitude de acta de peche ante a xefatura territorial e achegar a seguinte documentación:</p>
    <p>– Dirección de obra asinada por técnico competente e declaración responsable de execución das obras conforme o proxecto autorizado.</p>
    <p>– Documentación xustificativa dos xestores de residuos dos tratamentos realizados a estes.</p>
    <p>Cuarta. A Administración reserva para si o dereito a deixar sen efecto esta autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Quinta. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para o peche autorizado.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 19 de febreiro de 2020</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

