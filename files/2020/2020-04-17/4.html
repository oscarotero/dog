---
date: '2020-04-17'
id: G0426-150420-0001
page: 18454
number: 74
agency: Consellería do Medio Rural
section: III. Outras disposicións.
title: >-
  ORDE do 15 de abril de 2020 pola que se modifica temporalmente o prego de
  condicións da indicación xeográfica protexida Ternera Gallega.
range: Orde
url: >-
  https://www.xunta.gal/dog/Publicados/2020/20200417/AnuncioG0426-150420-0001_gl.html
---
<p>A situación excepcional provocada pola pandemia do COVID-19 motivou as medidas extraordinarias adoptadas polos gobernos e autoridades a nivel mundial, e que o Goberno de España concretou, en particular, no Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19, durante quince días; no Real decreto 476/2020, do 27 de marzo, que prorroga o devandito estado de alarma ata o 12 de abril de 2020, e nas súas prórrogas e modificacións posteriores, que obrigan a tomar medidas excepcionais que afectan a actividade económica en xeral e, consecuentemente, diferentes ámbitos da produción e da comercialización agroalimentaria.</p>
    <p>Nas devanditas normas, ante a forte incidencia da epidemia do COVID-19, o Goberno de España estableceu unha serie de medidas de prevención sanitaria que impoñen grandes restricións aos movementos das persoas, que inclúen, segundo se recolle no número 4 do artigo 10 do citado Real decreto 463/2020, do 14 de marzo, a suspensión das actividades de hostalaría e restauración, como unha medida máis para a contención da pandemia.</p>
    <p>Esta restrición está a afectar notablemente o sector da carne de vacún en xeral e a indicación xeográfica protexida (IXP) Ternera Gallega en particular, porque comercializa unha boa parte da súa produción nos establecementos da hostalería e a restauración.</p>
    <p>Para paliar no posible esta situación, o Consello Regulador das Indicacións Xeográficas Protexidas de Carne de Vacún de Galicia, que xestiona a IXP Ternera Gallega, solicitou unha modificación temporal do prego de condicións desta indicación xeográfica. </p>
    <p>A normativa europea que regula as denominacións de orixe e indicacións xeográficas protexidas está contida, nos seus aspectos fundamentais, no Regulamento (UE) núm. 1151/2012 do Parlamento Europeo e do Consello, do 21 de novembro de 2012, sobre os réximes de calidade dos produtos agrícolas e alimenticios. En concreto, no artigo 53.3 prevese a posibilidade de modificacións temporais dos pregos de condicións das denominacións de orixe e indicacións xeográficas rexistradas derivadas de medidas sanitarias ou fitosanitarias obrigatorias impostas polas autoridades públicas. A dita previsión desenvolveuse posteriormente no artigo 6.3 do Regulamento delegado (UE) núm. 664/2014 da Comisión, do 18 de decembro de 2013, no cal se establece que os devanditos cambios poden ser adoptados polos Estados membros, que os deben facer públicos e comunicalos á Comisión, xunto coas razóns en que se baseen, como máis tarde dúas semanas despois da súa aprobación. O formato desta comunicación á Comisión recóllese no anexo VIII do Regulamento de execución (UE) núm. 668/2014 da Comisión, do 13 de xuño de 2014.</p>
    <p>A modificación temporal que solicita o Consello Regulador consiste en permitir a conxelación das carnes, práctica actualmente prohibida expresamente na epígrafe E (Método de obtención) do prego de condicións. O mantemento da certificación de Ternera Gallega en pezas de carne que os operadores autorizados conxelen durante un período de tempo delimitado permitirá posteriormente a súa saída equilibrada ao mercado e servirá para atenuar as dificultades que as medidas de contención están a provocar na cadea de produción, especialmente nas gandarías e industrias.</p>
    <p>Por todo o anterior, considerando que a solicitude presentada cumpre as condicións establecidas no Regulamento (UE) núm. 1151/2012 do Parlamento Europeo e do Consello, do 21 de novembro de 2012, sobre os réximes de calidade dos produtos agrícolas e alimenticios, e as súas normas de desenvolvemento, e de acordo coas competencias da Consellería do Medio Rural nesta materia,</p>
    <h2>RESOLVO:</h2>
    <p>Primeiro. Aprobar a modificación temporal do prego de condicións da IXP Ternera Gallega de acordo co seguinte:</p>
    <p>Na epígrafe E), Método de obtención, no parágrafo sétimo, substitúese o texto:</p>
    <p>«As carnes que sufran procesos de conxelación perderán a protección da IXP.», </p>
    <p>por estoutro:</p>
    <p>«As pezas de carne amparadas pola protección da IXP Ternera Gallega, procedentes de canais certificados durante a vixencia do estado de alarma e/ou medidas similares en España adoptadas polas autoridades estatais ou autonómicas competentes que provoquen restricións na comercialización da carne de vacún nos establecementos de hostalaría e restauración como consecuencia do COVID-19, poderán someterse a procesos de conxelación mentres duren estas medidas. En todo caso, estas pezas de carne poderán comercializarse baixo a protección da IXP ao consumidor final só ata o 31.12.2020. Ademais, as ditas pezas de carne conxeladas deberán cumprir os requisitos aplicables á comercialización de carne conxelada de vacún, especialmente no relativo á información ao consumidor sobre o proceso de conxelación e a data de consumo preferente, así como á excepcionalidade da súa comercialización baixo a protección da IXP».</p>
    <p>Segundo. Remitir esta resolución, xunto co resto da documentación pertinente, ao Ministerio de Agricultura, Pesca e Alimentación, para os efectos da transmisión da solicitude de modificación do prego de condicións á Comisión Europea, de acordo co procedemento legal establecido.</p>
    <p>Esta resolución esgota a vía administrativa e fronte a ela os interesados poden interpor con carácter potestativo recurso de reposición ante a persoa titular da Consellería do Medio Rural no prazo dun mes, segundo dispoñen os artigos 123 e 124 da Lei 39/2015, do 1 de outubro, do procedemento administrativo común das administracións públicas, ou recurso contencioso-administrativo ante o Tribunal Superior de Xustiza de Galicia, de conformidade co establecido no artigo 10 da Lei 29/1998, do 13 de xullo, reguladora da xurisdición contencioso-administrativa, no prazo de dous meses, computados ambos os prazos desde o día seguinte ao da publicación desta resolución no <em>Diario Oficial de Galicia</em>.</p>
    <p>Santiago de Compostela, 15 de abril de 2020</p>
    <footer><p>José González Vázquez<br>Conselleiro do Medio Rural</p></footer>

