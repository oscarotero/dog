---
date: '2020-06-26'
id: CA01-190620-0006
page: 25419
number: 125
agency: Consellería de Facenda
section: IV. Oposicións e concursos.
title: >-
  RESOLUCIÓN do 22 de xuño de 2020, da Dirección Xeral da Función Pública, pola
  que se modifica a Resolución do 25 de novembro de 2019 pola que se convoca
  concurso ordinario para a provisión de postos de traballo vacantes da
  Administración xeral da Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2020/20200626/AnuncioCA01-190620-0006_gl.html
---
<p>Mediante a Resolución do 25 de novembro de 2019, DOG núm. 226, do 27 de novembro, convocouse un concurso ordinario para a provisión de postos de traballo vacantes da Administración xeral da Comunidade Autónoma de Galicia.</p>
    <p>A base III da convocatoria establecía que as solicitudes deberán presentarse electronicamente a partir do día seguinte ao da publicación da convocatoria no <em>Diario Oficial de Galicia</em> e ata o día 19 de decembro de 2019 incluído.</p>
    <p>Durante este tempo producíronse na Dirección Xeral da Función Pública diversas dúbidas relacionadas co contido das bases, o que fai aconsellable modificar a devandita resolución co obxecto de clarificar aspectos relativos ás solicitudes de participación, ao traballo desenvolvido en comisión de servizos e aos cursos de formación, co fin de reforzar a claridade e transparencia do procedemento, de acordo cos principios de boa fe e confianza lexítima que debe presidir a actuación das administracións públicas.</p>
    <p>Polo exposto, en uso das competencias que ten atribuídas no artigo 1 da Orde do 8 de xullo de 2013 sobre delegación de competencias na Dirección Xeral da Función Pública, esta dirección xeral</p>
    <h2>RESOLVE:</h2>
    <p>Modificar a Resolución do 25 de novembro de 2019, da Dirección Xeral da Función Pública, pola que se convoca o concurso ordinario para a provisión de postos de traballo vacantes da Administración xeral da Comunidade Autónoma de Galicia, nos termos que se recollen a seguir:</p>
    <p>Un. Na base III (solicitudes de participación no concurso e documentación que debe xuntarse) engádese o seguinte punto:</p>
    <p>«7. O persoal funcionario de carreira que pertenza a máis dun corpo ou escala só poderá presentar unha solicitude de participación no concurso. No caso de presentar máis dunha, só se terá en conta a última»”</p>
    <p>Dous. Na base V.4.1.2 engádese o seguinte parágrafo: </p>
    <p>«O traballo desenvolvido na situación de comisión de servizos puntuarase como realizado no posto de orixe da persoa funcionaria».</p>
    <p>Tres. Modifícase o primeiro parágrafo da base V.5 (cursos de formación e perfeccionamento), que queda redactado do seguinte xeito: </p>
    <p>«Valorarase a asistencia e, de ser o caso, a superación dos cursos organizados e impartidos directamente pola Escola Galega de Administración Pública (EGAP), a Academia Galega de Seguridade Pública, o Instituto Nacional de Administración Pública (INAP) e as escolas oficiais de formación similares do Estado e das restantes comunidades autónomas; os cursos impartidos no marco do Acordo de formación para o emprego das administracións públicas (Afedap) e os cursos impartidos polas organizacións sindicais sempre que estivesen homologados pola Escola Galega de Administración Pública (EGAP). Neste punto quedan incluídos os de contido en materia de igualdade, prevención e loita contra a violencia de xénero, así como os de prevención de riscos, seguridade e saúde laboral».</p>
    <p>Contra esta resolución, que pon fin á vía administrativa, poderase interpor recurso potestativo de reposición ante esta mesma dirección xeral, no prazo dun mes que se contará desde o día seguinte ao da súa publicación no <em>Diario Oficial de Galicia</em>, de conformidade co establecido na Lei 39/2015, do 1 do outubro, do procedemento administrativo común das administracións públicas, ou directamente recurso contencioso-administrativo ante o Xulgado do Contencioso-Administrativo de Santiago de Compostela, no prazo de dous meses contado desde a mesma data, de conformidade co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 22 de xuño de 2020</p>
    <footer><p>José María Barreiro Díaz<br>Director xeral da Función Pública</p></footer>

