---
date: '2020-09-17'
id: L249-270820-0003
page: 36475
number: 189
agency: Concello de Salceda de Caselas
section: VI. Anuncios. b) Administración local.
title: ANUNCIO de requirimento de xestión da biomasa.
range: Anuncio
url: >-
  https://www.xunta.gal/dog/Publicados/2020/20200917/AnuncioL249-270820-0003_gl.html
---
<p>Ao se descoñecer a identidade das persoas titulares dos inmobles relacionados a continuación, polo presente edicto ponse no seu coñecemento, polos medios establecidos no artigo 44 da Lei 39/2015, do 1 de outubro, do procedemento administrativo común das administracións públicas, o contido da Resolución núm. 2020/0792, do 16.8.2020, que, literalmente, di:</p>
    <p>«Decreto de Alcaldía</p>
    <p>Con data do 2.7.2020, 9.19, María Carmen Pérez Villa presentou escrito (Rexistro Xeral de Entrada número 2020-E-RC-2417) solicitando a limpeza da maleza e corta de árbores nos predios lindeiros coa súa propiedade, no lugar de Oliveiras-Salceda de Caselas.</p>
    <p>Con data do 15.7.2020 a Policía Local deste concello emitiu informe en relación ao estado da parcela, estando esta a unha distancia de menos de 50 metros da propiedade do denunciante, e presentando o seguinte estado especificado no informe, e que se mostra no seguinte cadro, así coma os datos e titularidade da parcela denunciada facilitados por catastro:</p>
    <table>
     <tbody>
      <tr>
       <td>Ref. catastral</td>
       <td>Polígono</td>
       <td>Parcela</td>
       <td>Metros vivenda</td>
       <td>Árbores</td>
       <td>Maleza</td>
       <td>Situación</td>
       <td>Titular</td>
      </tr>
      <tr>
       <td>36049A033004030000KS</td>
       <td>33</td>
       <td>403</td>
       <td>&lt;50</td>
       <td>Piñeiros, eucaliptos e outras especies</td>
       <td>Si</td>
       <td>Oliveiras</td>
       <td>Rodríguez Joaquina</td>
      </tr>
     </tbody>
    </table>
    <p>Considerando que resulta aplicable ao presente suposto a Lei 3/2007, do 9 de abril, de prevención e defensa contra os incendios forestais de Galicia, que dispón no seu artigo 21 o seguinte:</p>
    <p>«Artigo 21. <em>Redes secundarias de faixas de xestión de biomasa</em></p>
    <p>1. Nos espazos previamente definidos como redes secundarias de faixas de xestión de biomasa nos plans municipais de prevención e defensa contra os incendios forestais, será obrigatorio para as persoas que resulten responsables consonte o artigo 21 ter xestionar a biomasa vexetal, de acordo cos criterios estipulados nesta lei e na súa normativa de desenvolvemento, nunha franxa de 50 metros:</p>
    <p>a) Perimetral ao solo urbano, de núcleo rural e urbanizable. Sen prexuízo do disposto na disposición transitoria quinta.</p>
    <p>b) Arredor das edificacións destinadas a persoas, vivendas illadas, urbanizacións, depósitos de lixo, cámpings, gasolineiras e parques e instalacións industriais situadas a menos de 400 metros do monte.</p>
    <p>c) Arredor das edificacións illadas destinadas ás persoas en solo rústico situadas a máis de 400 metros do monte.</p>
    <p>2. Con carácter xeral, na mesma franxa de 50 metros mencionada no número anterior non poderá haber árbores das especies indicadas na disposición adicional terceira.</p>
    <p>3. As distancias mencionadas neste artigo mediranse, segundo os casos:</p>
    <p>a) Desde o límite do solo urbano, de núcleo rural e urbanizable.</p>
    <p>b) Desde os paramentos exteriores das edificacións, vivendas illadas e urbanizable, ou os limites das súas instalacións anexas.</p>
    <p>c) Desde o límite das instalacións no caso dos depósitos de lixo, gasolineiras e parques e instalación industriais.</p>
    <p>d) Desde o peche perimetral no caso dos cámpings».</p>
    <p>Considerando que o artigo 21 ter da referida lei sinala que por persoas responsables se entenden as persoas titulares do dereito de aproveitamento sobre os terreos forestais e os terreos situados en zonas de influencia forestal en que teñan os seus dereitos.</p>
    <p>Considerando, ademais, que conforme o artigo 3.3 da Lei 3/2007, é unha obriga das persoas propietarias de terreos forestais e de zonas de influencia forestal mantelos en condicións que contribúan a previr ou evitar incendios forestais, respectando as normas de xestión da biomasa.</p>
    <p>Considerando que o artigo 135 da Lei 2/2016, do 10 de febreiro, do solo de Galicia, dispón no parágrafo 1.c) que os propietarios de toda clase de terreos deberán conservalos nas condicións legais para servir de soporte aos ditos usos e, en todo caso, nas de seguridade, salubridade, accesibilidade universal e ornato legalmente exixibles. No mesmo artigo, dispón no parágrafo 3 que os propietarios de terreos conservarán e manterán o solo natural e, de ser o caso, a masa vexetal nas condicións precisas que eviten a erosión e os incendios, impedindo a contaminación da terra, o aire e a auga, e demais condicións que se determinen na lexislación vixente.</p>
    <p>Considerando, en último lugar que, cando se trate de interesados descoñecidos ou cuxa notificación resulte infrutuosa, será de aplicación o recollido no artigo 44 da Lei 39/2015, do 1 de outubro, do procedemento administrativo común das administracións públicas que establece o seguinte: «Cando os interesados nun procedemento sexan descoñecidos, se ignore o lugar da notificación ou ben, intentada esta, non se puidese practicar, a notificación farase por medio dun anuncio publicado no <em>Boletín Oficial del Estado</em>. </p>
    <p>(…)</p>
    <p>As administracións públicas poderán establecer outras formas de notificación complementarias a través dos restantes medios de difusión, que non excluirán a obriga de publicar o correspondente anuncio no <em>Boletín Oficial del Estado</em>». </p>
    <p>En uso das atribucións que me confire o artigo 7 da Lei 3/2007 así como o artigo 21.1 da Lei 7/1985, do 2 de abril, reguladora das bases de réxime local,</p>
    <h2>RESOLVO:</h2>
    <p>Primeiro. Requirir os titulares dos predios relacionados para que procedan na súa obriga de xestionar a biomasa vexetal, a efectuar no prazo de quince (15) días naturais desde a publicación do presente decreto no BOE, a limpeza da maleza e das árbores, así como a corta de piñeiros, eucaliptos e acacias se houber, nos terreos da súa propiedade, sitos en Oliveiras-Salceda de Caselas e que se relacionan a continuación:</p>
    <table>
     <tbody>
      <tr>
       <td>Ref. catastral</td>
       <td>Polígono</td>
       <td>Parcela</td>
       <td>Metros vivenda</td>
       <td>Árbores</td>
       <td>Maleza</td>
       <td>Situación</td>
       <td>Titular</td>
      </tr>
      <tr>
       <td>36049A033004030000KS</td>
       <td>33</td>
       <td>403</td>
       <td>&lt;50</td>
       <td>Piñeiros, eucaliptos e outras especies</td>
       <td>Si</td>
       <td>Oliveiras</td>
       <td>Rodríguez Joaquina</td>
      </tr>
     </tbody>
    </table>
    <p>Segundo. Requirir ao/á denunciado/a que unha vez limpa a parcela deberá dar conta o Concello de Salceda de Caselas, co fin de levar a cabo a inspección dos traballos realizados.</p>
    <p>Terceiro. Advertir ao/á interesado/a de que de persistir no incumprimento, logo de transcorrido o prazo outorgado, se procederá á execución subsidiaria sen máis trámite, para o que se aplicarán os seguintes custos segundo proceda: </p>
    <p>1. Parcelas menores de 500,00 m2: custo mínimo: 500 € (este prezo inclúe os gastos de desprazamento de medios mecánicos e persoais á parcela, así coma o tratamento da biomasa).</p>
    <p>2. Parcelas maiores de 500,00 m2: custo mínimo: 500 € (a este custo mínimo engadiráselle o resultado de aplicar o seguinte cadro de prezos segundo as tarefas que se van realizar na parcela).</p>
    <p>Cadro de prezos para tratamento da biomasa:</p>
    <p>Roza manual: 0,50 €/m2.</p>
    <p>Roza mecanizada con rozadora de cadeas: 0,15 €/m2.</p>
    <p>Roza mecanizada con rozadora de martelos: 0,20 €/m2. </p>
    <p>*Corta, corta polo pé e trituración de rama nas faixas de protección de 50 m: 150 €/árbore.</p>
    <p>Fóra dos 50 m (pistas, etc.): 75 €/ud.</p>
    <p>*No caso de tala e corta polo pé de arboredo, disporá de cinco (5) días para a retirada da madeira da parcela.</p>
    <p>Cuarto. Faise constar que no caso de que se proceda á execución subsidiaria, o titular do terreo ou do dereito de aproveitamento deste deberá facilitar o acceso ao suxeito que leve a cabo os traballos de execución subsidiaria, advertindo da facultade deste último para poder acceder á parcela sen necesidade de consentimento da persoa titular, agás naqueles supostos excepcionais en que o acceso afecte, dentro da parcela, a espazos físicos susceptibles de merecer a cualificación de domicilio para os efectos do artigo 18.2 da Constitución española.</p>
    <p>Quinto. Advírtese que a contía resultante en función da súa aplicación á superficie da parcela e elementos existentes nela, deberá ser aboada polo titular da parcela, sen prexuízo do custo real dos traballos unha vez rematados. Estando ademais, este concello facultado para tramitación dun procedemento sancionador, e se é o caso, imposición de multas coercitivas.</p>
    <p>Sexto. Advertir, novamente, ao interesado, que este concello está facultado para proceder á incoación do correspondente expediente de expropiación forzosa no suposto de incumprimento do disposto no presente decreto ao tratarse de titulares descoñecidos, sempre e cando os custos da limpeza superen o valor catastral da parcela tal e como establece a Lei 3/2007, do 9 de abril, de prevención e defensa contra os incendios forestais de Galicia e normativa complementaria. </p>
    <p>Sétimo. Notificar este acordo aos interesados neste expediente administrativo.</p>
    <p>Salceda de Caselas, 27 de agosto de 2020</p>
    <footer><p>Mª Dolores Castiñeira Alén<br>Alcaldesa</p></footer>

