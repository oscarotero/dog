---
date: '2020-11-09'
id: G0532-291020-0003
page: 44502
number: 226
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 19 de outubro de 2020, da Dirección Xeral de Calidade Ambiental,
  Sostibilidade e Cambio Climático, polo que se somete a información pública a
  documentación para a revisión da autorización ambiental integrada outorgada a
  Sociedad Cooperativa Unimiño, S.C.G., para unha explotación avícola para
  52.920 galiñas reprodutoras en Monte Lodoso, no concello de Friol, Lugo
  (expediente 2019-IPPC-M-156).
range: Anuncio
url: >-
  https://www.xunta.gal/dog/Publicados/2020/20201109/AnuncioG0532-291020-0003_gl.html
---
<p>O artigo 26 do Real decreto lexislativo 1/2016, do 16 de decembro, polo que se aproba o texto refundido da Lei de prevención e control integrados da contaminación (<em>Boletín Oficial del Estado </em>núm. 316, do 31 de decembro), regula a revisión das autorizacións ambientais integradas. </p>
    <p>Os artigos 15 e 16 do Real decreto 815/2013, do 18 de outubro, polo que se aproba o Regulamento de emisións industriais e de desenvolvemento da Lei 16/2002, do 1 de xullo, de prevención e control integrados da contaminación (<em>Boletín Oficial del Estado</em> núm. 251, do 19 de outubro de 2013), regulan o procedemento de revisión das autorizacións ambientais integradas.</p>
    <p>Para os efectos previstos no artigo 15.5.a) do Real decreto 815/2013, do 18 de outubro, sométese a información pública, durante un período de vinte (20) días hábiles contados a partir do día seguinte ao da publicación deste anuncio no <em>Diario Oficial de Galicia</em>, o documento titulado <em>Memoria de renovación de autorización ambiental integrada Monte Lodoso</em>. Explotación avícola de galiñas reprodutoras, para que calquera persoa interesada poida consultalo e, de ser o caso, presentar dentro do citado prazo as alegacións, suxestións ou observacións que considere convenientes. </p>
    <p>Os documentos estarán á disposición dos administrados nas dependencias da Dirección Xeral de Calidade Ambiental, Sostibilidade e Cambio Climático, Servizo de Prevención e Control Integrados da Contaminación, en horario de atención ao público (rúa de San Lázaro, s/n, Santiago de Compostela). </p>
    <p>Ademais, tamén se poderá consultar na páxina web da Consellería de Medio Ambiente, Territorio e Vivenda (http://cmatv.xunta.gal/&gt;&gt;medio ambiente e sostibilidade&gt;&gt;prevención e control de actividades&gt;&gt;autorización ambiental integrada&gt;&gt;proxectos en información pública).</p>
    <p>As alegacións, suxestións ou observacións dirixiranse ao Servizo de Prevención e Control Integrados da Contaminación.</p>
    <p>Santiago de Compostela, 19 de outubro de 2020</p>
    <footer><p>María Sagrario Pérez Castellanos <br>Directora xeral de Calidade Ambiental, Sostibilidade e Cambio Climático</p></footer>
    <h2>ANEXO </h2>
    <p>Expediente: 2019-IPPC-M-156.</p>
    <p>Número da autorización ambiental integrada: 2015-IPPC-70-305.</p>
    <p>Categoría principal da actividade: anexo I, categoría 9.3.a), do Real decreto lexislativo 1/2016, do 16 de decembro.</p>
    <p>Titular: Sociedad Cooperativa Unimiño, S.C.G.</p>
    <p>NIF: F32390593.</p>
    <p>Localización da instalación: lugar de Monte Lodoso, s/n, 27229 Friol (Lugo). </p>
    <p>Referencias catastrais das parcelas: 27020A302000540000QD, 27020A302000550000QX, 27020A30300120000QI, 27020A30200060000QJ.</p>
    <p>Actividade principal: explotación avícola de galiñas reprodutoras destinada á produción de ovo para a súa posterior incubación.</p>
    <p>Descrición: a explotación está conformada por 5 naves de 120,6×14 m con capacidade para 52.920 aves e unha nave de 30,5×10,5 m para galos. Cada nave dispón de 2 silos de almacenamento de penso de 16 m3.</p>
    <p>O proceso produtivo empeza coa entrada nas naves dun lote de galiñas con 15 a 20 semanas de idade procedentes de explotacións de recría. A duración dos ciclos produtivos é de aproximadamente 45 semanas. Os ovos producidos polas galiñas serán conducidos a unha nave de clasificación para o seu posterior envío a plantas de incubación. Unha vez finalizado o ciclo, os animais serán levados ao matadoiro e procederase á limpeza e desinfección das naves e dos equipamentos, despois do cal haberá un baleiro sanitario de entre 15-30 días antes de introducir un novo lote de animais. </p>
    <p>A totalidade do esterco sólido producido na explotación será enviado a un xestor autorizado. Para o almacenamento do esterco, a explotación contará cunha esterqueira impermeable cuberta con depósito de lixiviados.</p>
    <p>Verteduras:</p>
    <p>– Augas de limpeza das naves de aloxamento de aves e da nave de procesado de ovo, que se recollerán nun depósito estanco de 200 m3 para o seu posterior envío a un xestor autorizado. </p>
    <p>– Augas residuais xeradas nos aseos e vestiarios do persoal e augas da vivenda do encargado, as cales son conducidas a un sistema de depuración que consta dunha fosa séptica.</p>
    <p>– Augas xeradas no vao sanitario e arco de desinfección, as cales son enviadas a un depósito estanco de 2 m3 para o seu posterior envío a un xestor autorizado.</p>
    <p>As augas pluviais discorrerán pola parcela; para evitar a incorporación das augas de escoamento de chuvia procedentes do exterior do recinto da explotación existen desvíos de auga como foxos perimetrais.</p>

