---
date: '2020-07-09'
id: G0425-250620-0001
page: 27331
number: 136
agency: Consellería de Política Social
section: III. Outras disposicións.
title: >-
  RESOLUCIÓN do 19 de xuño de 2020, da Dirección Xeral de Maiores e Persoas con
  Discapacidade, pola que se publican os requirimentos de emenda de
  documentación das solicitudes presentadas ao abeiro da Orde do 31 de decembro
  de 2019 pola que se regulan as bases que rexerán o procedemento de concesión
  de axudas para a posta en marcha de casas do maior, e se procede á súa
  convocatoria en réxime de concorrencia competitiva para o ano 2020 (código de
  procedemento BS212A).
range: Resolución
url: >-
  https://www.xunta.gal/dog/Publicados/2020/20200709/AnuncioG0425-250620-0001_gl.html
---
<p>A Consellería de Política Social convocou para o ano 2020, a través da Orde do 31 de decembro de 2019 (DOG núm. 22, do 3 de febreiro), axudas para a posta en marcha de casas do maior.</p>
    <p>O prazo e a forma de presentación de solicitudes están regulados no artigo 10 da Orde do 31 de decembro e no artigo 11 determínase a documentación que se deberá xuntar coa solicitude.</p>
    <p>O 14 de marzo de 2020 publícase no <em>Boletín Oficial del Estado</em> núm. 67 o Real decreto 463/2020, do 14 de marzo, polo que se declara o estado de alarma para a xestión da crise sanitaria ocasionada polo COVID-19. Entre outras medidas, en virtude da súa disposición adicional terceira, quedaron interrompidos os prazos para a tramitación dos procedementos das entidades do sector público na data de publicación do dito real decreto.</p>
    <p>O 23 de maio de 2020 publícase no <em>Boletín Oficial del Estado</em> núm. 145 o Real decreto 537/2020, do 22 de maio, polo que se prorroga o estado de alarma declarado polo Real decreto 463/2020, do 14 de marzo, polo que se declara o estado de alarma para a xestión da crise sanitaria ocasionada polo COVID-19. De conformidade co disposto no seu artigo 9, restablécese desde o 1 de xuño de 2020 o cómputo dos prazos administrativos suspendidos e, en virtude da súa disposición derrogatoria única, queda derrogada a disposición adicional terceira do Real decreto 463/2020, do 14 de marzo, con efectos desde o 1 de xuño de 2020.</p>
    <p>Unha vez revisadas as solicitudes presentadas ao abeiro da dita orde de convocatoria polo órgano encargado da instrución do procedemento, identificáronse aquelas que non contan coa documentación necesaria, ben por non tela presentado, ben por conter erros, ou ben por non ser suficiente para determinar o cumprimento dos requisitos exixidos para a súa posterior remisión á comisión encargada da súa valoración.</p>
    <p>Segundo establece o artigo 10 da Orde do 31 de decembro de 2019 e de conformidade co previsto no artigo 68 da Lei 39/2015, do 1 de outubro, do procedemento administrativo común das administracións públicas, se a solicitude non reúne algún dos requisitos exixidos nas bases reguladoras, o órgano responsable da tramitación requirirá as persoas interesadas para que, nun prazo de dez días hábiles a partir do día seguinte á notificación do requirimento, emenden a falta ou presenten os documentos preceptivos. Se así non o fixeren, teranse por desistidas da súa petición, logo da correspondente resolución, nos termos previstos polo artigo 21 da Lei 39/2015, do 1 de outubro.</p>
    <p>Así mesmo, por tratarse dun procedemento de concorrencia competitiva e consonte o indicado no artigo 45 da citada Lei 39/2015, do 1 de outubro, e tal como sinala o artigo 17 da citada orde pola que se convocan as axudas, os requirimentos de emenda faranse mediante publicación no <em>Diario Oficial de Galicia</em>, a que producirá os efectos da notificación.</p>
    <p>Polo exposto,</p>
    <h2>RESOLVO:</h2>
    <p>Primeiro. Ordenar a publicación no <em>Diario Oficial de Galicia</em> da relación de solicitudes que non están debidamente cubertas e/ou non achegan a documentación preceptiva exixida segundo o establecido nas bases reguladoras. Esta relación figura como anexo desta resolución.</p>
    <p>Segundo. Facer indicación expresa a todas as persoas solicitantes recollidas no anexo de que son requiridas para que, no prazo máximo de dez (10) días hábiles contados a partir do día seguinte ao da publicación desta resolución no <em>Diario Oficial de Galicia</em>, emenden a falta ou acheguen os documentos preceptivos. De non o faceren, teranse por desistidas na súa petición, logo de resolución, que será ditada nos termos previstos no artigo 21 da Lei 39/2015, do 1 de outubro, do procedemento administrativo común das administracións públicas.</p>
    <p>Terceiro. En caso de dúbida, dificultades técnicas ou necesidade de máis información durante o proceso de emenda de documentación das solicitudes, poderán dirixirse á Subdirección Xeral de Recursos Residenciais e de Atención Diúrna a través da conta de correo subxmaioresdiscapacidade.politicasocial@xunta.gal.</p>
    <p>Santiago de Compostela, 19 de xuño de 2020</p>
    <footer><p>Ildefonso de la Campa Montenegro<br>Director xeral de Maiores e Persoas con Discapacidade</p></footer>

