---
date: '2020-07-15'
id: G0426-300620-0004
page: 28225
number: 140
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 29 de xuño de 2020, do Xurado Provincial de Clasificación de Montes
  Veciñais en Man Común de Pontevedra, polo que se publica a resolución do
  expediente de clasificación como veciñal en man común do monte denominado Cova
  Terreña, a favor dos veciños da Comunidade de Montes Veciñais en Man Común de
  Santa María de Fóra, concello de Baiona.
range: Anuncio
url: >-
  https://www.xunta.gal/dog/Publicados/2020/20200715/AnuncioG0426-300620-0004_gl.html
---
<p>En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 45.1 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Pontevedra, na sesión do día 22 de xuño de 2020, adoptou a seguinte resolución:</p>
    <p>Examinado o expediente de clasificación como veciñal en man común do monte denominado Cova Terreña, solicitado a favor dos veciños da Comunidade de Montes Veciñais en Man Común de Santa María de Fóra, parroquia de Santa María de Fóra, concello de Baiona (Pontevedra), resultan os seguintes feitos:</p>
    <p>Primeiro. O 18.9.2018, Rubén Panadero Piñeiro, en representación da CMVMC de Santa María de Fóra, solicita a clasificación como veciñal en man común da parcela Cova Terreña a favor dos veciños da parroquia, coa seguinte descrición:</p>
    <p>Concello: Baiona.</p>
    <p>Parroquia: Santa María de Fóra.</p>
    <p>Nome do monte: Cova Terreña.</p>
    <p>Cabida: 7.969,33 m2 (superficie alegada na solicitude).</p>
    <p>Referencia catastral: 54003A015000220000HW.</p>
    <p>Estremas:</p>
    <table>
     <tbody>
      <tr>
       <td></td>
       <td>Polígono</td>
       <td>Parcela</td>
       <td>Titular</td>
      </tr>
      <tr>
       <td>Norte</td>
       <td>--------------</td>
       <td>--------------</td>
       <td>Vía asfaltada do barrio da Anunciada</td>
      </tr>
      <tr>
       <td>Sur</td>
       <td>15</td>
       <td>23</td>
       <td>Roberto González Varela</td>
      </tr>
      <tr>
       <td>Leste</td>
       <td>15</td>
       <td>25 e 34</td>
       <td>Monte veciñal en man común de Baiona</td>
      </tr>
      <tr>
       <td>Oeste</td>
       <td>19</td>
       <td>8</td>
       <td>Carolina Trigo Pereira (camiño Longueiriña-Baiona, 73)
        Referencia catastral 2428901NG1622N0001SG</td>
      </tr>
     </tbody>
    </table>
    <p>Coa solicitude xunta un informe pericial asinado por un enxeñeiro de montes en que informa do seguinte:</p>
    <p>Nos emolumentos do común da Vila de Baiona do Catastro do Marqués da Ensenada aparece nomeada unha porción do terreo localizado no lugar de Covaterreña de monte comunal.</p>
    <p>Estudo da evolución das ortofotos históricas que confirman un uso forestal e evidencian a continuidade do seu aproveitamento polos veciños de Santa María de Fóra.</p>
    <p>Título de propiedade de Carolina Trigo Pereira, que indica que linda no vento leste co monte veciñal.</p>
    <p>Certificación da inscrición no Inventario de bens municipais do Concello de Baiona.</p>
    <p>Certificacións catastrais das parcelas estremeiras.</p>
    <p>Informe de validación gráfica catastral (informe catastral negativo por afectar unha vía urbana de dominio público).</p>
    <p>Segundo. O 16.10.2018, o xefe da Sección de Topografía informa da posibilidade de identificación da parcela Cova Terreña de 7.969 m2, da non afección a montes de utilidade pública, nin patrimoniais, nin Rede Natura 2000. Que o terreo solicitado está sen clasificar. Así mesmo, xunta montaxe da parcela Cova Terreña sobre ortofoto e catastro que corresponde parcialmente co polígono 15 e a parcela 22, inclúe os camiños 9007 e 9001 e parte da referencia catastral 2428905NG1622N.</p>
    <p>Terceiro. O 26.3.2019, o Xurado de Montes acorda incoar expediente de clasificación da parcela Cova Terreña e nomear instrutora a Amalia Elsa Pazos Pintos. Este acordo notifícase o 28.3.2019 ao Concello de Baiona e ao promotor da clasificación.</p>
    <p>Cuarto. O 31.7.2019, a xefa da Área de Montes Veciñais en Man Común emite informe preceptivo do Servizo de Montes:</p>
    <p>1. A parcela solicitada corresponde coa maior parte da parcela 54003A01500022 e un anaco da parcela 2428905NG1622N de titularidade do Concello de Baiona.</p>
    <p>A parcela 54003A01500022 é estremeira coas parcelas catastrais 54003A01500034 e 54003A01500025 a nome da CMVMC de Santa María de Fóra, que ten continuidade con outras parcelas catastrais tamén a nome da comunidade.</p>
    <p>A comunidade de Santa María de Fóra non está deslindada, polo que as súas estremas non están definidas.</p>
    <p>2. Perfectamente delimitada pola parede exterior dos rochos das vivendas da parcela 2428905NG1622N, postes de metal cun arame, peche da parcela 2428901NG1622N e 54003A01900008 (postes de formigón), que continúa ata chegar a uns afloramentos rochosos que cruzan o camiño e continua por muro ou restos de muro de pedra de granito .</p>
    <p>3. A vexetación existente é a resultante do incendio sufrido no ano 2017.</p>
    <p>O estrato arborizado está formado fundamentalmente por dous carballos e unha sobreira, rebrotes de eucalipto e dous pinos e varios eucaliptos secos .</p>
    <p>O estrato arbustivo e subarbustivo está formado fundamentalmente por xestas e fentos.</p>
    <p>4. Non se aprecia ningún uso definido.</p>
    <p>Quinto. O 14.08.2019, o Rexistro da Propiedade número 4 de Vigo certifica que o predio de que se insta a clasificación, coa información facilitada, non se atopa inscrito no rexistro. Ordénase a anotación preventiva no Rexistro da Propiedade número 4 de Vigo, notifícase o trámite de audiencia, publícase edicto no Concello de Baiona e no DOG o Anuncio do 5 de setembro de 2019 polo que se inicia a clasificación do monte Cova Terreña a favor da CMVMC de Santa María de Fóra, na parroquia de Santa María de Fóra, do concello de Baiona (DOG núm.184, do 27 de setembro).</p>
    <p>Sexto. Dentro do período do trámite de audiencia non se reciben alegacións, ben que o 7.10.2019 a CMVMC de Santa María de Fóra achega en síntese a seguinte alegación ao informe preceptivo do Servizo de Montes: Que na parcela Cova Terreña realizáronse labores de poda e mantemento no ano 2007 e, no ano 2019 realízase a limpeza e plantación de 10 tileiros, 10 carballos americanos, 10 bidueiros e 5 albedros (achégase facturas e reportaxe fotográfica).</p>
    <p>Sétimo. O persoal do Distrito Forestal Vigo-Baixo Miño comproba que dentro da parcela Cova Terreña existe a plantación alegada pola promotora da clasificación.</p>
    <p>Consideracións legais e técnicas:</p>
    <p>Primeira. O Xurado Provincial de Clasificación de Montes Veciñais en Man Común ten a competencia para coñecer os expedientes de clasificación dos montes que teñan tal carácter segundo o establecido no artigo 9 da Lei 13/1989, do 10 de outubro, de montes veciñais en man común.</p>
    <p>Segunda. De conformidade co artigo 1 do referido texto normativo e o artigo 1 do Decreto 260/1992, do 4 de setembro: «Son montes veciñais en man común e rexeranse por esta lei os que, con independencia da súa orixe, das súas posibilidades produtivas, do seu aproveitamento actual e da súa vocación agraria, pertenzan a agrupacións veciñais na súa calidade de grupos sociais e non como entidades administrativas, e se veñan aproveitando de xeito consuetudinario en réxime de comunidade, sen asignación de cotas polos membros daquelas na súa condición de veciños».</p>
    <p>Deste xeito, para que un monte sexa declarado veciñal en man común o aproveitamento debe quedar acreditado non só no pasado, senón tamén no presente e de forma continuada, así o establece o antedito artigo 1 da Lei 13/1989 e as diversas resolucións xudiciais que o interpretan, concluíndo que o decisivo para a inclusión dun monte na categoría de veciñal en man común, é que resulte acreditado o aproveitamento mancomunado dos montes polos veciños promotores de xeito continuado.</p>
    <p>Terceira. O uso ou aproveitamento en man común do monte Cova Terreña queda suficientemente acreditado pola documentación achegada nas porcións das referencias catastrais 54003A01500022 e 2428905NG1622N (esta última segundo o informe do Servizo de Montes perfectamente delimitada con postes e arame das vivendas estremeiras). Ben que se debe excluír da clasificación unha porción de camiño público (54003A01509001 e 54003A01909007).</p>
    <p>Finalmente, o feito de que durante a tramitación do expediente non consten alegacións á clasificación como MVMC da parcela Cova Terreña, de terceiros que acreditasen un uso privativo destas parcelas, demostra que existe un aproveitamento público, pacífico e continuado en común por parte dos veciños da parroquia de Santa María de Fóra, concello de Baiona.</p>
    <p>En consecuencia, vista a Lei 13/1989, do 10 de outubro, de montes veciñais en man común, e o seu regulamento, aprobado polo Decreto 260/1992, do 4 de setembro, e demais preceptos legais e regulamentarios, de xenérica e específica aplicación, o Xurado Provincial, por unanimidade dos seus membros,</p>
    <p class="dog-titulo">ACORDA:</p>
    <p>Clasificar como veciñal en man común o monte Cova Terreña a favor dos veciños da CMVMC de Santa María de Fóra, parroquia de Santa María de Fóra, concello de Baiona (Pontevedra), de acordo coa descrición reflectida no feito primeiro e a planimetría elaborada para o efecto polo Servizo de Montes, que forma parte inseparable da presente resolución.</p>
    <p>Contra a presente resolución, que pon fin á vía administrativa, poderase interpoñer recurso de reposición con carácter potestativo ante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ao da súa publicación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Pontevedra, 29 de xuño de 2020</p>
    <footer><p>Antonio Crespo Iglesias<br>Presidente do Xurado Provincial de Clasificación de Montes Veciñais <br>en Man Común de Pontevedra</p></footer>

