---
date: '2020-07-15'
id: G0426-300620-0003
page: 28230
number: 140
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 29 de xuño de 2020, do Xurado Provincial de Clasificación de Montes
  Veciñais en Man Común de Pontevedra, polo que se publica a resolución do 
  expediente de clasificación como veciñais en man común dos montes denominados
  Quieiros, Os Calvos e Bumio a favor dos veciños da Comunidade de Montes
  Veciñais en Man Común de San Miguel de Barcala, concello da Estrada.
range: Anuncio
url: >-
  https://www.xunta.gal/dog/Publicados/2020/20200715/AnuncioG0426-300620-0003_gl.html
---
<p>En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 45.1 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Pontevedra, na sesión do día 22 de xuño de 2020, adoptou a seguinte resolución:</p>
    <p>Examinado o expediente de clasificación como veciñais en man común dos montes denominados Quieiros, Os Calvos e Bumio, solicitado a favor dos veciños da Comunidade de Montes Veciñais en Man Común de San Miguel de Barcala, concello da Estrada (Pontevedra), resultan os seguintes feitos:</p>
    <p>Primeiro. O 22.11.2017, o presidente da CMVMC de San Miguel de Barcala, concello da Estrada, solicita a clasificación como monte veciñal en man común (en diante, MVMC) de tres parcelas catastrais a favor dos veciños da parroquia de San Miguel de Barcala que son parcelas sobrantes da concentración parcelaria: 36017G502001870000RE en Quieiros, 36017A065003380000KS nos Calvos e 36017A065002710000KD en Bumio. Xunto coa solicitude non achega documentación que acredite o uso e aproveitamento por parte dos veciños de San Miguel de Barcala das ditas parcelas.</p>
    <p>O 28.11.2017 o Xurado de MVMC de Pontevedra solicita ao Servizo de Infraestruturas Agrarias información de se as parcelas 36017G502001870000RE, 36017A065003380000KS e 36017A065002710000KD seguen figurando como terras sobrantes e cal é o seu destino e os seus titulares actuais. O 15.12.2017 informa:</p>
    <p>Como titular da leira de substitución número 187 (referencia catastral 36017G502001870000RE) figura a Comunidade Autónoma de Galicia-Banco de Terras-Axencia Galega de Desenvolvemento Rural.</p>
    <p>Con respecto as leiras con referencia catastral núm. 36017A065003380000KS e 36017A065002710000KD, non son predios resultantes dun procedemento de concentración parcelaria.</p>
    <p>Segundo. O 26.3.2018, o xefe da Sección de Topografía informa da posibilidade de identificación das parcelas, da non afección a montes de utilidade pública, nin patrimoniais, nin Rede Natura 2000. Que os predios solicitados están sen clasificar. Así mesmo, xunta montaxe sobre ortofoto e catastro do predio. Superficies catastrais:</p>
    <p>36017G502001870000RE en Quieiros: 1.242 m².</p>
    <p>36017A065003380000KS en Os Calvos:7.000 m².</p>
    <p>36017A065002710000KD en Bumio: 1.231 m².</p>
    <p>Terceiro. O 3.6.2018, o Xurado de Montes acorda non incoar a parcela 36017G502001870000RE (Quieiros) e incoar expediente de clasificación das parcelas 36017A065003380000KS (Os Calvos) e 36017A065002710000KD (Bumio) e nomear instrutora a Amalia Elsa Pazos Pintos. Este acordo notifícase o 17.7.2018 ao Concello da Estrada e ao promotor da clasificación.</p>
    <p>O 23.11.2018 o presidente da CMVMC de San Miguel de Barcala solicita a renuncia á solicitude de inclusión da parcela 36017A065002710000KD (Bumio).</p>
    <p>O monte obxecto do presente expediente, obedece á seguinte descrición:</p>
    <p>Concello: A Estrada.</p>
    <p>Parroquia: San Miguel de Barcala.</p>
    <p>Nome do monte: 36017A065003380000KS (Os Calvos).</p>
    <p>Superficie: 0,7 ha.</p>
    <table>
     <tbody>
      <tr>
       <td rowspan="3">Norte</td>
       <td>Titular</td>
       <td>Ref. catastral</td>
      </tr>
      <tr>
       <td>Río Ulla/Augas de Galicia</td>
       <td>------------------------</td>
      </tr>
      <tr>
       <td>Esteban, José e María Fraga Laceiras</td>
       <td>36017A06500336</td>
      </tr>
      <tr>
       <td rowspan="6">Sur</td>
       <td>Titular</td>
       <td>Ref. catastral</td>
      </tr>
      <tr>
       <td>Rosa Meda Iglesias</td>
       <td>36017G50200182</td>
      </tr>
      <tr>
       <td>Celina Meda Dios</td>
       <td>36017G50200183</td>
      </tr>
      <tr>
       <td>José Laceiras Meda</td>
       <td>36017G50200184</td>
      </tr>
      <tr>
       <td>María Tanoira Otero</td>
       <td>36017G50200200</td>
      </tr>
      <tr>
       <td>María Esther Tanoira Otero</td>
       <td>36017G50200201</td>
      </tr>
      <tr>
       <td rowspan="2">Leste</td>
       <td>Leonor e Gerardo Duro Fernández</td>
       <td>36017A06500339</td>
      </tr>
      <tr>
       <td>Esteban, José e María Fraga Laceiras</td>
       <td>36017A06500336</td>
      </tr>
      <tr>
       <td>Oeste</td>
       <td>Camiños rurais do concello da Estrada</td>
       <td>36017A06509009
        36017G50209003</td>
      </tr>
     </tbody>
    </table>
    <p>Cuarto. O 23.4.2019, o persoal técnico do Distrito Forestal Deza-Tabeirós emite informe preceptivo do Servizo de Monte. Referente á parcela 36017A065003380000KS (Os Calvos):</p>
    <p>«...Que a parcela, titularidade do concello da Estrada, ten un uso exclusivamente recreativo desde hai uns anos ata actualidade. Para tal uso a parcela está acondicionada con bancos e mesas de madeira, papeleiras e bambáns. En parte atópase acondicionada, libre de matogueira para o seu uso como praia fluvial. A vexetación presente está formada por especies frondosas propias da vexetación de ribeira como carballos, salgueiros, espiño negro, espiño branco, loureiros, freixos, abeleiras e ameneiros, acompañada de vexetación herbácea e arbustiva.</p>
    <p>A parcela linda ao norte e nordés co río Ulla e ao oeste cun carreiro de uso recreativo que leva aos restos dun antigo muíño situado en dominio público e Rede Natura. Ao sur linda con prados de propiedade particular.</p>
    <p>As estremas catastrais coinciden coas observados no terreo.</p>
    <p>Non hai indicadores nin carteis sobre o uso recreativo do monte».</p>
    <p>Quinto. O 7.7.2019, o Rexistro da Propiedade da Estrada certifica que o predio de que se insta a clasificación, coa información facilitada, non se atopa inscrito no Rexistro. Ordénase a anotación preventiva no Rexistro da Propiedade da Estrada, notifícase o trámite de audiencia, publícase edicto no concello da Estrada e no DOG, mediante o Anuncio do 4 de setembro de 2019 polo que se inicia a clasificación do monte Os Calvos a favor da CMVMC de San Miguel de Barcala (DOG número 174, do 13 de setembro).</p>
    <p>Sexto. Dentro do período do trámite de audiencia non constan alegacións de terceiros que se opoñan á clasificación. Así mesmo, a CMVMC de San Miguel de Barcala non achega documentación histórica ou actual que acredite un uso exclusivo dos veciños.</p>
    <p>Consideracións legais e técnicas:</p>
    <p>Primeira. O Xurado Provincial de Clasificación de Montes Veciñais en Man Común ten a competencia para coñecer os expedientes de clasificación dos montes que teñan tal carácter segundo o establecido no artigo 9 da Lei 13/1989, do 10 de outubro, de montes veciñais en man común.</p>
    <p>Segunda. De conformidade co artigo 1 do referido texto normativo e o artigo 1 do Decreto 260/1992, do 4 de setembro: «Son montes veciñais en man común e rexeranse por esta lei os que, con independencia da súa orixe, das súas posibilidades produtivas, do seu aproveitamento actual e da súa vocación agraria, pertenzan a agrupacións veciñais na súa calidade de grupos sociais e non como entidades administrativas, e se veñan aproveitando de xeito consuetudinario en réxime de comunidade, sen asignación de cotas polos membros daquelas na súa condición de veciños».</p>
    <p>Deste xeito, para que un monte sexa declarado veciñal en man común o aproveitamento debe quedar acreditado non só no pasado, senón tamén no presente e de forma continuada, así o establece o antedito artigo 1 da Lei 13/1989 e as diversas resolucións xudiciais que o interpretan, concluíndo que o decisivo para a inclusión dun monte na categoría de veciñal en man común, é que resulte acreditado o aproveitamento mancomunado dos montes polos veciños promotores de xeito continuado.</p>
    <p>Terceira. A CMVMC de San Miguel de Barcala non achega documentación que acredite un uso veciñal patente e indiscutible da parcela 36017A065003380000KS (Os Calvos). Segundo o informe preceptivo do Servizo de Montes despréndese que é unha parcela do concello cun uso público como zona de recreo e baño e sen ningún indicador dun uso privativo dos veciños da parroquia de San Miguel de Barcala.</p>
    <p>En consecuencia, vista a Lei 13/1989, do 10 de outubro de montes veciñais en man común, e o seu regulamento, aprobado polo Decreto 260/1992, do 4 de setembro, e demais preceptos legais e regulamentarios, de xenérica e específica aplicación, o Xurado Provincial, por unanimidade dos seus membros,</p>
    <h2>ACORDA:</h2>
    <p>Non clasificar como monte veciñal en man común a parcela 36017A065003380000KS (Os Calvos) solicitada a favor da CMVMC de San Miguel de Barcala, concello da Estrada.</p>
    <p>Contra a presente resolución, que pon fin á vía administrativa, poderase interpoñer recurso de reposición con carácter potestativo ante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ao da súa publicación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Pontevedra, 29 de xuño de 2020</p>
    <footer><p>Antonio Crespo Iglesias<br>Presidente do Xurado Provincial de Clasificación<br>de Montes Veciñais en Man Común de Pontevedra</p></footer>

