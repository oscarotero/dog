---
date: '2020-07-15'
id: G0534-070720-0004
page: 28101
number: 140
agency: 'Consellería de Educación, Universidade e Formación Profesional'
section: III. Outras disposicións.
title: >-
  DECRETO 99/2020, do 29 de maio, polo que se autoriza a desadscrición da Escola
  Universitaria de Turismo Centro Español de Nuevas Profesiones (CENP) da
  Universidade da Coruña.
range: Decreto
url: >-
  https://www.xunta.gal/dog/Publicados/2020/20200715/AnuncioG0534-070720-0004_gl.html
---
<p>A Escola Universitaria de Turismo CENP foi autorizada como centro adscrito á Universidade da Coruña mediante o Decreto 346/1998, do 20 de novembro, polo que se crean centros e se concede autorización para implantar estudos conducentes ás titulacións que se citan, no Sistema universitario de Galicia, e de acordo co establecido no punto 1 da disposición transitoria quinta do Real decreto 259/1996, do 16 de febreiro, sobre incorporación á universidade dos estudos superiores de Turismo. Esta adscrición sustentouse na sinatura dun convenio de colaboración entre a Escola Universitaria de Turismo CENP e a Universidade da Coruña o 24 de xullo de 1998, adaptado á Lei 6/2013, do 13 de xuño, do Sistema universitario de Galicia a través dun novo convenio asinado o 31 de xaneiro de 2014.</p>
    <p>A Lei 6/2013, do 13 de xuño, do Sistema universitario de Galicia, no número 1 do artigo 23 especifica que é competencia do Consello da Xunta aprobar a adscrición ou desadscrición a unha universidade pública de centros docentes, de titularidade pública ou privada, para impartir títulos universitarios de carácter oficial e validez en todo o territorio nacional.</p>
    <p>Por razóns de política universitaria, co fin de consolidar a oferta de títulos propios e de conformidade co disposto na normativa de aplicación, o 29 de marzo de 2019 a Universidade da Coruña denunciou o Convenio do 31 de xaneiro de 2014 de adscrición da Escola Universitarias de Turismo CENP á Universidade da Coruña, conforme o establecido na cláusula terceira do dito convenio. </p>
    <p>Para a impartición do título oficial de grao en Turismo, a Universidade da Coruña solicitou á Xunta de Galicia a desadscrición da Escola Universitaria de Turismo CENP e a modificación do título para a súa impartición nun centro propio desta universidade, e achegou a aprobación do Consello de Goberno e do Consello Social da Universidade da Coruña.</p>
    <p>Neste contexto, o 3 de decembro de 2019 asínase un Acordo entre a Xunta de Galicia, a Universidade da Coruña e a Escola Universitaria de Turismo CENP no cal se regulan as condicións de desadscrición e a modificación do título oficial de grao en Turismo.</p>
    <p>As tres partes asinantes acordaron que a desadscrición do centro e a modificación do título se realicen salvagardando plenamente o dereito do alumnado que na actualidade cursa o grao en Turismo de continuar na Universidade da Coruña os seus estudos nas mesmas condicións académicas en que os iniciaron na Escola Universitaria de Turismo CENP. </p>
    <p>Así mesmo, coinciden na conveniencia de que a desadscrición e a modificación do título teñan lugar nun contexto de colaboración e entendemento, dentro do marco legal aplicable. </p>
    <p>De acordo co establecido no artigo 23 da Lei 6/2013, do 13 de xuño, do Sistema universitario de Galicia, sobre a desadscrición da Escola Universitaria de Turismo CENP da Universidade da Coruña emitiu informe favorable a Axencia para a Calidade do Sistema Universitario de Galicia e foi sometida a acordo do Consello Galego de Universidades.</p>
    <p>En uso das atribucións conferidas pola Lei 1/1983, do 22 de febreiro, reguladora da Xunta e da súa Presidencia, por proposta da conselleira de Educación, Universidade e Formación Profesional e logo da deliberación do Consello da Xunta de Galicia na súa reunión do día vinte e nove de maio de dous mil vinte,</p>
    <h2>DISPOÑO:</h2>
    <p>Artigo 1. Aprobación da desadscrición</p>
    <p>Apróbase a desadscrición da Escola Universitaria de Turismo Centro Español de Nuevas Profesiones da Universidade da Coruña.</p>
    <p>Artigo 2. Cesamento de impartición</p>
    <p>A Escola Universitaria de Turismo Centro Español de Nuevas Profesiones cesará na impartición das ensinanzas universitarias do grao en Turismo unha vez finalizado o curso 2019/20.</p>
    <p>Artigo 3. Asunción de impartición</p>
    <p>A partir do curso 2020/21, a Universidade da Coruña asumirá a docencia de todos os cursos do grao en Turismo, que pasará a impartirse nun centro propio desta universidade.</p>
    <p>Artigo 4. Prezos públicos</p>
    <p>Unha vez que as ensinanzas universitarias do grao en Turismo sexan impartidas pola Universidade da Coruña, serán de aplicación os prezos públicos pola prestación de servizos académicos e administrativos nas universidades do Sistema universitario de Galicia, que anualmente establece por decreto a Xunta de Galicia.</p>
    <p>Disposición transitoria única. Alumnado </p>
    <p>O alumnado que na actualidade cursa o grao en Turismo poderá continuar na Universidade da Coruña os seus estudos, nas mesmas condicións académicas en que os iniciou na Escola Universitaria de Turismo CENP. </p>
    <p>Disposición derrogatoria única. Derrogación normativa</p>
    <p>Queda derrogado o artigo 4 do Decreto 346/1998, do 20 de novembro, polo que se crean centros e se concede autorización para implantar estudos conducentes ás titulacións que se citan, no Sistema universitario de Galicia.</p>
    <p>Disposición derradeira primeira. Desenvolvemento normativo</p>
    <p>Habilítase a persoa titular da Consellería de Educación, Universidade e Formación Profesional para ditar cantas disposicións sexan necesarias para o desenvolvemento e aplicación do presente decreto.</p>
    <p>Disposición derradeira segunda. Entrada en vigor</p>
    <p>O presente decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, vinte e nove de maio de dous mil vinte </p>
    <footer><p>Alberto Núñez Feijóo<br>Presidente </p><p>Carmen Pomar Tojo<br>Conselleira de Educación, Universidade e Formación Profesional</p></footer>

