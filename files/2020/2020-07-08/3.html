---
date: '2020-07-08'
id: G0424-220620-0006
page: 27092
number: 135
agency: 'Consellería de Economía, Emprego e Industria'
section: III. Outras disposicións.
title: >-
  RESOLUCIÓN do 16 de xuño de 2020, da Secretaría Xeral de Emprego, pola que se
  dispón a inscrición no rexistro e a publicación, no Diario Oficial de Galicia,
  da proposta de actuacións para desenvolver entre a Administración e as
  organizacións sindicais relativas ao persoal laboral da gardaría fluvial da
  entidade pública empresarial Augas de Galicia.
range: Resolución
url: >-
  https://www.xunta.gal/dog/Publicados/2020/20200708/AnuncioG0424-220620-0006_gl.html
---
<p>Visto o texto da proposta de actuacións para desenvolver entre a Administración e as organizacións sindicais, relativas ao persoal laboral da gardaría fluvial da entidade pública empresarial Augas de Galicia, e de conformidade co disposto no artigo 90, números 2 e 3, do Real decreto lexislativo 2/2015, do 23 de outubro, polo que se aproba o texto refundido da Lei do Estatuto dos traballadores, e no Real decreto 713/2010, do 28 de maio, sobre rexistro e depósito de convenios e acordos colectivos de traballo, a Secretaría Xeral de Emprego</p>
    <h2>RESOLVE:</h2>
    <p>Primeiro. Ordenar o seu rexistro e depósito no Rexistro de Convenios e Acordos Colectivos de Traballo da Comunidade Autónoma de Galicia (Rexcon), creado mediante a Orde do 29 de outubro de 2010 (DOG nº 222, do 18 de novembro).</p>
    <p>Segundo. Dispor a súa publicación no <em>Diario Oficial de Galicia</em>.</p>
    <p>Santiago de Compostela, 16 de xuño de 2020</p>
    <footer><p>Covadonga Toca Carús<br>Secretaria xeral de Emprego</p></footer>
    <h2>Proposta de actuacións para desenvolver entre a Administración e as organizacións sindicais, relativas ao persoal laboral da gardaría fluvial da entidade publica empresarial Augas de Galicia</h2>
    <p>A Lei 9/2010, do 4 de novembro, de Augas de Galicia, crea e regula no seu título II a entidade pública empresarial Augas de Galicia, responsable en materia de augas no ámbito das competencias que corresponden á Xunta de Galicia.</p>
    <p>O Decreto 32/2012, do 12 de xaneiro, polo que se aproba o Estatuto da entidade pública empresarial (DOG nº 9, do 13 de xaneiro), detalla máis polo miúdo as competencias do ente público, entre as cales se atopan, segundo sinala o artigo 19 letra e): a dirección e o establecemento dos criterios xerais de despregamento e da actuación da gardaría fluvial de Augas de Galicia, cuxos efectivos gozan, no exercicio das súas funcións de inspección, vixilancia e control do dominio público, das prerrogativas inherentes á súa condición de autoridade pública.</p>
    <p>Por outro lado, no Acordo do 18 de decembro de 2008, asinado entre Augas de Galicia e as organizacións sindicais con representación no Comité Intercentros, CC.OO., UGT, CIG e CSI-CSIF, ademais de concretarse as funcións que desempeña a gardaría fluvial, as partes asinantes asumían o compromiso de manter a actividade negociadora ata acadar a reclasificación dos postos de traballo do colectivo de persoal laboral que integra a gardaría fluvial.</p>
    <p>No ano 2019, o DOG nº 19, do 28 de xaneiro, publicou o Acordo de concertación do emprego público de Galicia asinado entre a Xunta de Galicia e as organizacións sindicais CC.OO. e UXT con data do 15 de xaneiro de 2019.</p>
    <p>Dentro dos obxectivos que se marcan no dito acordo está o de avanzar na regulamentación establecida na Comunidade Autónoma en relación coa funcionarización do persoal laboral dentro do marco máis amplo que permita a normativa, coa finalidade de tender a un único réxime xurídico, o funcionarial, para o persoal dependente da Dirección Xeral da Función Pública.</p>
    <p>Outro dos obxectivos que se extrae do acordo de concertación é o fomento da promoción interna, para o que se prevé que non se computen dentro do límite máximo de prazas derivado da taxa de reposición de efectivos as prazas que se convoquen mediante procesos de promoción interna.</p>
    <p>Así pois, o novo marco deseñado polo acordo de concertación fai conveniente negociar un novo acordo que, sobre a base do asinado en 2008 entre Augas de Galicia e as organizacións sindicais con representación no Comité Intercentros, CC.OO., UGT e CSI-CSIF, permita dotar a entidade pública dunha estrutura de postos de traballo adecuada á realización das tarefas de vixilancia do dominio público hidráulico encomendadas. </p>
    <p>Porén, a proposta que se formula fundaméntase en tres eixes principais:</p>
    <p>1º. Definición de funcións da escala de axentes de inspección, especialidade de vixilancia do dominio público hidráulico.</p>
    <p>2º. Funcionarización das categorías laborais existentes. </p>
    <p>3º. Dotación de prazas e cobertura delas mediante procesos selectivos co obxectivo de reforzar as tarefas de vixilancia do dominio público hidráulico.</p>
    <p>1º. Definición de funcións:</p>
    <p>a) Vixilancia do estado de conservación dos leitos públicos e as súas zonas de protección (servidume e policía), e das actuacións que se desenvolvan en relación co outorgamento de concesións e autorizacións que se refiren ao dominio público hidráulico e as súas zonas de protección.</p>
    <p>b) Denuncia ou informe de calquera anomalía ou infracción relativa ao dominio público hidráulico ou as súas zonas de protección.</p>
    <p>c) Vixilancia daquelas actividades susceptibles de provocar verteduras no dominio público hidráulico ou no mar desde terra, mediante o acceso aos puntos que se presuman contaminados, a toma da correspondente mostra segundo o protocolo de tomas de mostras.</p>
    <p>d) Vixilancia de treitos de ríos para localizar áreas que requiran limpeza de vexetación, obstrucións, localización de verteduras, etc.</p>
    <p>e) Elaboración de partes de servizo, boletíns de denuncia, informes e demais documentos relacionados coas súas funcións.</p>
    <p>f) Cantas outras funcións compatibles co seu nivel e coñecementos lle indique o seu superior, relativas á protección e á tutela do dominio público hidráulico e das súas zonas de protección.</p>
    <p>2º. Funcionarización de categorías laborais:</p>
    <p>O persoal laboral fixo das categorías 8 e 67 do grupo III do V Convenio colectivo único para o persoal laboral da Xunta de Galicia poderá acceder mediante a funcionarización ao corpo administrativo da Administración xeral da CA de Galicia –escala de axentes de inspección, especialidade de vixilancia do dominio público hidráulico (subgrupo C1)–.</p>
    <p>Coa dita finalidade, os postos das categorías sinaladas transformaranse en funcionariais da devandita escala de axentes de inspección, especialidade de vixilancia do dominio público hidráulico (subgrupo C1).</p>
    <p>A funcionarización supón o cambio do vínculo que liga o empregado público coa Administración a través do procedemento establecido, sen que iso supoña un cambio de destino.</p>
    <p>Esta previsión será aplicable exclusivamente ao persoal laboral fixo das categorías e do grupo do ámbito de aplicación deste acordo.</p>
    <p>3º. Dotación de prazas e cobertura delas mediante procesos selectivos:</p>
    <p>A entidade pública empresarial Augas de Galicia fixa como obxectivo a creación dun mínimo de 16 prazas do corpo administrativo da Administración xeral da CA de Galicia, escala de axentes de inspección, especialidade de vixilancia do dominio público hidráulico (subgrupo C1). </p>
    <p>Nunha primeira quenda ofertaranse 9 prazas, para convocar o antes posible tras a sinatura do acordo. As prazas que quedasen sen cubrir acumularanse ás 7 prazas restantes e ofertaranse no ano 2020, pondo fin a este acordo.</p>
    <p>As prazas de nova creación uniranse ás que xa existan como consecuencia da funcionarización das categorías que se relacionan no ordinal 2º deste acordo. </p>
    <p>A cobertura desas prazas producirase mediante unha promoción interna separada.</p>
    <p>A cobertura desas prazas será obxecto dun proceso selectivo de funcionarización, mediante unha promoción interna separada, na cal poderá participar o persoal laboral fixo da categoría 7 do grupo IV do V Convenio colectivo único para o persoal laboral da Xunta de Galicia, sempre que este persoal dispoña tanto da titulación para o acceso ao subgrupo C1 como os demais requisitos exixidos na convocatoria.</p>
    <p>As partes acordan que, finalizados todos os procesos de promoción interna previstos neste acordo para a escala de axentes de inspección, especialidade de vixilancia do dominio público hidráulico (subgrupo C1), se ofertarán, de ser o caso, á quenda de acceso libre as vacantes que houber no último proceso de promoción interna a esta escala, segundo as previsións establecidas na normativa en materia de función pública.</p>
    <p>A entidade pública empresarial Augas de Galicia comprométese, xunto coas centrais sindicais, a promover o procedemento necesario para que o persoal do grupo IV, categoría 7, que non teña a titulación exixida, poida concorrer a unha praza da escala de axentes de inspección, especialidade de vixilancia do dominio público hidráulico (subgrupo C1), mediante o proceso de promoción interna descrito neste punto, unha vez obtida a titulación académica necesaria, para o cal, a Administración promoverá o procedemento adecuado para a obtención da titulación necesaria. </p>
    <p>Darase traslado desta addenda ao órgano competente en materia de función pública para que as prazas se inclúan nas correspondentes ofertas de emprego público na quenda de promoción interna.</p>
    <p>A creación de prazas farase efectiva unha vez rematado cada un deses procesos selectivos.</p>
    <p>A Administración, a través da Dirección Xeral da Función Pública, negociará coas organizacións sindicais unha proposta de bases deses procesos.</p>
    <p>4º. Comisión de Seguimento:</p>
    <p>Créase unha comisión mixta de seguimento que actúe como mecanismo conxunto de plena efectividade para levar a cabo o seguimento e control das actividades necesarias para a execución do presente acordo.</p>
    <p>A Comisión de Seguimento estará integrada por catro representantes da Administración autonómica e un representante por cada organización sindical asinante deste acordo.</p>
    <p>Cada unha das partes representadas nesta comisión de seguimento poderá estar asistida polos técnicos/as que considere oportuno, logo da comunicación da súa designación previa ao desenvolvemento da reunión. </p>
    <p>A Comisión de Seguimento será paritaria e estará presidida pola persoa titular da Dirección Xeral da Función Pública ou a persoa en quen delegue.</p>
    <p>Santiago de Compostela, 10 de decembro de 2019</p>

