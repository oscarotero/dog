---
date: '2020-03-03'
id: G0533-180220-0004
page: 14324
number: 42
agency: Consellería de Infraestruturas e Mobilidade
section: I. Disposicións xerais.
title: >-
  DECRETO 42/2020, do 30 de xaneiro, polo que se modifican determinadas
  disposicións vixentes en materia de augas.
range: Decreto
url: >-
  https://www.xunta.gal/dog/Publicados/2020/20200303/AnuncioG0533-180220-0004_gl.html
---
<p>A intervención humana no dominio público hidráulico e na súa zona de policía está suxeita ás funcións de supervisión e control por parte da Administración hidráulica competente que, no ámbito da demarcación hidrográfica Galicia-Costa corresponden á entidade pública empresarial Augas de Galicia nos termos establecidos nos artigos 4, 6 e 11 da Lei 9/2010, do 4 de novembro, de augas de Galicia, que desenvolven a competencia exclusiva que atribúe á Comunidade Autónoma o artigo 27.12 do Estatuto de autonomía para Galicia, aprobado pola Lei orgánica 1/1981, do 6 de abril, cando as augas discorran integramente dentro do territorio da Comunidade Autónoma de Galicia, sen prexuízo do disposto no artigo 149.1.22 da Constitución española.</p>
    <p>As ditas funcións maniféstanse a través da técnica autorizatoria como elemento de control previo ao inicio da actividade. Con carácter xeral, o texto refundido da Lei de augas, aprobado polo Real decreto lexislativo 1/2001, do 20 de xullo, e o Regulamento do dominio público hidráulico, que desenvolve os títulos preliminar I, IV, V, VI e VII da Lei 29/1985, do 2 de agosto, de augas, aprobado polo Real decreto 849/1986, do 11 de abril, establecen procedementos con trámites e prazos certamente rigorosos e amplos, acordes coa importancia do ben público protexible. No entanto, en determinadas circunstancias, como son as relativas a intervencións de mínima entidade e nula repercusión no dominio hidráulico, acudir á figura da autorización previa pode dar lugar a impor cargas administrativas innecesarias aos promotores, tanto suxeitos públicos como particulares, que se traducen pola súa vez en dilacións temporais non desexadas.</p>
    <p>A esta finalidade –a de reducir as cargas administrativas á cidadanía– respondeu a disposición adicional segunda do Decreto 1/2015, do 15 de xaneiro, polo que se aproba o Regulamento da planificación en materia de augas de Galicia e se regulan determinadas cuestións en desenvolvemento da Lei 9/2010, do 4 de novembro, de augas de Galicia, cando substituíu a autorización administrativa pola declaración responsable no suposto das actuacións menores de mantemento e conservación do dominio público hidráulico, entendendo por tales as retiradas de árbores mortas, podas e outros elementos que reduzan a capacidade do leito ou contribúan á súa degradación.</p>
    <p>Coa presente modificación continúase nesa liña de mellora e simplificación na tramitación administrativa, ampliando agora o dito catálogo de actuacións menores suxeitas a declaración responsable coa incorporación doutro tipo de actuacións que, esencialmente, podemos definir como actuacións de mantemento e conservación de instalacións e infraestruturas xa existentes, sen alterar o seu volume, estrutura ou funcionalidade. </p>
    <p>Trátase en definitiva, de introducir os principios de necesidade, eficacia, proporcionalidade, seguridade xurídica, transparencia e eficiencia no réxime de autorizacións no dominio público hidráulico e na súa zona de policía, que, sen menoscabo da regulación dos usos que afecten o dominio público hidráulico, permitan compatibilizar a necesaria supervisión administrativa coa simplificación nos trámites para aqueles supostos en que as actuacións pretendidas non impliquen alteracións substanciais do relevo natural do terreo, non supoñan un obstáculo para a corrente en réxime de avenidas e non poidan ser causa de degradación ou deterioración do dominio público hidráulico en xeral.</p>
    <p>Por outra banda, o artigo 24 do Estatuto da entidade pública empresarial Augas de Galicia, aprobado polo Decreto 32/2012, do 12 de xaneiro, detalla o ámbito espacial de cada unha das zonas hidrográficas en que se divide o territorio de Galicia, e remítese no apartado 3 aos planos que contén o anexo do estatuto.</p>
    <p>A Orde TEC/921/2018, do 30 de agosto, pola que se definen as liñas que indican os límites cartográficos principais dos ámbitos territoriais das confederacións hidrográficas de acordo co establecido no Real decreto 650/1987, do 8 de maio, polo que se definen os ámbitos territoriais dos organismos de bacía e dos plans hidrolóxicos, utiliza as mellores tecnoloxías dispoñibles para a traza cartográfica das liñas divisorias principais que delimitan o ámbito territorial dos organismos de bacía, sinalando que deberá ser a utilizada de xeito que os ámbitos territoriais dos organismos de bacía e as demarcacións hidrográficas deben adecuar e axustar as súas actuacións ao sinalado na cartografía a que se refire a orde, que se concreta no arquivo dixital das liñas divisorias principais que publica o ministerio competente en materia de dominio publico hidráulico, no seu nodo da infraestrutura de datos espaciais, baixo a denominación «Límites cartográficos de las confederaciones hidrográficas», polo que resulta necesario modificar o artigo 24 do Estatuto da entidade pública empresarial Augas de Galicia, aprobado polo Decreto 32/2012, do 12 de xaneiro, e suprimir os mapas que recollía o anexo, para adaptalo á normativa vixente.</p>
    <p>Por último, modifícase o anexo II do Regulamento marco do servizo público de saneamento e depuración de augas residuais de Galicia, aprobado polo Decreto 141/2012, do 21 de xuño, co fin de eliminar determinadas contradicións que contén en relación co anexo I, para os parámetros de ácido sulfhídrico, ácido cianhídrico e cloro.</p>
    <p>Na súa virtude, por proposta da conselleira de Infraestruturas e Mobilidade, de acordo co Consello Consultivo de Galicia e logo de deliberación do Consello da Xunta de Galicia na súa reunión do día trinta de xaneiro de dous mil vinte,</p>
    <p>DISPOÑO:</p>
    <p>Artigo primeiro. Modificación do Decreto 32/2012, do 12 de xaneiro, polo que se aproba o Estatuto da entidade pública empresarial Augas de Galicia</p>
    <p>O Estatuto da entidade pública empresarial Augas de Galicia, aprobado polo Decreto 32/2012, do 12 de xaneiro, queda redactado como segue:</p>
    <p>Un. O número 3 do artigo 24 queda redactado como segue:</p>
    <p>«3. O territorio da demarcación hidrográfica Galicia-Costa, de cada unha das zonas hidrográficas desta demarcación e de cada un dos seus sistemas de explotación detállase na dirección electrónica da páxina web do sistema de información IDE-DHGC (Infraestrutura de datos espaciais da demarcación hidrográfica Galicia-Costa), que estará dispoñible desde a dirección electrónica da páxina web corporativa do organismo de bacía Augas de Galicia (na actualidade https://augasdegalicia.xunta.gal)».</p>
    <p>Dous. Suprímese o anexo do Estatuto da entidade pública empresarial Augas de Galicia.</p>
    <p>Artigo segundo. Modificación do Decreto 141/2012, do 21 de xuño, polo que se aproba o Regulamento marco do servizo público de saneamento e depuración de augas residuais de Galicia</p>
    <p>O anexo II do Regulamento marco do servizo público de saneamento e depuración de augas residuais de Galicia, aprobado polo Decreto 141/2012, do 21 de xuño, queda redactado como segue:</p>
    <p>«ANEXO II</p>
    <h2>Verteduras limitadas</h2>
    <table>
     <thead>
      <tr>
       <td>Parámetro</td>
       <td>Valor límite</td>
       <td>Unidades</td>
      </tr>
     </thead>
     <tbody>
      <tr>
       <td>pH</td>
       <td>5,5 - 9</td>
       <td></td>
      </tr>
      <tr>
       <td>1, 2 dicloroetano</td>
       <td>0,40</td>
       <td>mg/l</td>
      </tr>
      <tr>
       <td>Aceites e graxas</td>
       <td>100,00</td>
       <td>mg/l</td>
      </tr>
      <tr>
       <td>Aldehidos</td>
       <td>2,00</td>
       <td>mg/l</td>
      </tr>
      <tr>
       <td>Aluminio</td>
       <td>10</td>
       <td>mg/l</td>
      </tr>
      <tr>
       <td>Amoníaco</td>
       <td>30,00</td>
       <td>mg/l</td>
      </tr>
      <tr>
       <td>AOX (1)</td>
       <td>2,00</td>
       <td>mg/l</td>
      </tr>
      <tr>
       <td>Arsénico</td>
       <td>1,00</td>
       <td>mg/l</td>
      </tr>
      <tr>
       <td>Bario</td>
       <td>10,00</td>
       <td>mg/l</td>
      </tr>
      <tr>
       <td>Boro</td>
       <td>3,00</td>
       <td>mg/l</td>
      </tr>
      <tr>
       <td>BTEX (2)</td>
       <td>5,00</td>
       <td>mg/l</td>
      </tr>
      <tr>
       <td>Cadmio</td>
       <td>0,10</td>
       <td>mg/l</td>
      </tr>
      <tr>
       <td>Chumbo</td>
       <td>1,00</td>
       <td>mg/l</td>
      </tr>
      <tr>
       <td>Cianuros</td>
       <td>0,50</td>
       <td>mg/l</td>
      </tr>
      <tr>
       <td>Cianuros disoltos</td>
       <td>1,00</td>
       <td>mg/l</td>
      </tr>
      <tr>
       <td>Cloruros</td>
       <td>2.000,00</td>
       <td>mg/l</td>
      </tr>
      <tr>
       <td>Cobre</td>
       <td>3,00</td>
       <td>mg/l</td>
      </tr>
      <tr>
       <td>Condutividade eléctrica (25 ºC)</td>
       <td>5.000,00</td>
       <td>µS/cm</td>
      </tr>
      <tr>
       <td>Cor</td>
       <td>Inapreciable en dilución 1/30</td>
       <td></td>
      </tr>
      <tr>
       <td>Cromo hexavalente</td>
       <td>0,5</td>
       <td>mg/l</td>
      </tr>
      <tr>
       <td>Cromo total</td>
       <td>2,00</td>
       <td>mg/l</td>
      </tr>
      <tr>
       <td>DBO5</td>
       <td>500,00</td>
       <td>mg/l</td>
      </tr>
      <tr>
       <td>DQO</td>
       <td>1.000,00</td>
       <td>mg/l</td>
      </tr>
      <tr>
       <td>Dióxido de xofre</td>
       <td>15,00</td>
       <td>mg/l</td>
      </tr>
      <tr>
       <td>Estaño</td>
       <td>3,00</td>
       <td>mg/l</td>
      </tr>
      <tr>
       <td>Fenois totais</td>
       <td>1,00</td>
       <td>mg/l</td>
      </tr>
      <tr>
       <td>Ferro</td>
       <td>10,00</td>
       <td>mg/l</td>
      </tr>
      <tr>
       <td>Fluoruros</td>
       <td>10,00</td>
       <td>mg/l</td>
      </tr>
      <tr>
       <td>Fosfatos</td>
       <td>60,00</td>
       <td>mg/l</td>
      </tr>
      <tr>
       <td>Fósforo total</td>
       <td>40,00</td>
       <td>mg/l</td>
      </tr>
      <tr>
       <td>Hidrocarburos</td>
       <td>15,00</td>
       <td>mg/l</td>
      </tr>
      <tr>
       <td>Hidrocarburos aromáticos policíclicos</td>
       <td>0,20</td>
       <td>mg/l</td>
      </tr>
      <tr>
       <td>Manganeso</td>
       <td>5,00</td>
       <td>mg/l</td>
      </tr>
      <tr>
       <td>Materias inhibidoras</td>
       <td>20,00</td>
       <td>equitox</td>
      </tr>
      <tr>
       <td>Mercurio</td>
       <td>0,01</td>
       <td>mg/l</td>
      </tr>
      <tr>
       <td>Níquel</td>
       <td>2,00</td>
       <td>mg/l</td>
      </tr>
      <tr>
       <td>Nitratos</td>
       <td>50,00</td>
       <td>mg/l</td>
      </tr>
      <tr>
       <td>Nitróxeno amoniacal</td>
       <td>30,00</td>
       <td>mg/l</td>
      </tr>
      <tr>
       <td>Nitróxeno total Kjeldahl</td>
       <td>40,00</td>
       <td>mg/l</td>
      </tr>
      <tr>
       <td>Nonilfenol</td>
       <td>1,00</td>
       <td>mg/l</td>
      </tr>
      <tr>
       <td>Percloroetileno</td>
       <td>0,40</td>
       <td>mg/l</td>
      </tr>
      <tr>
       <td>Pesticidas</td>
       <td>0,10</td>
       <td>mg/l</td>
      </tr>
      <tr>
       <td>Praguicidas totais</td>
       <td>0,10</td>
       <td>mg/l</td>
      </tr>
      <tr>
       <td>Selenio</td>
       <td>0,50</td>
       <td>mg/l</td>
      </tr>
      <tr>
       <td>Sólidos en suspensión</td>
       <td>500,00</td>
       <td>mg/l</td>
      </tr>
      <tr>
       <td>Sulfatos</td>
       <td>400,00</td>
       <td>mg/l</td>
      </tr>
      <tr>
       <td>Sulfuros disoltos</td>
       <td>0,30</td>
       <td>mg/l</td>
      </tr>
      <tr>
       <td>Sulfuros totais</td>
       <td>1,00</td>
       <td>mg/l</td>
      </tr>
      <tr>
       <td>Temperatura</td>
       <td>30,00</td>
       <td>ºC</td>
      </tr>
      <tr>
       <td>Tensioactivos aniónicos(3)</td>
       <td>6,00</td>
       <td>mg/l LSS</td>
      </tr>
      <tr>
       <td>Triacinas totais</td>
       <td>0,30</td>
       <td>mg/l</td>
      </tr>
      <tr>
       <td>Tributilestaño</td>
       <td>0,10</td>
       <td>mg/l</td>
      </tr>
      <tr>
       <td>Triclorobenceno</td>
       <td>0,20</td>
       <td>mg/l</td>
      </tr>
      <tr>
       <td>Zinc</td>
       <td>2,00</td>
       <td>mg/l</td>
      </tr>
     </tbody>
    </table>
    <p>(1) Poderán observarse valores superiores de AOX naqueles casos en que se cumpran os valores de organoclorados individualizados deste anexo II.</p>
    <p>(2) Suma de benceno, tolueno, etilbenceno e xileno.</p>
    <p>(3) Substancias activas co azul de metileno expresadas como lauril sulfato sódico (LSS)».</p>
    <p>Artigo terceiro. Modificación do Decreto 1/2015, do 15 de xaneiro, polo que se aproba o Regulamento da planificación en materia de augas de Galicia e se regulan determinadas cuestións en desenvolvemento da Lei 9/2010, do 4 de novembro, de augas de Galicia</p>
    <p>Modifícase a disposición adicional segunda do Decreto 1/2015, do 15 de xaneiro, polo que se aproba o Regulamento da planificación en materia de augas de Galicia e se regulan determinadas cuestións en desenvolvemento da Lei 9/2010, do 4 de novembro, de augas de Galicia, que queda redactada como segue:</p>
    <p>«Disposición adicional segunda. Actuacións menores de mantemento e conservación</p>
    <p>1. Considéranse actuacións menores de mantemento e conservación do dominio público hidráulico, as seguintes:</p>
    <p>a) A retirada de árbores mortas e as podas de árbores que impidan accesos ao leito ou á súa servidume de paso, sempre que non impliquen perda do substrato arbóreo da ribeira.</p>
    <p>b) A retirada de árbores mortas e as podas de árbores que reduzan a capacidade do leito.</p>
    <p>c) A retirada de elementos arrastrados pola corrente que obstrúan o leito e especialmente nas obras de paso sobre ela, ou que constitúan un elemento de degradación ou contaminación do dominio público hidráulico.</p>
    <p>d) O mantemento das seccións de medición de caudais das redes oficiais de estacións de medición.</p>
    <p>2. Considéranse actuacións menores de mantemento e conservación na zona de policía de leitos fluviais, as seguintes:</p>
    <p>a) En infraestruturas:</p>
    <p>1º. A reparación de fochancas ou a renovación de camiños de servizo, veciñais, agrícolas, forestais ou pecuarios, con saburra do mesmo material que o existente no trazado.</p>
    <p>2º. As obras de mantemento ou de mellora da rede viaria pública tales como a renovación de capas de rodadura, mantemento, conservación e reperfilación de cunetas.</p>
    <p>3º. Os tendidos soterrados de redes de abastecemento de auga, sumidoiros, de electricidade, de gas ou de telecomunicacións, agás cando para a súa execución sexan precisos movementos de terras que superen o concepto de apertura de gabias, sempre que estean dentro da zona de dominio publico da infraestrutura correspondente.</p>
    <p>4º. A colocación e substitución de carteis informativos ou de sinalización, sempre que respondan a modelos oficiais aprobados polo órgano ou entidade pública competente, sempre que estean dentro da zona de dominio publico da infraestrutura correspondente.</p>
    <p>Non terán a consideración de actuacións menores en infraestruturas:</p>
    <p>1º. As ampliacións de estradas ou camiños nin calquera outro traballo que implique un movemento de terras.</p>
    <p>2º. A ampliación de obras de drenaxe ou calquera outra actuación sobre elas distintas da estendedura dunha nova capa de rodadura.</p>
    <p>3º. O arranxo de infraestruturas de servizos que impliquen un movemento de terras.</p>
    <p>b) En edificacións e vivendas, as actuacións consistentes en pintura, revestimento ou impermeabilización de fachadas, cambio de fiestras ou substitución de tellados e outras actuacións de similares características que en ningún caso desvirtúen a tipoloxía, forma e volume. </p>
    <p>Non terán a consideración de actuacións menores, nos supostos de edificacións e vivendas situadas en zona de servidume, así como nos supostos en que a realización dos traballos indicados precise ocupar con elementos auxiliares (tales como estadas ou guindastres) a zona de servidume.</p>
    <p>c) Os seguintes tipos de peches:</p>
    <p>1º. Pastor eléctrico para gardar animais.</p>
    <p>2º. Permeables de malla ou similares.</p>
    <p>Non terán a consideración de actuacións menores:</p>
    <p>1º. Os peches que se atopen localizados en zona de servidume.</p>
    <p>2º. Os peches con zócolo.</p>
    <p>3. A execución das actuacións menores referidas nos números 1 e 2, cando se realicen no ámbito da demarcación hidrográfica Galicia-Costa, requirirán a presentación previa dunha declaración responsable. Estas actuacións teñen a consideración de usos permitidos para efectos da normativa ambiental salvo as previstas nos puntos 2.a).3º e 2.c).1º e 2º, que requiriran autorización da autoridade competente en materia de ambiente.</p>
    <p>Na declaración responsable o/a promotor/a declarará, baixo a súa responsabilidade, que cumpre os requisitos establecidos na normativa vixente, que dispón da documentación que así o acredita, que a porá á disposición da Administración cando lle sexa requirida e que se compromete a manter o cumprimento das anteriores obrigas durante a execución das actuacións. A dita declaración deberá dirixirse á entidade pública empresarial Augas de Galicia, segundo o modelo normalizado que se aprobe.</p>
    <p>4. Augas de Galicia poderá requirir en calquera momento que se achegue a documentación que acredite o cumprimento dos mencionados requisitos e o/a interesado/a deberá achegala.</p>
    <p>A inexactitude, falsidade ou omisión, de carácter esencial, de calquera dato ou información que se incorpore á declaración responsable, ou a non presentación ante Augas de Galicia da declaración responsable ou da documentación que sexa, se for o caso, requirida para acreditar o cumprimento do declarado, determinará a imposibilidade de continuar coa execución da actuación desde o momento en que se teña constancia de tales feitos, sen prexuízo das responsabilidades penais, civís ou administrativas a que houber lugar.</p>
    <p>Así mesmo, a resolución de Augas de Galicia que declare tales circunstancias poderá determinar a obriga do/da interesado/a de restituír a situación ao momento previo ao comezo da actuación correspondente.</p>
    <p>5. A execución de actuacións que non teñan a consideración de menores segundo esta disposición, que requiran o outorgamento de autorización previa segundo o disposto no Regulamento do dominio público hidráulico, que desenvolve os títulos preliminar, I, IV, V, VI e VII da Lei 29/1985, do 2 de agosto.</p>
    <p>6. Promoverase a colaboración coas entidades locais para a execución destas actuacións. Augas de Galicia comunicará aos concellos as declaracións responsables presentadas para actuacións menores que se realicen nos respectivos termos municipais».</p>
    <p>Disposición adicional única. Valoración de indemnizacións en materia de augas</p>
    <p>O Xurado de Expropiación de Galicia emitirá informe preceptivo para determinar a valoración das indemnizacións que procedan na imposición de servidumes de acueduto, estribo de presa e de parada ou partidor, así como as de paso a que se refire o capítulo I do título II do Regulamento do dominio público hidráulico, que desenvolve os títulos preliminar, I, IV, V, VI e VII da Lei 29/1985, do 2 de agosto, de augas, aprobado polo Real decreto 849/1986, do 11 de abril, cando a competencia corresponda ao organismo de bacía da demarcación hidrográfica Galicia-Costa.</p>
    <p>Disposición derradeira primeira. Habilitación de desenvolvemento</p>
    <p>Autorízase a persoa titular da consellería competente en materia de augas para ditar cantas disposicións resulten necesarias para o desenvolvemento e a aplicación do presente decreto.</p>
    <p>Disposición derradeira segunda. Entrada en vigor</p>
    <p>O presente decreto entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, trinta de xaneiro de dous mil vinte</p>
    <footer><p>Alberto Núñez Feijóo<br>Presidente</p><p>Ethel Vázquez Mourelle<br>Conselleira de Infraestruturas e Mobilidade</p></footer>

