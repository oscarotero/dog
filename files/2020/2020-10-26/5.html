---
date: '2020-10-26'
id: G0532-161020-0003
page: 42461
number: 215
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 25 de setembro de 2020 de aprobación definitiva do Plan xeral de
  ordenación municipal de Rubiá.
range: Orde
url: >-
  https://www.xunta.gal/dog/Publicados/2020/20201026/AnuncioG0532-161020-0003_gl.html
---
<p>Ao abeiro da disposición transitoria segunda da Lei 2/2016, do solo de Galicia, o Concello de Rubiá remite documentación relativa ao Plan xeral de ordenación municipal en solicitude da súa aprobación definitiva, conforme o disposto no artigo 85 da Lei 9/2002, do 30 de decembro, de ordenación urbanística e protección do medio rural de Galicia (LOUG).</p>
    <p>Analizada a documentación redactada por OAU Oficina de Arquitectura Urbanismo e Planificación, S.L.P., integrada polo PXOM datado en xaneiro de 2020 con aprobación provisional polo Concello Pleno do 29.5.2020, en relación coa Orde da Consellería de Medio Ambiente e Ordenación do Territorio do 20.4.2017, e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>I.1. Planeamento municipal vixente.</p>
    <p>O Concello de Rubiá non dispón de instrumento de planeamento xeral, polo que son de aplicación as Normas complementarias e subsidiarias de planeamento da provincia de Ourense, aprobadas definitivamente o 3.4.1991 (DOG do 16 de abril).</p>
    <p>Conta con dous expedientes de delimitación do solo de núcleo rural: DNR de Biobra (AD 30.11.2007) e DNR de Vilardesilva (AD 2.11.2006).</p>
    <p>I.2. Figuras de ordenación do territorio con incidencia supramunicipal.</p>
    <p>Proxecto sectorial do parque empresarial de Rubiá (AD 28.12.2007), en desenvolvemento do Plan sectorial de ordenación de áreas empresariais de Galicia (AD 30.4.2014).</p>
    <p>I.3. Antecedentes de tramitación.</p>
    <p>1. O 3.4.2008 iníciase na Secretaría Xeral de Calidade e Avaliación Ambiental o procedemento de avaliación ambiental estratéxica coa presentación polo promotor do documento de inicio. </p>
    <p>2. Constan os informes municipais previos á aprobación inicial do secretario, do 17.6.2009, e do arquitecto asesor, do 22.6.2009.</p>
    <p>3. O 14.9.2009 o Concello Pleno acordou aprobar inicialmente o PXOM, incluíndo o informe de sustentabilidade ambiental (ISA), e someteuno a información pública mediante anuncios no Diario Oficial de Galicia do 13.10.2009, e nos diarios La Voz de Galicia e La Región do 15.10.2009. Deuse audiencia aos concellos limítrofes e obtívose resposta dos concellos do Barco de Valdeorras (4.11.2009) e de Sobrado, Comunidade de Castilla y León (9.11.2009).</p>
    <p>4. Simultaneamente solicitáronse informes aos distintos organismos sectoriais e responderon:</p>
    <p>– ADIF, Ministerio de Fomento (11.11.2009), con observacións.</p>
    <p>– Dirección Xeral de Infraestruturas Ferroviarias do Ministerio de Fomento (4.12.2009), favorable condicionado.</p>
    <p>– Dirección Xeral de Telecomunicacións do Ministerio de Industria (25.11.2009), con observacións.</p>
    <p>– Deputación de Ourense (28.12.2009), favorable.</p>
    <p>– Demarcación de Estradas do Ministerio de Fomento (18.1.2010), favorable condicionado.</p>
    <p>– Augas de Galicia (19.2.2010), con consideracións.</p>
    <p>– Axencia Galega de Infraestruturas (30.7.2015), favorable con consideracións.</p>
    <p>– Confederación Hidrográfica Miño-Sil (21.9.2015), favorable condicionado.</p>
    <p>– Dirección Xeral de Patrimonio Cultural ( 3.3.2016), desfavorable.</p>
    <p>– Consellería de Economía Emprego e Industria, en materia de minas (14.6.2016).</p>
    <p>– Servizo de Montes da Xefatura Territorial de Ourense (19.6.2016), favorable con consideracións.</p>
    <p>– Dirección Xeral de Ordenación e Produción Forestal (19.9.2016), informativo.</p>
    <p>– Secretaría Xeral Técnica e do Patrimonio da Consellería de Facenda (6.6.2016).</p>
    <p>5. Consta oficio de solicitude do informe sectorial á Dirección Xeral de Conservación da Natureza do 5.11.2009, que non foi emitido. </p>
    <p>6. Mediante Resolución do 20.1.2016, a Secretaría Xeral de Calidade e Avaliación Ambiental, emite a memoria ambiental correspondente á avaliación ambiental estratéxica do Plan (DOG do 9 de febreiro).</p>
    <p>7. Consta informe municipal previo á aprobación provisional do secretario interventor do 4.12.2015.</p>
    <p>8. O 8.2.2016 o Concello Pleno acordou aprobar provisionalmente o PXOM.</p>
    <p>9. O 7.3.2016 recibiuse o PXOM de Rubiá solicitando a aprobación definitiva. En virtude do artigo 85.7 da LOUG, con datas do 7.4.2016 e do 12.1.2017 requiriuse ao Concello de Rubiá para que corrixise as deficiencias documentais observadas. En atención a estes requirimentos, en datas do 14.12.2016 e do 24.1.2017, o Concello achega documentación adicional.</p>
    <p>10. O 20.4.2017 a Consellería de Medio Ambiente e Ordenación do Territorio emitiu unha Orde de non aprobación definitiva do PXOM de Rubiá, sinalando unha serie de deficiencias que se debían corrixir para acadar a aprobación definitiva.</p>
    <p>11. O Concello de Rubiá obtivo os novos informes sectoriais:</p>
    <p>– Dirección Xeral de Patrimonio Cultural da Consellería de Cultura (26.6.2020), favorable.</p>
    <p>– Ministerio de Fomento, en materia de estradas (1.6.2020), favorable con condicións.</p>
    <p>– Ministerio de Industria, Enerxía e Turismo, en materia de telecomunicacións, favorable.</p>
    <p>12. O Concello de Rubiá obtivo as concesións de abastecemento de augas que a Confederación Hidrográfica Miño-Sil exixira regularizar, no seu informe do 21.9.2015.</p>
    <p>13. O 29.5.2020 o Concello Pleno de Rubiá aprobou provisionalmente o novo documento, con correccións para emendar as deficiencias formuladas.</p>
    <p>14. O 27.7.2020 rexístrase a entrada na Xunta de Galicia desa documentación do PXOM de Rubiá, para os efectos de que se proceda á súa aprobación definitiva.</p>
    <p>15. Ao abeiro do disposto no artigo 32.2.f) da LOUG, a exclusión do solo rústico e delimitación como solo de núcleo rural no Parque Natural e LIC/ZEPA de Enciña da Lastra dos núcleos de Oulego, O Robledo da Lastra, Pardollán, Vilardesilva, Biobra e Covas, foi sometido á autorización do Consello da Xunta de Galicia na súa sesión do 17.9.2020.</p>
    <p>II. Análise e consideracións.</p>
    <p>Analizado o PXOM do concello de Rubiá, datado en xaneiro de 2020, con aprobación provisional plenaria do 29.5.2020, en relación coa Orde da Consellería de Medio Ambiente e Ordenación do Territorio do 20.4.2017, así como os cambios posteriores introducidos, púidose observar o cumprimento, con carácter xeral, tanto das obxeccións anteriormente sinaladas como da normativa aplicable.</p>
    <p>Porén, cómpre formular as seguintes observacións:</p>
    <p>1. A dilixencia municipal debe incluír a data de aprobación plenaria do PXOM.</p>
    <p>2. Cómpre axustar os límites municipais á liña límite mellorada indicada no informe do IGN do 21.2.2019, coa conseguinte clasificación dos terreos polo PXOM. </p>
    <p>3. O grafismo empregado para indicar nos planos as actuacións illadas resulta ilexible. </p>
    <p>4. O plano C-5 representa superpostas as dimensións das redes de servizos, polo que non é lexible. Doutra banda, inclúe os elementos catalogados, as afeccións das estradas e as redes de servizos que non gardan relación co nome do plano Xestión do solo urbano.</p>
    <p>5. Ao abeiro do artigo 32.3 da LOUG, no solo rústico grafaranse superpostas as proteccións de augas coas agropecuarias e forestais ata a canle dos ríos. Do mesmo xeito, os solos rústicos de protección de patrimonio, augas e os de infraestruturas superporanse en todo caso sobre o resto das categorías en todo o territorio municipal.</p>
    <p>6. Os artigos 2.3.2 e 2.3.3 de situacións de fóra de ordenación axustaranse ao establecido no artigo 90 da LSG.</p>
    <p>A competencia para resolver sobre a aprobación definitiva do planeamento xeral corresponde á Conselleira de Medio Ambiente, Territorio e Vivenda, ao abeiro do disposto no artigo 85.7.b) da LOUG, e de conformidade co Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda.</p>
    <p>III. Resolución.</p>
    <p>En consecuencia, e visto o que antecede, </p>
    <h2>RESOLVO:</h2>
    <p>1. Aprobar definitivamente o Plan xeral de ordenación municipal do concello de Rubiá, con suxeición ao cumprimento das condicións sinaladas anteriormente. O Concello deberá achegar un documento refundido que dea cumprimento a estas.</p>
    <p>2. Notifíquese esta orde ao Concello e publíquese no Diario Oficial de Galicia.</p>
    <p>3. O texto refundido do PXOM será inscrito de oficio no Rexistro de Planeamento Urbanístico de Galicia.</p>
    <p>4. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas do PXOM aprobado definitivamente.</p>
    <p>5. Contra esta orde cabe interpoñer recurso contencioso-administrativo ante a sala do Tribunal Superior de Xustiza de Galicia, no prazo de dous (2) meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Rubiá, 25 de setembro de 2020</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

