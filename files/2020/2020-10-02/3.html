---
date: '2020-10-02'
id: G0533-240920-0001
page: 38196
number: 200
agency: Consellería de Infraestruturas e Mobilidade
section: III. Outras disposicións.
title: >-
  DECRETO 167/2020, do 17 de setembro, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de trazado de actualización do proxecto do ramal de
  conexión entre a AG-53 e a N-525 en Dozón (PO/12/132.01), de clave
  PO/19/027.01, no concello de Dozón (Pontevedra).
range: Decreto
url: >-
  https://www.xunta.gal/dog/Publicados/2020/20201002/AnuncioG0533-240920-0001_gl.html
---
<p>Antecedentes:</p>
    <p>Primeiro. No <em>Diario Oficial de Galicia </em>núm. 167, do 4 de setembro de 2019, publicouse o Anuncio do 26 de agosto de 2019 polo que se somete ao trámite de información pública o proxecto de trazado de actualización do proxecto do ramal de conexión entre a AG-53 e a N-525 en Dozón (PO/12/132.01), de clave: PO/19/027.01, así como a relación individual de bens, dereitos e propietarios afectados polo proxecto referenciado.</p>
    <p>Segundo. Tras a análise das alegacións, informes e certificados presentados, o 15 de xullo de 2020 apróbase o expediente de información pública e posteriormente o 20 de agosto de 2020 o proxecto de trazado de actualización do proxecto do ramal de conexión entre a AG-53 e a N-525 en Dozón (PO/12/132.01), de clave: PO/19/027.01.</p>
    <p>Este proxecto de trazado ten por obxecto a definición da solución adoptada para o ramal de enlace entre a AG-53 e a N-525 en Dozón; o cal parte da estrada N-525 na contorna do punto quilométrico 275, onde se proxecta unha ampliación do carril de vehículos lentos existente e cruza, desde este punto, a autovía AG-53 a través dun paso inferior existente no punto quilométrico 59+410 da autovía, para continuar ao longo duns 400 metros ata entroncar coa citada autovía pola súa marxe dereita en sentido Ourense.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do número dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia, na súa reunión do día dezasete de setembro de dous mil vinte,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de trazado de actualización do proxecto do ramal de conexión entre a AG-53 e a N-525 en Dozón (PO/12/132.01), de clave PO/19/027.01.</p>
    <p>Santiago de Compostela, dezasete de setembro de dous mil vinte</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Infraestruturas e Mobilidade</p></footer>

