---
date: '2020-06-22'
id: G0532-120620-0002
page: 24756
number: 122
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 1 de xuño de 2020 de aprobación definitiva do Plan xeral de ordenación
  municipal de Guitiriz (Lugo).
range: Orde
url: >-
  https://www.xunta.gal/dog/Publicados/2020/20200622/AnuncioG0532-120620-0002_gl.html
---
<p>O Concello de Guitiriz eleva para a súa aprobación definitiva o expediente do Plan xeral de ordenación municipal (PXOM), conforme o establecido no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia (LOUG), en relación coa disposición transitoria segunda da Lei 2/2016, do 10 de febreiro, do solo de Galicia.</p>
    <p>Analizada a documentación achegada e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>1. Antecedentes.</p>
    <p>1.1. Planeamento municipal vixente.</p>
    <p>No concello de Guitiriz están actualmente en vigor unhas normas subsidiarias de planeamento municipal (NSP) aprobadas definitivamente o 12.2.1985 que foron obxecto posteriormente de dúas modificacións puntuais.</p>
    <p>En desenvolvemento destas normas, aprobouse o plan parcial do parque empresarial (AD 29.5.1997) cunha modificación puntual do 22.6.2006.</p>
    <p>Así mesmo, consta a aprobación de dous estudos de detalle.</p>
    <p>1.2. Figuras de ordenación do territorio con incidencia supramunicipal.</p>
    <p>O concello está afectado polos proxectos sectoriais de incidencia supramunicipal seguintes:</p>
    <p>– Gasoduto Vilalba-Tui (AD 26.9.1996).</p>
    <p>– Parque eólico Serra da Loba (AD 3.2.2005).</p>
    <p>– Parque eólico Casa (AD 12.4.2007).</p>
    <p>– Gasoduto Mugardos-As Pontes-Guitiriz e ramal á C.C.C. das Pontes e instalacións auxiliares (AD 24.5.2007).</p>
    <p>– LAT 66 kV Casa-Montouto-sub. Sidegasa (AD 29.11.2007).</p>
    <p>– Parque eólico Ampliación Serra da Loba (Pena Revolta) (AD 6.9.2007).</p>
    <p>– LAT 66 kV subestación parque eólico Cova da Serpe-subestación Sidegasa (AD 21.1.2009).</p>
    <p>– Parque eólico Cova da Serpe (AD 7.2.2008).</p>
    <p>– Ampliación do parque eólico Cova da Serpe (AD 21.10.2010).</p>
    <p>– Parque eólico Cordal de Montouto (AD 24.5.2012).</p>
    <p>– Gasoduto Guitiriz-Lugo (AD 17.10.2014).</p>
    <p>1.3. Tramitación.</p>
    <p>1. O 19.2.2008 a Dirección Xeral de Urbanismo emitiu informe previo á aprobación inicial (IPAI) do PXOM de Guitiriz.</p>
    <p>2. O Concello Pleno do 2.7.2009 acordou aprobar inicialmente o PXOM e sometelo a información pública mediante anuncios nos xornais <em>El Ideal Gallego </em>e <em>La Voz de Galicia,</em> do 14.7.2009, así como no DOG do 15.7.2009; deuse audiencia aos concellos limítrofes e solicitáronse informes aos distintos organismos sectoriais.</p>
    <p>3. A Secretaría Xeral de Calidade e Avaliación Ambiental elaborou a memoria ambiental correspondente ao procedemento de avaliación ambiental estratéxica do PXOM do Concello de Guitiriz o 30.5.2011 (DOG núm. 138, do 19 de xullo).</p>
    <p>4. Constan os seguintes informes municipais previos á aprobación provisoria:</p>
    <p>– Do interventor do 15.2.2016.</p>
    <p>– Do secretario do 19.2.2016.</p>
    <p>– Da arquitecta técnica municipal do 19.2.2016.</p>
    <p>5. O plan xeral foi aprobado provisoriamente polo Concello Pleno do 16.3.2016.</p>
    <p>6. Conforme o artigo 85.7 da LOUG, e co fin de comprobar a integridade do plan e do expediente, examinouse a documentación presentada e detectáronse unha serie de deficiencias, polo que nas datas do 18.5.2016 e 2.12.2016 requiriuse o Concello de Guitiriz para emendalas. En resposta a estes requirimentos, o Concello de Guitiriz recadou a documentación precisa e realizou as modificacións necesarias, que foron sometidas a nova aprobación plenaria o 30.12.2016.</p>
    <p>7. Mediante Orde do 11.4.2017 a Consellería de Medio Ambiente e Ordenación do Territorio resolveu non outorgar a aprobación definitiva ao PXOM de Guitiriz, sinalando as deficiencias que cumpría emendar.</p>
    <p>8. O plan xeral foi sometido a nova aprobación do Concello Pleno do 3.3.2020. </p>
    <p>9. O 7.4.2020 o Concello de Guitiriz foi obxecto dun requirimento de integridade documental respecto do PXOM, que foi atendido na data do 8.5.2020.</p>
    <p>2. Análise e consideracións.</p>
    <p>Analizado o PXOM de Guitiriz, redactado pola UTE Gabinete de Arquitectura e Urbanismo e Laboratorio do Territorio da Universidade de Santiago de Compostela, datada en xaneiro de 2020, e posta en relación coas condicións sinaladas na orde de non aprobación do PXOM do 11.4.2017, así como os cambios posteriores introducidos, púidose observar o cumprimento, con carácter xeral, da normativa aplicable.</p>
    <p>Porén, cómpre formular as seguintes observacións:</p>
    <p>2.1. Informes sectoriais.</p>
    <p>1. As condicións sinaladas no informe favorable da Confederación Hidrográfica Miño-Sil do 15.12.2010 foron cumpridas, agás canto á obriga de:</p>
    <p>– Incluír na normativa do solo urbano consolidado a obriga de cumprimento do disposto no artigo 9 do Regulamento do dominio público hidráulico, respecto á zona de fluxo preferente (Real decreto 846/1986, do 11 de abril, modificado polo Real decreto 9/2008, do 11 de xaneiro), e na norma 2.1.5.1.11 do Plan hidrolóxico Norte I.</p>
    <p>– Incluír nas fichas dos ámbitos de solo urbano non consolidado e solo urbanizable delimitado a necesidade de obter o informe da Confederación Hidrográfica previsto no artigo 25.4 da Lei de augas, para o seu desenvolvemento.</p>
    <p>2. En cumprimento do informe do Ministerio de Fomento do 5.7.2016, os terreos efectivamente ocupados pola rede ferroviaria de interese xeral en solo urbano cualificaranse como sistema xeral ferroviario. </p>
    <p>3. Segundo o informe de Adif de agosto de 2016, tamén no solo urbano consolidado:</p>
    <p>– Nos ámbitos estremeiros co sistema xeral ferroviario respectarase o réxime de distancias da normativa sectorial ferroviaria, sometendo ao informe de Adif a execución material das actuacións urbanísticas que se vexan afectadas por elas.</p>
    <p>– Os proxectos construtivos das edificacións na zona de influencia do ferrocarril estudarán o impacto por ruído e vibracións e as medidas adoptadas ao respecto.</p>
    <p>2.2. Estrutura xeral e orgánica do territorio e dotacións urbanísticas.</p>
    <p>1. Cómpre facer a correspondencia entre o documento en que se identifican os sistemas xerais e dotacións locais de espazos libres de zonas verdes e os equipamentos comunitarios cos seus códigos unívocos mais sen superficies, e a memoria xustificativa dos estándares do artigo 47 da LOUG, que contén as superficies mais sen códigos. </p>
    <p>2. Consignarase o estándar de prazas de aparcamento públicas no conxunto do distrito en solo urbano non consolidado (artigos 47.2.c) e 49 da LOUG).</p>
    <p>3. Grafarase a zona de fluxo preferente no plano de ordenación do núcleo rural da Pobra de Parga (ON-115).</p>
    <p>2.3. Solo urbano.</p>
    <p>1. Detéctanse edificios catalogados sen ordenanza; o grafismo empregado neses non permite ver a súa delimitación e o código é case ilexible (plano 3 solo urbano).</p>
    <p>2. No cálculo do aproveitamento tipo das áreas de repartición AR-SUNC-1, AR-SUNC-5 e AR-SUNC-6 excluirán da superficie dos terreos afectos dotacións públicas existentes á aprobación do plan xeral que se manteñan, neste caso vías (artigo 113.1 da LOUG).</p>
    <p>3. Debe delimitarse nos planos de ordenación do solo urbano o ámbito das actuacións illadas que o plan prevé en Guitiriz (rúa Perexil) e Parga (avenida da Paz).</p>
    <p>2.4. Solo de núcleo rural.</p>
    <p>1. No núcleo 68 Belote (San Xoán de Lagostelle) completaranse as aliñacións.</p>
    <p>2. A lenda dos planos de ordenación dos núcleos é incorrecta, pois están intercambiadas as edificacións tradicionais coas que non o son.</p>
    <p>3. Eliminaranse as referencias ao artigo 30 da LOUG na súa redacción anterior á Lei 15/2004, que se manteñen nas notas a rodapé nas ordenanzas de núcleo rural.</p>
    <p>4. No plano ON-111 Cercedo falla parcialmente a liña límite de edificación da N-VI.</p>
    <p>2.5. Solo urbanizable.</p>
    <p>Parte do sector SUR-R3 debe clasificarse como solo rústico de protección de infraestruturas ao encontrarse dentro do ámbito interior á liña límite de edificación da vía ferroviaria A Coruña-Palencia (50 m, artigo 15.2 da Lei 38/2015, do sector ferroviario).</p>
    <p>2.6. Normativa.</p>
    <p>Corrixirase o artigo 131 da normativa para adaptalo á Orde VIV/561/2010, do 1 de febreiro, pola que se desenvolve o documento técnico de condicións básicas de accesibilidade e non discriminación para o acceso e utilización dos espazos públicos urbanizados. Malia que se fai referencia expresa á orde, non se axusta o contido (véxanse en particular os artigos 5 e 20 da orde).</p>
    <p>2.7. cuestións documentais.</p>
    <p>1. Resolverase a contradición entre o plano de ordenación do solo urbano SU-08 e a ficha nº 34 de dotacións e zonas verdes da memoria, cualificando toda a parcela da estación de pesaxe-báscula como equipamento, conforme o solicitado pola Consellería de Facenda na alegación do 22.9.2016, co mesmo código en ambas.</p>
    <p>2. O cadro de cumprimento de consolidación tapa a ordenación dos núcleos rurais 077 Sesulfe (Lagostelle) e 127 Romariz (Pedrafita), 156 As Lamas (Roca). O plano de ordenación do núcleo 140 Ferreira (Pígara) non está completo. Nos planos de ordenación ON-125 O Pereiro (Pedrafita) e ON-195 de Cabana (Santa Locaia de Parga) falta unha das bolsas delimitadas.</p>
    <p>3. No plano OT-02 de clasificación do solo a 1/5000 falta un anaco de termo municipal.</p>
    <p>A competencia para resolver sobre a aprobación definitiva do planeamento xeral corresponde á Conselleira de Medio Ambiente, Territorio e Vivenda, de conformidade co disposto nos artigos 60, 61.1 e 83.5 da LSG e nos artigos 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda.</p>
    <p>3. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>Primeiro. Aprobar definitivamente o Plan xeral de ordenación municipal do Concello de Guitiriz, con suxeición ao cumprimento das condicións sinaladas anteriormente. O Concello deberá achegar un documento refundido que dea cumprimento ás ditas condicións.</p>
    <p>Segundo. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas do PXOM aprobado definitivamente.</p>
    <p>Terceiro. Notifíquese esta orde ao Concello e publíquese no <em>Diario Oficial de Galicia</em>.</p>
    <p>Cuarto. Contra esta orde cabe interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Guitiriz, 1 de xuño de 2020</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

