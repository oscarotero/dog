---
date: '2020-01-08'
id: G0532-231219-0008
page: 663
number: 4
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 12 de decembro de 2019, da Xefatura Territorial da Coruña, pola
  que se aproba a renovación do Plan de aproveitamento específico da anguía na
  desembocadura do río Tambre para o ano 2020.
range: Resolución
url: >-
  https://www.xunta.gal/dog/Publicados/2020/20200108/AnuncioG0532-231219-0008_gl.html
---
<p>Antecedentes de feito.</p>
    <p>Primeiro. O 25.9.2019 a Confraría de Pescadores de San Bartolomé de Noia presentou os anexos I e II do Decreto 130/2011, do 9 de xuño, polo que se regula a pesca profesional da anguía nas augas competencias da Comunidade Autónoma de Galicia (DOG núm. 129, do 6 de xullo), debidamente cubertos, e a solicitude de renovación para o aproveitamento específico para a pesca da anguía na bacía do río Tambre para o ano 2020, así como as listaxes das vendas das capturas diarias das embarcacións autorizadas no plan do ano 2019.</p>
    <p>Segundo. Mediante a Resolución do 14 de febreiro de 2013, a Dirección Xeral de Conservación da Natureza aprobou o Plan de aproveitamento específico da anguía na desembocadura do río Tambre para o ano 2013 (DOG núm. 44, do 4 de marzo), que se foi renovando en anos sucesivos mediantes as seguintes resolucións: </p>
    <p>– Resolución do 22 de xaneiro de 2014, da Xefatura Territorial da Coruña, pola que se aproba a renovación do Plan de aproveitamento específico da anguía na desembocadura do río Tambre para o ano 2014 (DOG núm. 25, do 6 de febreiro).</p>
    <p>– Resolución do 18 de febreiro de 2015, da Xefatura Territorial da Coruña, pola que se aproba a renovación do Plan de aproveitamento específico da anguía na desembocadura do río Tambre para o ano 2015 (DOG núm. 46, de 9 de marzo).</p>
    <p>– Resolución do 7 de marzo de 2016, da Xefatura Territorial da Coruña, pola que se aproba a renovación do Plan de aproveitamento específico da anguía na desembocadura do río Tambre para o ano 2016 (DOG núm. 59, do 29 de marzo).</p>
    <p>– Resolución do 9 de xaneiro de 2017, da Xefatura Territorial da Coruña, pola que se aproba a renovación do Plan de aproveitamento específico da anguía na desembocadura do río Tambre para o ano 2017 (DOG núm. 31, de 14 de febreiro).</p>
    <p>– Resolución do 27 de novembro de 2017, da Xefatura Territorial da Coruña, pola que se aproba a renovación do Plan de aproveitamento específico da anguía na desembocadura do río Tambre para o ano 2018 (DOG núm. 237, 15 de decembro).</p>
    <p>– Resolución do 20 de marzo de 2019, da Xefatura Territorial da Coruña, pola que se aproba a renovación do Plan de aproveitamento específico da anguía na desembocadura do río Tambre para o ano 2019 (DOG núm. 62, do 29 de marzo).</p>
    <p>Terceiro. De acordo co establecido no artigo 9.3 do Decreto 130/2011, do 9 de xuño, o plan que se aproba foi sometido a informe da Consellería do Mar, por afectar a zona de desembocadura, da Área de Biodiversidade do Servizo de Patrimonio Natural da Coruña.</p>
    <p>Cuarto. Segundo establece o artigo 9.2 do Decreto 130/2011, do 9 de xuño, a renovación dos plans de aproveitamento procederá sempre que non se pretendan modificacións no referente ao incremento do esforzo de pesca ou a modificación de zonas dentro da bacía fluvial, e sempre que os informes técnicos cos que conte o Servizo Provincial de Patrimonio Natural non aconsellen modificacións do plan vixente, criterios que se cumpren segundo a proposta de resolución do Servizo de Patrimonio Natural da Coruña.</p>
    <p>Fundamentos de dereito.</p>
    <p>Primeiro. O Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia, regula a pesca profesional da anguía mediante a aprobación e renovación de plans de aproveitamento específicos no marco do plan de xestión aprobado pola Comisión Europea mediante a Decisión do 1 de outubro de 2010 e o artigo 88.2 do Decreto 130/1997, do 14 de maio, polo que se aproba o Regulamento de ordenación da pesca fluvial e dos ecosistemas acuáticos continentais de Galicia.</p>
    <p>Segundo. A competencia para ditar a resolución de renovación dos plans de aproveitamento específico correspóndelle á xefa territorial da Consellería de Medio Ambiente, Territorio e Vivenda, conforme o establecido no artigo 9.4 do Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia, e o disposto no Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda (DOG núm. 79, do 25 de abril).</p>
    <p>Resolución:</p>
    <p>Visto o exposto nos antecedentes e fundamentos de dereito, acórdase a aprobación da renovación do Plan de aproveitamento específico da anguía na desembocadura do río Tambre para o ano 2020, que figura como anexo a esta resolución.</p>
    <p>Contra esta resolución, que non esgota a vía administrativa, poderase interpor recurso de alzada ante a conselleira de Medio Ambiente, Territorio e Vivenda no prazo dun mes contado a partir do día seguinte ao da súa publicación, de acordo co disposto na Lei 39/2015, do 1 de outubro, do procedemento administrativo común das administracións públicas (BOE núm 236, do 2 de outubro).</p>
    <p>A Coruña, 12 de decembro de 2019</p>
    <footer><p>Cristina Carrión Rodríguez<br>Xefa territorial da Coruña</p></footer>
    <h2>ANEXO</h2>
    <h3>Plan de aproveitamento específico da anguía na desembocadura<br>do río Tambre para o ano 2020</h3>
    <p>A. Artes de pesca:</p>
    <p>a) Arte tradicional denominada nasa-voitirón con rede de malla non inferior aos 14 mm, medidos en diagonal e mollada.</p>
    <p>b) As artes de pesca de cada cadea deberán estar unidas por unha corda e en cada extremo dela unha boia, dun tamaño mínimo de 20 cm. Na de menor dimensión indicarase o folio da embarcación que opera con ela.</p>
    <p>c) As cadeas de nasas deberán situarse en dirección paralela á corrente e non poderán cruzarse nin na canle nin no esteiro.</p>
    <p>d) Programarase o tendido das artes de xeito que sempre quede libre un largo do río suficiente para o normal movemento das especies piscícolas migradoras.</p>
    <p>B. Zona dentro da bacía fluvial e períodos de pesca:</p>
    <p>a) Delimitación: tramo do río Tambre comprendido entre a liña que une Punta Testal con Punta Requeixo e Ponte Nafonso (exceptúase a zona de desembocadura do río Tines, delimitada no mapa 10 do Decreto 75/2013, do 10 de maio, polo que se aproba o Plan de recuperación da subespecie lusitánica da escribenta das canaveiras (Emberiza schoeniclus L.subsp. lusitanica Steinbacher) en Galicia (DOG núm. 102, do 30 de maio).</p>
    <p>b) Período de pesca: desde o 1 de maio ata o 30 de setembro de 2020.</p>
    <p>C. Horas de pesca diarias.</p>
    <p>a) O horario de pesca estará comprendido entre as 12.00 horas do luns ata as 12.00 horas do sábado, cun máximo de 8 horas diarias de traballo.</p>
    <p>b) As nasas deberán ser levantadas e revisadas diariamente.</p>
    <p>D. Número de aparellos ou artes de pesca por persoa.</p>
    <p>a) O número máximo de artes de pesca que empreguen non poderá ser superior a dez (10) por tripulante e non se poderá acumular dun tripulante a outro.</p>
    <p>E. Cota de captura por temporada de pesca e tamaño mínimo de captura.</p>
    <p>a) Total admisible de capturas (TAC) por temporada de pesca: 1.000 kg. Unha vez acadado o TAC pecharase a tempada.</p>
    <p>b) A dimensión mínima das anguías capturadas será de 20 cm.</p>
    <p>c) Devolverase ao río calquera outra especie que entre nas nasas.</p>
    <p>d) Só se autoriza a captura da anguía na fase do seu ciclo vital denominada «anguía amarela», e deberanse devolver á auga inmediatamente despois da súa captura todos os exemplares con signos externos propios da fase denominada «anguía prateada».</p>
    <p>F. Relación de embarcacións e número de tripulantes por embarcación autorizados.</p>
    <p>a) Benigana, con matrícula 3ªCO-7-2015, que contará cun máximo de 2 tripulantes.</p>
    <p>b) Baña, con matrícula 3ªCO-7-2580, que contará cun máximo de 3 tripulantes.</p>
    <p>G. Sistema de rexistro das capturas e de remisión de datos ao Servizo Provincial do Patrimonio Natural.</p>
    <p>a) Cada mes, a confraría remitirá a declaración das capturas por especie e por día traballado ao Servizo de Patrimonio Natural, vía fax (981 18 46 54) ou por correo electrónico ao enderezo caza.pesca.co@xunta.gal. Ademais, remitirase a seguinte información: o día, o número de tripulantes, o número de nasas empregadas, os kg capturados de anguía e, ademais, a indicación das especies capturadas que non son obxecto da pesqueira.</p>
    <p>b) Así mesmo, remitirase o parte das especies capturadas e liberadas de lamprea, zamborca e salmón, se for o caso.</p>
    <p>c) Os axentes da autoridade con funcións de policía e custodia dos recursos piscícolas e dos seus hábitats poderán realizar a inspección de embarcacións co obxecto de facer as comprobacións oportunas sobre as capturas.</p>
    <p>H. Sistema de comercialización das capturas e o seu control.</p>
    <p>a) A comercialización levarase a cabo na lonxa de Noia. Os participantes no plan teñen a obriga de entregar a totalidade das súas capturas.</p>
    <p>b. Cada mes, xunto coas declaracións de capturas, os participantes no plan remitirán ao Servizo Provincial de Patrimonio Natural o xustificante das vendas en lonxa. Remitiranse aos mesmos lugares indicados no punto H.a).</p>
    <p>I. Esta resolución queda condicionada ao estrito cumprimento da normativa vixente en materia de extracción e comercialización de produtos da pesca fresca, en particular o regulado na Orde do 31 de marzo de 2014 pola que se regula a comercialización en orixe de especies eurihalinas de interese comercial (DOG núm. 69, do 9 de abril).</p>

