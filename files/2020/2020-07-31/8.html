---
date: '2020-07-31'
id: G0426-300720-0003
page: 30230
number: 153
agency: Consellería do Medio Rural
section: III. Outras disposicións.
title: >-
  ORDE do 30 de xullo de 2020 pola que se establecen os servizos mínimos
  dirixidos a garantir os servizos esenciais durante a folga convocada pola
  Confederación Intersindical Galega (CIG-Autonómica), Comisiones Obreras de
  Galicia (CC.OO.), a Central Sindical Independiente y de Funcionarios (CSIF) e
  a Federación de Servicios de Empleados y Empleadas de Servicios Públicos de la
  UGT Galicia-FeSP-UGT Galicia, que comeza o día 1 de agosto ás 00.00 horas e
  ten carácter indefinido.
range: Orde
url: >-
  https://www.xunta.gal/dog/Publicados/2020/20200731/AnuncioG0426-300720-0003_gl.html
---
<p>O artigo 28.2 da Constitución española recoñece como dereito fundamental dos traballadores en defensa dos seus intereses o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas, que presten servizos públicos ou de recoñecida e inaprazable necesidade no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño, polo que se ditan normas para garantir a prestación dos servizos esenciais no ámbito da Comunidade Autónoma, entre os cales se atopa o de prevención e extinción de incendios forestais.</p>
    <p>O artigo 3 deste decreto faculta os conselleiros competentes por razón dos servizos esenciais afectados para que, mediante orde e ante cada situación de folga, determinen o mínimo de actividade necesaria para asegurar o mantemento de tales servizos, así como para a fixación do persoal preciso para a súa prestación, oído o Comité de Folga.</p>
    <p>Por outra banda, a Lei 5/2007, do 7 de maio, de emerxencias de Galicia, considera a protección civil como un servizo público esencial e o artigo 17 da Lei 17/2015, do 9 de xullo, do Sistema Nacional de Protección Civil, outórgalle a consideración de servizo público de intervención e asistencia en emerxencias de protección civil aos servizos de prevención e extinción de incendios forestais.</p>
    <p>O exercicio público da extinción de incendios non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>A Lei 3/2007, do 9 de abril, de prevención e defensa contra os incendios forestais de Galicia, establece, no seu artigo 9, que a consellería con competencias en materia forestal definirá épocas de perigo alto, medio e baixo, que condicionarán a intensidade das medidas que se vaian adoptar para a defensa do territorio de Galicia, e que establecerá as datas correspondentes á época de perigo alto. A consellería establece estas épocas de perigo a través do Plan de prevención e defensa contra os incendios forestais de Galicia (Pladiga) 2020:</p>
    <p>Época de perigo alto:</p>
    <p>Na cal o despregamento dos medios de extinción e alerta deberán ser o máximo, en función da avaliación do risco e da vulnerabilidade. A previsión actual do Pladiga comprende con carácter xeral os meses de xullo, agosto e setembro, máis un período adicional de aproximadamente un mes en función das condicións meteorolóxicas e de risco.</p>
    <p>Mediante Orde da Consellería do Medio Rural do 28 de maio de 2020 pola que se determina a época de perigo alto de incendios, determinouse a época de perigo alto de incendios e declaráronse como tal as datas comprendidas entre o 1 de xullo e o 30 de setembro, ademais de facultar o director xeral de Defensa do Monte para ditar cantas instrucións foren precisas para modificar estas datas e declarar como perigo alto outras épocas do ano, cando as condicións meteorolóxicas ou outras circunstancias agraven o risco de incendios.</p>
    <p>Tendo en conta que se trata dunha folga convocada en plena época de perigo alto de incendios forestais, pero que ten carácter indefinido a partir do 1 de agosto de 2020, na consellería competente en materia de extinción de incendios procede fixar servizos mínimos tanto para o período de alto risco de incendios en que nos atopamos como para o período ordinario. </p>
    <p>A folga comunicada pola Confederación Intersindical Galega (CIG-Autonómica), Comisiones Obreras de Galicia (CC.OO.), a Central Sindical Independiente y de Funcionarios (CSIF) e a Federación de Servicios de Empleados y Empleadas de Servicios Públicos de la UGT Galicia- FeSP-UGT Galicia, que comenza o día 1 de agosto ás 00.00 horas e ten carácter indefinido, afecta o persoal das escalas de persoal enxeñeiro técnico forestal e enxeñaría de montes dos grupos A2 e A1 da Xunta de Galicia, do Servizo de Defensa contra Incendios Forestais da Consellería do Medio Rural.</p>
    <p>Polo tanto, sen prexuízo do exercicio do lexítimo dereito de folga, a parada dos servizos prestados polo dito persoal dificultaría poder acometer adecuadamente o servizo esencial de vixilancia e extinción de incendios e garantir a seguridade de persoas e bens.</p>
    <p>A folga comunicada polos sindicatos convocantes afecta as escalas de persoal enxeñeiro técnico forestal e de enxeñaría de montes dos grupos A2 e A1, respectivamente, empregados/as da Xunta de Galicia adscritos ao Servizo contra Incendios Forestais, dependente da Consellería do Medio Rural e funcionarios e funcionarias ao servizo da Administración autonómica galega, e desenvolverase conforme o establecido no artigo 1.</p>
    <p>A necesaria conciliación entre o exercicio do dereito constitucional de folga e o mantemento dos servizos esenciais obriga a esta Administración autonómica galega, de acordo coa normativa vixente, a fixar uns servizos mínimos indispensables para o funcionamento dos servizos esenciais que se concretan nesta orde.</p>
    <p>Os servizos mínimos que se fixan ao abeiro do Decreto 155/1988, do 9 de xuño, resultan imprescindibles para poder garantir a prestación do servizo público esencial de vixilancia e extinción de incendios e para garantir a seguridade. </p>
    <p>En virtude do anterior, e de conformidade co disposto na Lei 1/1983, do 22 de febreiro, de normas reguladoras da Xunta e da súa presidencia, e no Decreto 155/1988, do 9 de xuño, polo que se ditan as normas para garantir a prestación dos servizos esenciais en caso de folga no ámbito da Comunidade Autónoma, oído o Comité de Folga,</p>
    <h2>ACORDO:</h2>
    <p>Artigo 1</p>
    <p>A folga convocada pola Confederación Intersindical Galega (CIG-Autonómica), Comisiones Obreras de Galicia (CC.OO.), a Central Sindical Independiente y de Funcionarios (CSIF) e a Federación de Servicios de Empleados y Empleadas de Servicios Públicos de la UGT Galicia-FeSP-UGT Galicia, que comeza o día 1 de agosto ás 00.00 horas e ten carácter indefinido, afecta o persoal das escalas de persoal enxeñeiro técnico forestal e de enxeñaría de montes dos grupos A2 e A1, respectivamente, empregados/as da Xunta de Galicia adscritos ao Servizo contra Incendios Forestais, dependente da Consellería do Medio Rural, e funcionarios e funcionarias ao servizo da Administración autonómica galega, e entenderase condicionada á prestación dos servizos mínimos establecidos nesta orde.</p>
    <p>Artigo 2</p>
    <p>Establécense como servizos mínimos durante os días e as horas de folga a que fai referencia o artigo anterior os que se relacionan no anexo da presente orde.</p>
    <p>Artigo 3</p>
    <p>Os paros e as alteracións no traballo por parte do persoal necesario para manter a prestación dos devanditos servizos considéranse ilegais para os efectos do establecido no artigo 16.1 do Real decreto lei 17/1977, do 4 de marzo.</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ao persoal nesta situación, nin tampouco sobre a tramitación e os efectos das peticións que a motiven.</p>
    <p>Disposición derradeira única</p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 30 de xullo de 2020</p>
    <footer><p>José González Vázquez<br>Conselleiro do Medio Rural</p></footer>
    <h2>ANEXO</h2>
    <h2>Servizos mínimos</h2>
    <p>a) Na época de perigo alto de incendios ata o 30 de setembro, así como na época variable, cunha duración aproximada dun mes, segundo o determinado no artigo 1 da Orde do 28 de maio de 2020 pola que se determina a época de perigo alto de incendios (DOG núm. 106, do 2 de xuño) en todos e cada un dos centros de coordinación, central, provinciais e de distrito: cada día un (1) xefe de garda e un (1) técnico de garda por centro de coordinación para as tarefas de coordinación e de dirección de medios de extinción de incendios.</p>
    <p>b) No período ordinario, o persoal designado como servizos mínimos estará constituído:</p>
    <p>– Polo subdirector xeral de Extinción.</p>
    <p>– Polo xefe do Servizo de Programación e o xefe do Servizo de Coordinación de Medios</p>
    <p>– Polos xefes do Servizo de Prevención de Incendios Forestais da Coruña, Lugo, Ourense e Pontevedra. </p>
    <p>– Polos dezanove xefes de distrito.</p>

