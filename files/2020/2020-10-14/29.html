---
date: '2020-10-14'
id: G0532-040920-0002
page: 39860
number: 207
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 28 de agosto de 2020, da Dirección Xeral de Calidade Ambiental e
  Cambio Climático, polo que se somete a información pública a documentación
  para a revisión da autorización ambiental integrada outorgada a Galiza Verde,
  S.L. para a planta de valorización e almacenamento de residuos perigosos e non
  perigosos que se localiza no parque empresarial de Pazos, concello de Padrón
  (expediente 2019-IPPC-M-197).
range: Anuncio
url: >-
  https://www.xunta.gal/dog/Publicados/2020/20201014/AnuncioG0532-040920-0002_gl.html
---
<p>O artigo 26 do Real decreto lexislativo 1/2016, do 16 de decembro, polo que se aproba o texto refundido da Lei de prevención e control integrados da contaminación (<em>Boletín Oficial del Estado</em> núm. 316, do 31 de decrembro), regula a revisión das autorizacións ambientais integradas.</p>
    <p>Os artigos 15 e 16 do Real decreto 815/2013, do 18 de outubro, polo que se aproba o Regulamento de emisións industriais e de desenvolvemento da Lei 16/2002, do 1 de xullo, de prevención e control integrados da contaminación (<em>Boletín Oficial del Estado</em> núm. 251, do 19 de outubro), regulan o procedemento de revisión das autorizacións ambientais integradas.</p>
    <p>Para os efectos previstos no artigo 15.5.a) do Real decreto 815/2013 sométese a información pública, durante un período de vinte (20) días hábiles contados a partir do día seguinte ao da publicación deste anuncio no <em>Diario Oficial de Galicia</em>, o documento presentado por Galiza Verde, S.L. para a revisión da autorización ambiental integrada, para que calquera interesado poida consultalo e, de ser o caso, presentar dentro do citado prazo as alegacións, suxestións ou observacións que coide convenientes.</p>
    <p>O documento estará á disposición dos administrados nas dependencias da Dirección Xeral de Calidade Ambiental e Cambio Climático, Servizo de Prevención e Control Integrados da Contaminación, en horario de atención ao público (rúa de San Lázaro, s/n, Santiago de Compostela). Ademais, tamén se poderá consultar na páxina web da Consellería de Medio Ambiente, Territorio e Vivenda (http://cmatv.xunta.gal/»medio ambiente e sostibilidade»prevención e control de actividades»autorización ambiental integrada »proxectos en información pública).</p>
    <p>Santiago de Compostela, 28 de agosto de 2020</p>
    <footer><p>María Cruz Ferreira Costa<br>Directora xeral de Calidade Ambiental e Cambio Climático</p></footer>
    <h2>ANEXO</h2>
    <p>Expediente: 2019-IPPC-M-197.</p>
    <p>Núm. de autorización ambiental integrada: 2014-IPPC-45-277.</p>
    <p>Categoría principal da actividade: anexo I, grupo 5.6.</p>
    <p>Titular: Galiza Verde, S.L.</p>
    <p>CIF: B-15681950.</p>
    <p>Enderezo do titular: lugar de Ribadulla, Carcacía 15900 Padrón (A Coruña).</p>
    <p>Enderezo da instalación: parque empresarial de Pazos, parcela núm. 21 bis, 15917 Padrón (A Coruña).</p>
    <p>Actividade principal: recolla, transporte e almacenamento de residuos perigosos e non perigosos xerados por pemes (principalmente dos sectores das artes gráficas, carpintaría, talleres de automoción e construción naval) e rexeneración de disolventes.</p>
    <p>Descrición das instalacións:</p>
    <p>Nas instalacións decláranse as seguintes operacións de xestión de residuos, tanto perigosos como non perigosos: recolla, transporte, clasificación, almacenamento e valorización. O proceso comeza coa recolla dos residuos e a súa recepción na planta, onde se clasifican en función das operacións a que serán sometidos: compactación e almacenamento, recuperación e almacenamento ou só almacenamento. O almacenamento realízase de distinta forma en función do seu estado físico (líquido, po ou sólido) e en función da súa perigosidade, ata a súa entrega a xestor autorizado. Na instalación tamén se recuperan disolventes mediante procesos físicos de destilación e decantación.</p>
    <p>Verteduras: na instalación non se producen verteduras de augas residuais industriais. Co obxecto de reter os posibles derramos e fugas, a planta conta cunha rede de drenaxe que conduce todos os efluentes a unha fosa á espera de seren retirados por un xestor autorizado. No tocante ás augas pluviais e fecais, ambas están conectadas á rede de saneamento municipal.</p>

