---
date: '2020-10-14'
id: G0227-220920-0001
page: 39844
number: 207
agency: Xulgado de Primeira Instancia e Instrución número 2 de Monforte de Lemos
section: V. Administración de xustiza.
title: EDICTO (DCT 303/2019).
range: Edicto
url: >-
  https://www.xunta.gal/dog/Publicados/2020/20201014/AnuncioG0227-220920-0001_gl.html
---
<p>Divorcio contencioso 303/2019</p>
    <p>Sobre divorcio contencioso</p>
    <p>Demandante: Itamar Salazar Rodríguez</p>
    <p>Procuradora: María Dolores Franco García</p>
    <p>Avogado: Pablo Vigo López</p>
    <p>Demandado: José Enrique Colina Montiel</p>
    <p>Sentenza:</p>
    <p>Monforte de Lemos, doce de maio de dous mil vinte.</p>
    <p>Vistos por min, César Antonio Saco Figueiras, xuíz do Xulgado de Primeira Instancia e Instrución número 2 de Monforte de Lemos e o seu partido xudicial, os presentes autos de divorcio contencioso número 303/2019, promovidos por Itamar Salazar Rodríguez, representada pola procuradora Sra. Franco García e asistida polo letrado Sr. Vigo López, contra José Enrique Colina Montiel, en situación de rebeldía procesual, a cal pola súa vez presentou demanda reconvencional.</p>
    <p>Antecedentes de feito:</p>
    <p>Primeiro. A procuradora da parte demandante interpuxo no seu día demanda de divorcio, en que tras alegar os feitos e fundamentos de dereito oportunos e que se dan por reproducidos remata suplicando que se dite sentenza decretando o divorcio con todos os seus efectos e demais pedimentos que se conteñen no suplico desta.</p>
    <p>Segundo. Admitida a trámite a demanda, deuse traslado desta á demandada, a cal se mantivo en situación de rebeldía procesual, contestou o Ministerio Fiscal, citáronse as partes á vista celebrada o día da data, compareceron a demandante e o Ministerio Público, despois de propoñerse e practicarse proba co resultado que figura nos autos.</p>
    <p>Terceiro. Na tramitación do presente procedemento observáronse as formalidades legais previstas no artigo 769 e seguintes da LAC.</p>
    <p>Fundamentos de dereito:</p>
    <p>Primeiro. Ben que a rebeldía do demandado non implica conformidade nin recoñecemento tácito das pretensións exercidas pola parte demandante, recaendo igualmente sobre esta a carga de probar os feitos constitutivos da súa pretensión, o certo é que a devandita rebeldía vai acompañada dunha lóxica redución da actividade probatoria que despregue o demandante e unha menor rigorosidade na valoración da proba achegada por este, evitando así que no caso contrario a rebeldía voluntaria se converta nunha cómoda defensa para o demandado.</p>
    <p>Segundo. Conforme o artigo 85 do Código civil, o matrimonio disólvese, sexa cal for a forma e o tempo da súa celebración, pola morte ou a declaración de falecemento dun dos cónxuxes e polo divorcio.</p>
    <p>Pola súa vez, o artigo 86 establece que «se decretará xudicialmente o divorcio, calquera que sexa a forma de celebración do matrimonio, por petición dun só dos cónxuxes, de ambos os dous ou dun co consentimento do outro, cando concorran os requisitos e circunstancias exixidos no artigo 81». Pola súa vez, este artigo dispón «Decretarase xudicialmente a separación, cando existan fillos menores non emancipados ou coa capacidade modificada xudicialmente que dependan dos seus proxenitores, calquera que sexa a forma de celebración do matrimonio: 1º. Por petición de ambos os cónxuxes ou dun co consentimento do outro, unha vez transcorridos tres meses desde a celebración do matrimonio. Á demanda xuntarase unha proposta de convenio regulador redactada conforme o artigo 90 deste código. 2º. Por petición dun só dos cónxuxes, unha vez transcorridos tres meses desde a celebración do matrimonio. Non será preciso o transcurso deste prazo para a interposición da demanda cando se acredite a existencia dun risco para a vida, a integridade física, a liberdade, a integridade moral ou liberdade e indemnidade sexual do cónxuxe demandante ou dos fillos de ambos os dous ou de calquera dos membros do matrimonio. Á demanda achegarase proposta fundada das medidas que deban regular os efectos derivados da separación«.</p>
    <p>Á vista das alegacións contidas no escrito de demanda, e ante a non oposición formulada pola contraparte no que ao divorcio se refire, procede, tendo en conta que os cónxuxes casaron no ano 2005, celebrado o 15 de decembro, en San Felipe, Yacuray (Venezuela), despois de, polo tanto, transcorreren máis de tres meses desde a súa celebración, decretar o divorcio de ambos os cónxuxes cos efectos legais inherentes a tal pronunciamento; isto é, a disolución do matrimonio e do réxime económico matrimonial.</p>
    <p>Terceiro. No caso proposto e centrándonos nas medidas interesadas pola demandante, unicamente contamos como proba a documental que figura nos autos. A demandante sinala que leva varios anos separada de feito do demandado, sen que se teña noticia deste, non vendo o seu fillo nin pagándolle cantidade ningunha en concepto de alimentos.</p>
    <p>Logo, tendo en conta que o demandado, fronte a tales afirmacións, nada alega nin opón, e á vista do interese superior do menor que debe prevalecer á hora de regular as medidas civís derivadas dun divorcio, cabe concluír que procede acordar que a garda e custodia do menor Samuel José Colina Salazar se atribúa á nai.</p>
    <p>Respecto da pensión de alimentos, a cantidade proposta pola demandante e polo Ministerio Fiscal (250 euros para o menor) é adecuada tendo en conta a idade do menor (9 anos) e das necesidades que lle son propias e da capacidade económica con que conta a demandante, a cal ten que facer fronte a un alugamento e gaña uns 900 euros mensuais.</p>
    <p>Polo que se refire ao réxime de visitas, ante a falta de interese que mostra o demandado ao respecto, a demandada propón un réxime de visitas consistente en que o pai poderá ter na súa compañía a Samuel todos os sábados desde as 10 horas ata as 21 horas, debendo recoller o pai o menor no domicilio materno e devolvelo no mesmo lugar.</p>
    <p>Os gastos extraordinarios serano ao 50 % entre ambos os dous proxenitores.</p>
    <p>Cuarto. De conformidade co artigo 755 da LAC, firme que sexa esta resolución notifíquese de oficio ao rexistro civil correspondente co fin de efectuar as oportunas inscricións.</p>
    <p>Quinto. Non é procedente facer pronunciamento en canto ás custas ao non existir ningún vencido neste xuízo, dada a súa natureza.</p>
    <p>Vistos os preceptos legais citados e demais xenerais de pertinente aplicación,</p>
    <p>Resolución:</p>
    <p>Admitindo integramente a demanda interposta por Itamar Gaddiela Salazar Rodríguez contra José Enrique Colina Montiel, debo declarar e declaro disolto por causa de divorcio o matrimonio dos litigantes, celebrado o 15 de decembro de 2005 en San Felipe, Yacuray (Venezuela), con todas as medidas legais inherentes a tal declaración.</p>
    <p>Acórdase a disolución do réxime económico matrimonial a partir da firmeza desta resolución.</p>
    <p>Así mesmo, establécense as medidas indicadas no fundamento xurídico terceiro da presente resolución.</p>
    <p>Firme a resolución, líbrese testemuño ao Rexistro Civil.</p>
    <p>Non se fai imposición de custas a ningunha das partes.</p>
    <p>Modo de impugnación: recurso de apelación, que se interpoñerá ante o tribunal que ditase a resolución que se impugne dentro do prazo de vinte días contados desde o día seguinte ao da notificación daquela.</p>
    <p>O devandito recurso carecerá de efectos suspensivos, sen que en ningún caso proceda actuar en sentido contrario ao resolto (artigo 456.2 LAC).</p>
    <p>Conforme a disposición adicional décimo quinta da LOPX, para a admisión do recurso deberase acreditar ter constituído, na conta de depósitos e consignacións deste órgano, un depósito de 50 euros, salvo que o recorrente sexa beneficiario de xustiza gratuíta, o Ministerio Fiscal, o Estado, comunidade autónoma, entidade local ou organismo autónomo dependente.</p>
    <p>O depósito deberá constituílo ingresando a citada cantidade no Santander na conta deste expediente, 2308, e sinalar no campo «concepto» a indicación «recurso» seguida do código «02 civil-apelación». Se o ingreso se fai mediante transferencia bancaria deberá incluír, tras a conta referida, separada por un espazo a indicación «recurso» seguida do código «02 civil-apelación».</p>
    <p>No caso de que deba realizar outros pagamentos na mesma conta, deberá verificar un ingreso por cada concepto, mesmo se obedecen a outros recursos da mesma ou distinta clase, e indicar, neste caso, no campo observacións a data da resolución impugnada co formato dd/mm/aaaa.</p>
    <p>Así, por esta miña sentenza, pronúncioo, mándoo e asínoo.</p>
    <p>Publicación. Lida e publicada foi a anterior sentenza polo xuíz que a ditou, estando celebrando audiencia pública no mesmo día do seu pronunciamento. Dou fe.</p>

