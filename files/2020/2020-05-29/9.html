---
date: '2020-05-29'
id: G0532-200520-0002
page: 21677
number: 103
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 15 de maio de 2020 de aprobación definitiva da modificación puntual
  número 9 para reclasificar o solo urbanizable SUD-17 Monte do Sino en solo
  urbano, do Plan xeral de ordenación municipal de Oleiros, para os efectos do
  artigo 60.16 da Lei do solo de Galicia.
range: Orde
url: >-
  https://www.xunta.gal/dog/Publicados/2020/20200529/AnuncioG0532-200520-0002_gl.html
---
<p>O Concello de Oleiros solicita a aprobación definitiva da modificación do Plan xeral de ordenación municipal (PXOM) arriba referido en virtude do artigo 60.16, en relación co artigo 83.5 da Lei 2/2016, do 10 de febreiro, do solo de Galicia (en diante, LSG).</p>
    <p>Unha vez analizada a documentación aprobada polo Pleno do Concello de Oleiros en xaneiro de 2020 e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Oleiros dispón na actualidade dun plan xeral de ordenación municipal que foi aprobado definitivamente de forma parcial mediante a Orde da Consellería de Política Territorial, Obras Públicas e Transportes do 11 de marzo de 2009 e a Orde do 11 de decembro de 2014 da Consellería de Medio Ambiente, Territorio e Infraestruturas.</p>
    <p>2. A Dirección Xeral de Ordenación do Territorio e Urbanismo emitiu informe o 26 de marzo de 2018 para os efectos do trámite de consultas previsto no artigo 60.4 da LSG. </p>
    <p>3. A Dirección Xeral de Calidade Ambiental e Cambio Climático decidiu non someter esta modificación ao procedemento de avaliación ambiental estratéxica ordinaria, en resolución de data 27 de abril de 2018.</p>
    <p>4. O arquitecto municipal e a coordinadora de servizos urbanísticos emitiron informes previos á aprobación inicial con data do 7 de maio de 2019.</p>
    <p>5. A secretaria municipal emitiu informe o 16 de maio de 2019.</p>
    <p>6. O Pleno do Concello de Oleiros aprobou inicialmente a modificación o 23 de maio de 2019. Foi sometida a información pública durante o prazo de dous meses (La Voz de Galicia do 10 de xuño e Diario Oficial de Galicia do 12 de xuño), sen se presentar ningunha alegación, segundo informe da funcionaria municipal encargada de data do 14 de agosto de 2019 incluído no expediente.</p>
    <p>7. Consta a emisión do seguinte informe estatal:</p>
    <p>– Dirección Xeral de Aviación Civil do 30 de maio de 2018, de carácter favorable condicionado.</p>
    <p>8. Consta a emisión dos seguintes informes autonómicos preceptivos: </p>
    <p>– Instituto de Estudos do Territorio do 1 de agosto de 2019.</p>
    <p>– Subdirección Xeral de Planificación e Protección Civil do 17 de xullo de 2019.</p>
    <p>– Dirección Xeral de Calidade Ambiental e Cambio Climático en materia de solos contaminados do 2 de agosto de 2019.</p>
    <p>– Dirección Xeral de Patrimonio Cultural do 27 de setembro de 2019.</p>
    <p>9. Rematado o prazo previsto para a emisión do informe solicitado á Dirección de Augas de Galicia, enténdese emitido este informe en sentido favorable.</p>
    <p>10. Deuse audiencia aos concellos limítrofes da Coruña, Cambre, Culleredo e Sada.</p>
    <p>11. A coordinadora de servizos urbanísticos do concello emitiu informe previo á aprobación provisional o 14 de xaneiro de 2020, coa conformidade da secretaria municipal do 20 de xaneiro de 2020.</p>
    <p>12. O Pleno do Concello de Oleiros aprobou provisionalmente a modificación o 30 de xaneiro de 2020.</p>
    <p>13. A solicitude de informe realizouse mediante oficio do 5 de febreiro de 2020, que tivo entrada no Rexistro Xeral da Xunta de Galicia o día 11 de febreiro de 2020. Tras ser requirida documentación, esta foi recibida o 9 de marzo de 2020.</p>
    <p>14. Ante a situación da crise sanitaria ocasionada polo COVID-19, declarouse, mediante Real decreto 463/2020, do 14 de marzo, o estado de alarma en todo o territorio nacional por parte do Goberno de España.</p>
    <p>A disposición adicional terceira do Real decreto 463/2020, do 14 de marzo, na súa redacción dada polo Real decreto 465/2020, do 17 de marzo, refírese á suspensión dos prazos administrativos, e sinala a suspensión de termos e a interrupción dos prazos para a tramitación dos procedementos de todo o sector público definido na Lei 39/2015, do 1 de outubro, do procedemento administrativo común das administracións públicas.</p>
    <p>Porén, a propia disposición prevé que as entidades do sector público acorden, motivadamente, a continuación daqueles procedementos administrativos referidos a situacións estreitamente vinculadas aos feitos xustificativos do estado de alarma, ou que sexan indispensables para a protección do interese xeral ou para o funcionamento básico dos servizos.</p>
    <p>En atención ao exposto, de conformidade coa Orde da conselleira de Medio Ambiente, Territorio e Vivenda do 27 de abril de 2020, publicada no DOG núm. 84, do 4 de maio, acórdase o inicio e/ou a continuación da tramitación de determinados procedementos indispensables para a protección do interese xeral ou para o funcionamento básico dos servizos públicos no ámbito da Consellería de Medio Ambiente, Territorio e Vivenda, durante a vixencia do estado de alarma, entre eles, o de tramitación dos instrumentos de planeamento urbanístico, tal e como consta no número 3 do anexo da citada orde. </p>
    <p>II. Obxecto e descrición.</p>
    <p>1. A modificación ten por obxecto principal reclasificar os terreos comprendidos no sector de solo urbanizable delimitado SUD-13, que ten imputado un sistema xeral exterior de 3.784 m² (Parque Metropolitano de Liáns, ZV-5), a solo urbano consolidado, pois estes terreos reúnen, e xa reunían no momento de aprobación do PXOM, as condicións legais para seren clasificados como solo urbano consolidado.</p>
    <p>2. A modificación dota o ámbito da mesma ordenanza de vivenda unifamiliar que os terreos lindeiros e fixa aliñacións mantendo o largo das rúas, establecido no PXOM, na zona, procurando respectar os cerramentos consolidados compatibles coa ordenación.</p>
    <p>3. Ademais, a modificación resolve dentro do seu ámbito o final da rúa Sofía Casanova mediante un fondo de saco, por resultar inviable a prolongación desta rúa ata o seu encontro coa rúa Casares Quiroga pola excesiva pendente resultante, incompatible coa normativa de accesibilidade.</p>
    <p>4. O sistema xeral de zonas verdes actualmente adscrito ao sector SUD-17 (que pasa da clasificación de solo urbanizable á de solo rústico) e a vía anteriormente mencionada en fondo de saco obtéñense mediante un convenio urbanístico de planeamento e para a execución de planeamento cos propietarios do ámbito.</p>
    <p>III. Análise e consideracións.</p>
    <p>Logo de analizar a documentación recibida, infórmase que non se encontran obxeccións ao seu contido, que dá resposta axeitada ás observacións efectuadas no informe da Dirección Xeral de Ordenación do Territorio e Urbanismo de data 26 de marzo de 2018.</p>
    <p>IV. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva á modificación puntual (MP) número 9 do PXOM do Concello de Oleiros (A Coruña) para reclasificar o solo urbanizable SUD-17 Monte do Sino a solo urbano.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a MP do PXOM no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíqueselles esta orde ao Concello.</p>
    <p>5. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>En todo caso, de conformidade co previsto na disposición adicional segunda do Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19, o prazo para presentar o recurso contencioso-administrativo está suspendido e restablecerase unha vez que finalice a vixencia do citado real decreto ou, de ser o caso, as súas prórrogas.</p>
    <p>Santiago de Compostela, 15 de maio de 2020</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

