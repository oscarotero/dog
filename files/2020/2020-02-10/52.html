---
date: '2020-02-10'
id: G0181-220120-0003
page: 9053
number: 27
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 21 de xaneiro de 2020 polo que se somete ao trámite de información
  pública o proxecto de trazado e o estudo de impacto ambiental da reformulación
  do treito PO-350-Goián da vía de alta capacidade (VAC) Tui-A Guarda, treito
  II: PO-350 (3+760)-PO-552 (12+000), clave PO/17/161.01.2 (termo municipal de
  Tomiño), así como a relación individual de bens, dereitos e propietarios
  afectados polo proxecto referenciado.
range: Anuncio
url: >-
  https://www.xunta.gal/dog/Publicados/2020/20200210/AnuncioG0181-220120-0003_gl.html
---
<p>Antecedentes:</p>
    <p>Con data do 22 de decembro de 2010 apróbase o expediente de información pública e definitivamente o estudo comparativo das alternativas da vía de alta capacidade Tui-A Guarda, treito II: enlace PO-350-enlace de Goián, de clave PO/10/003.00, mantendo como alternativa seleccionada para o seu desenvolvemento en posteriores fases do proxecto, a denominada alternativa sur, coas excepcións establecidas tras a análise das alegacións e informes presentados no trámite de información pública (DOG nº 10, do 17 de xaneiro de 2011).</p>
    <p>Sen embargo, o trazado aprobado non acada un consenso xeneralizado, o que motiva a súa ralentización, e pon de manifesto a necesidade de mellorar a alternativa seleccionada e incluso prever novas opcións, como un mellor aproveitamento das capacidades da estrada actual, o que tería moi pouca afección territorial e ambiental.</p>
    <p>Deste xeito, proponse reformular o proxecto aprobado da vía de alta capacidade (VAC) Tui-A Guarda: no treito PO-350-Goián, dividindo a actuación en dous subtreitos, para cada un dos cales se redactan os correspondentes documentos de estudo, valoración e construción:</p>
    <p>– Treito I: mellora da seguridade viaria (MSV) da estrada PO-552, puntos quilométricos 57+760 a 59+860, de clave PO/17/161.01.1; no cal se formula unha mellora da seguridade viaria da estrada actual, e que non forma parte desta información pública.</p>
    <p>– Treito II: PO-350 (p.q. 3+790)-PO-552 (p.q. 12+000), de clave PO/17/161.01.2 que é o documento que se somete a información pública.</p>
    <p>A actuación consiste nunha nova autovía con velocidade de proxecto de 100 km/h, que inclúe o itinerario entre Tui e A Guarda, desde o p.q. 3+790, na intersección coa estrada PO-350, ata o p.q. 12+000, onde entronca coa glorieta de Estás no p.q. 59+860 da estrada PO-552, e que forma parte do proxecto do treito I.</p>
    <p>Con data do 16 de xaneiro de 2020 aprobouse provisionalmente para os efectos da información pública o documento do proxecto de trazado e o estudo de impacto ambiental da reformulación do treito PO-350-Goián da VAC (vía alta capacidade) Tui-A Guarda, treito II: PO-350 (3+760)-PO-552 (12+000), de clave PO/17/161.01.2 (termo municipal de Tomiño); por todo isto</p>
    <h2>Resolvo:</h2>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, e no artigo 50 do Decreto 66/2016, do 26 de maio, polo que se aproba o Regulamento xeral de estradas de Galicia, o mencionado proxecto de trazado sométese ao trámite de información pública durante un período de trinta días hábiles, contados a partir do seguinte ao da publicación deste anuncio no <em>Diario Oficial Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Que simultaneamente ao trámite sinalado no parágrafo anterior, e para os efectos previstos no artigo 56.1 do Decreto do 26 de abril de 1957, polo que se aproba o Regulamento de expropiación forzosa, sométese a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. Así mesmo, durante este período sométese ao trámite de información pública o estudo de impacto ambiental do dito proxecto de trazado, segundo o disposto no artigo 33 da Lei 21/2013, do 9 de decembro, de avaliación ambiental.</p>
    <p>Cuarto. A exposición ao público, para os efectos desta resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas de Pontevedra (avenida Mª Victoria Moreno, 43, 1º, 36071 Pontevedra) e na Casa do Concello de Tomiño (praza do Seixo, s/n, 36740 Tomiño, Pontevedra). Así mesmo, na páxina web da Consellería de Infraestruturas e Mobilidade<br>(https://infraestruturasemobilidade.xunta.gal/organizacion/c/CIV_Axencia_Galega_de_Infraestruturas), atópase á disposición dos interesados o documento completo do proxecto de trazado e estudo de impacto ambiental.</p>
    <p>Santiago de Compostela, 21 de xaneiro de 2020</p>
    <footer><p>Francisco Menéndez Iglesias<br>Director da Axencia Galega Infraestruturas</p></footer>

