---
date: '2020-10-05'
id: O3C2-250920-0001
page: 38384
number: 201
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 25 de setembro de 2020 pola que se convocan cursos de formación
  continua para o persoal dos corpos da policía local dos concellos de Galicia.
range: Resolución
url: >-
  https://www.xunta.gal/dog/Publicados/2020/20201005/AnuncioO3C2-250920-0001_gl.html
---
<p>Aprobado o programa anual de actividades para o ano 2020 da Academia Galega de Seguridade Pública (Agasp) polo Consello Reitor, na súa reunión celebrada o 14 de febreiro de 2020, e de acordo co establecido no artigo 9.2.b) da Lei 1/2007, do 15 de xaneiro, da Agasp, convócanse os cursos de formación continua dirixidos aos/ás policías locais de Galicia, correspondentes ao segundo semestre do ano 2020, cuxas bases e características se especifican nos anexos desta resolución.</p>
    <p>A Estrada, 25 de setembro de 2020</p>
    <footer><p>Santiago Villanueva Álvarez<br>Director xeral da Academia Galega de Seguridade Pública </p></footer>
    <h2>ANEXO I</h2>
    <h2>Bases</h2>
    <p>Primeira. <em>Destinatarios</em></p>
    <p>Poderán participar nos cursos convocados por esta resolución os/as policías locais de Galicia que se atopen en situación de servizo activo ou excedencia por coidado de familiares. </p>
    <p>A baixa laboral por incapacidade temporal impide a participación nas accións formativas convocadas polo que, de producirse esta situación, os/as interesados deberan comunicalo á Agasp de xeito inmediato, no caso de non facelo serán penalizados coa non participación en accións formativas da Agasp no prazo dun ano contado desde o día seguinte a aquel en que se teña coñecemento do feito e, no caso de estar realizando efectivamente un curso, non se emitirá ningún diploma deste.</p>
    <p>Será revisable a admisión de persoas en baixa laboral por incapacidade temporal cando veña producida por accidente de traballo recoñecido como tal e a asistencia ao curso non interfira na recuperación. </p>
    <p>Con carácter xeral, reservarase o 10 % das prazas convocadas para persoal das forzas e corpos de seguridade do Estado que traballen en Galicia. Poderase superar a dita porcentaxe no suposto de quedaren prazas vacantes.</p>
    <p>Se as solicitudes para participar nun curso non superan as 10 persoas, a Agasp reserva para si a facultade de anular a actividade formativa.</p>
    <p>Segunda. <em>Solicitudes</em></p>
    <p>1. O persoal que desexe participar nos cursos convocados nesta resolución deberá cubrir o formulario de matrícula telemática dispoñible na páxina web da Agasp (htpp://agasp.xunta.es), non se admitirá ningunha outra forma ou modelo de solicitude.</p>
    <p>É preciso que todas as persoas que desexen participar en cursos da Agasp manteñan actualizados os seus datos persoais, especialmente a conta de correo electrónico e o teléfono móbil, co obxecto de posibles comunicacións, no suposto de non ser correctos ou exactos os ditos datos, a Agasp non é responsable dos posibles prexuízos causados aos interesados.</p>
    <p>2. A falsidade ou ocultación de datos esenciais para a selección das persoas solicitantes dará lugar á exclusión automática do curso solicitado, así como a imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>3. Serán excluídas automaticamente aquelas solicitudes que non teñan cubertos correctamente todos os datos para realizar a selección do alumnado, non se axusten ao modelo normativizado ou sexan presentadas fóra de prazo.</p>
    <p>4. No caso de atoparse en algún dos supostos que a continuación se indican, o/a solicitante deberán remitir á Agasp, no mesmo prazo establecido para o envío da solicitude de inscrición, a certificación orixinal ou fotocopia legalizada que acredite tal situación (non será preciso, se tal documentación xa obra en poder da Agasp, neste caso, deberán comunicalo na propia solicitude).</p>
    <p>a) Profesionais que estean gozando ou gozasen nos dous últimos anos dunha licenza de maternidade, dun permiso de paternidade, dunha redución de xornada ou dunha excedencia por coidado de familiares.</p>
    <p>5. Cando o curso para o que presenta solicitude requira a presentación de documentación complementaria co obxecto de acreditar circunstancias específicas de acordo cos criterios de selección, deberá remitir tal documentación por fax (886 20 61 22), por correo electrónico (formación.agasp@xunta.gal) ou de acordo co establecido no artigo 16.4 da Lei 39/2015, do 1 de outubro, do procedemento administrativo común das administracións públicas</p>
    <p>6. O prazo de presentación de solicitudes será desde as 8.00 horas do día seguinte ao da publicación desta resolución no DOG ata as 14.00 horas do día 15 de outubro de 2020.</p>
    <p>7. O número máximo de cursos que se poden solicitar nesta convocatoria limítase a 5.</p>
    <p>No caso de que unha mesma persoa presente máis solicitudes das permitidas, a Agasp de xeito automático elixirá as primeiras 5 accións formativas solicitadas.</p>
    <p>8. Non está permitida a realización de cursos que teñan simultaneidade de horarios nunha ou varias sesións presenciais. Cando o alumnado teña coñecemento de que foi seleccionado para un curso que teña coincidencia horaria con outro en que xa foi seleccionado debe renunciar a un deles. No caso de que se comprobe con posterioridade a realización simultánea de varias actividades, non se expedirá certificación de ningunha delas, e o/a alumno/a non poderá participar en outro curso durante un ano desde que se detecte este feito.</p>
    <p>Terceira. <em>Criterios xerais de selección</em></p>
    <p>Os criterios xerais de selección son os que a continuación se indican, sen prexuízo que para cursos específicos se requiran outros diferentes, o cal se indicará na ficha de cada acción formativa concreta.</p>
    <p>1. Menor número de cursos realizados na Agasp nos dous últimos anos.</p>
    <p>2. Por orde de inscrición.</p>
    <p>Terán preferencia na selección os/as candidatos/as que estean gozando ou gozasen nos dous últimos anos dunha licenza de maternidade, dun permiso de paternidade, dunha redución da xornada ou dunha excedencia para o coidado de familiares, sempre que cumpran cos requisitos obxectivos para ser destinatarios do curso.</p>
    <p>Ademais, de conformidade co establecido no artigo 37 bis da Lei 7/2004, para a igualdade de homes e mulleres, nos cursos, xornadas ou outras actividades formativas organizadas ou financiadas pola Administración pública galega, reservarase un 50 % das prazas a mulleres que reúnan os requisitos exixidos na convocatoria.</p>
    <p>Cuarta. <em>Admisión</em></p>
    <p>1. A Agasp publicará na súa páxina web a relación de persoas seleccionadas para participar en cada curso, así como un número adecuado de reservas con, polo menos, 5 días antes do inicio de cada curso.</p>
    <p>Os/as alumnos/as seleccionados serán informados da súa selección a través do correo electrónico e da mensaxería telefónica.</p>
    <p>A Agasp resérvase o dereito de solicitar aos concellos de procedencia todos aqueles datos que considere necesarios para a adecuada realización da selección.</p>
    <p>2. O alumnado seleccionado só poderá renunciar ao curso por causas de forza maior suficientemente xustificada ou necesidade do servizo sempre que se acredite documentalmente o feito alegado polo xefe/a do corpo da policía local do concello en que traballe ou persoa responsable.</p>
    <p>No caso de cambios de cadrante ou quendas de traballo, deberá quedar acreditado suficientemente os seus motivos e que se coñeceron con posterioridade á solicitude de inscrición no curso.</p>
    <p>A renuncia debe ser comunicada por escrito a través do modelo que figura na páxina web da Agasp e con unha antelación de 3 días hábiles ao inicio do curso, co fin de poder cubrir a vacante.</p>
    <p>A renuncia non xustificada ou a non acreditación documental da causa que a produce suporá a exclusión da persoa seleccionada nos seguintes 10 cursos que convoque o Servizo de Formación en Seguridade Pública da Agasp e en que a persoa figurase como a súa posible destinataria, sen contar edicións repetidas, cursos xa realizados e que, polo menos, teñan a mesma carga horaria do curso polo que foi penalizado.</p>
    <p>Quinta. <em>Asistencia aos cursos</em></p>
    <p>1. Os cursos realizaranse respectando en todo momento as indicacións das autoridades sanitarias, o uso das máscaras é obrigatorio así como o mantemento da distancia de seguridade, que en todas as accións formativas que se convocan se garante nas instalacións da Agasp, reducindo o número de alumnos por curso.</p>
    <p>2. Ningún alumno nin alumna seleccionado/a nun curso presencial asistirá a este con síntomas asociados ao COVID-19, nin ter tido contacto cunha persoa diagnosticada como positiva nesta enfermidade nos últimos 14 días anteriores a que vai comezar o dito curso.</p>
    <p>3. É obrigatoria a asistencia con puntualidade a todas as sesións dos cursos.</p>
    <p>Durante a realización dos cursos levarase un control permanente da asistencia a través dos sistemas que se establezan para este efecto e poderán realizarse controis de asistencia extraordinarios.</p>
    <p>Unicamente se autorizará a ausencia por causas xustificadas e debidamente acreditadas e, en ningún caso, poderá superar o 10 % das horas lectivas. </p>
    <p>A ausencia xustificada superior ao 10 % do total das horas lectivas suporá a perda do dereito á expedición do diploma, no caso de haber unha segunda edición do curso en cuestión, o Servizo de Formación en Seguridade Pública poderá valorar a posibilidade de que o/a alumno/a poida recuperar as horas non realizadas na edición anterior, en todo caso, para poder valorar esta posibilidade non poden transcorrer máis de seis meses entre unha edición e a seguinte.</p>
    <p>A falta de asistencia dun número superior ao 10 % das horas lectivas sen xustificación ou falta de acreditación documental da causa alegada no só dará lugar á perda do dereito ao diploma do curso, senón tamén á penalización coa non participación en cursos da Agasp durante un ano, contado desde o día seguinte ao da finalización do curso.</p>
    <p>4. O alumnado asistirá aos cursos co uniforme regulamentario. No caso de non facelo, e non existir causa suficientemente xustificada, a Agasp poderá impedir a asistencia ao curso e non emitirá ningún diploma nin certificado acreditativo.</p>
    <p>Sexta. <em>Certificación </em></p>
    <p>1) Nos cursos de aproveitamento, o alumnado debera superar unha proba de avaliación que se levará a cabo ao seu remate.</p>
    <p>Sétima. <em>Desenvolvemento dos cursos</em></p>
    <p>1. A Agasp poderá suspender a realización de actividades formativas convocadas cando sexa necesario por motivos técnicos ou insuficiencia de solicitudes de participación. </p>
    <p>2. A Agasp poderá modificar as datas, horarios, contidos e desenvolvemento dos cursos, así como resolver todas as continxencias e incidencias que poidan xurdir.</p>
    <p>3. A Agasp poderá programar cursos diferentes cando así veña exixido por circunstancias que afecten a organización, xestión e docencia.</p>
    <h2>ANEXO II</h2>
    <table>
     <tbody>
      <tr>
       <td>Número</td>
       <td>Denominación</td>
       <td>Horas</td>
       <td>Prazas</td>
       <td>Data comezo</td>
       <td>Data remate</td>
      </tr>
      <tr>
       <td>1</td>
       <td>Operador de inmobilizador electrónico e a súa aplicación no uso da forza *</td>
       <td>12</td>
       <td>12</td>
       <td>17.11.2020</td>
       <td>20.11.2020</td>
      </tr>
      <tr>
       <td>2</td>
       <td>Reciclaxe en formación en desfibrilación semiautomática externa (DESA)**</td>
       <td>5</td>
       <td>8</td>
       <td>20.10.2020</td>
       <td>20.10.2020</td>
      </tr>
      <tr>
       <td>3</td>
       <td>Reciclaxe en formación en desfibrilación semiautomática externa (DESA)**</td>
       <td>5</td>
       <td>8</td>
       <td>28.10.2020</td>
       <td>28.10.2020</td>
      </tr>
      <tr>
       <td>4</td>
       <td>Reciclaxe en formación en desfibrilación semiautomática externa (DESA)**</td>
       <td>5</td>
       <td>8</td>
       <td>5.11.2020</td>
       <td>5.11.2020</td>
      </tr>
      <tr>
       <td>5</td>
       <td>Reciclaxe en formación en desfibrilación semiautomática externa (DESA)**</td>
       <td>5</td>
       <td>8</td>
       <td>12.11.2020</td>
       <td>12.11.2020</td>
      </tr>
      <tr>
       <td>6</td>
       <td>Reciclaxe en formación en desfibrilación semiautomática externa (DESA)**</td>
       <td>5</td>
       <td>8</td>
       <td>19.11.2020</td>
       <td>19.11.2020</td>
      </tr>
      <tr>
       <td>7</td>
       <td>Reciclaxe en formación en desfibrilación semiautomática externa (DESA)**</td>
       <td>5</td>
       <td>8</td>
       <td>26.11.2020</td>
       <td>26.11.2020</td>
      </tr>
      <tr>
       <td>8</td>
       <td>Reciclaxe en formación en desfibrilación semiautomática externa (DESA)**</td>
       <td>5</td>
       <td>8</td>
       <td>10.12.2020</td>
       <td>10.12.2020</td>
      </tr>
      <tr>
       <td>9</td>
       <td>Reciclaxe en formación en desfibrilación semiautomática externa (DESA)**</td>
       <td>5</td>
       <td>8</td>
       <td>17.12.2020</td>
       <td>17.12.2020</td>
      </tr>
      <tr>
       <td>10</td>
       <td>Condución en situación de emerxencia</td>
       <td>12</td>
       <td>10</td>
       <td>3.11.2020</td>
       <td>4.11.2020</td>
      </tr>
      <tr>
       <td>11</td>
       <td>Condución en situación de emerxencia</td>
       <td>12</td>
       <td>10</td>
       <td>3.11.2020</td>
       <td>5.11.2020</td>
      </tr>
      <tr>
       <td>12</td>
       <td>Condución en situación de emerxencia</td>
       <td>12</td>
       <td>10</td>
       <td>3.11.2020</td>
       <td>6.11.2020</td>
      </tr>
      <tr>
       <td>13</td>
       <td>Condución en situación de emerxencia</td>
       <td>12</td>
       <td>10</td>
       <td>10.11.2020</td>
       <td>11.11.2020</td>
      </tr>
      <tr>
       <td>14</td>
       <td>Condución en situación de emerxencia</td>
       <td>12</td>
       <td>10</td>
       <td>10.11.2020</td>
       <td>12.11.2020</td>
      </tr>
      <tr>
       <td>15</td>
       <td>Condución de vehículos todoterreo</td>
       <td>12</td>
       <td>10</td>
       <td>27.10.2020</td>
       <td>28.10.2020</td>
      </tr>
      <tr>
       <td>16</td>
       <td>Condución de vehículos todoterreo</td>
       <td>12</td>
       <td>10</td>
       <td>27.10.2020</td>
       <td>29.10.2020</td>
      </tr>
      <tr>
       <td>17</td>
       <td>Condución de vehículos todoterreo</td>
       <td>12</td>
       <td>10</td>
       <td>27.10.2020</td>
       <td>30.10.2020</td>
      </tr>
     </tbody>
    </table>
    <p>* Terán preferencia na realización deste curso aqueles alumnos cuxos concellos adquirirán e teñan en posesión un inmobilizador electrónico, cuxas peticións deberán ser efectuadas polos propios concellos a través do correo electrónico formación.agasp@xunta.gal. Así mesmo, dentro dos concellos, terase preferencia a asistencia a este curso por binomios de traballo, para a realización das prácticas coa persoa coa que desenvolven o seu traballo diario.</p>
    <p>** é necesario ter o título do DESA caducado (os títulos habilitantes para o uso do DESA caducan aos dous anos da realización do curso).</p>

