---
date: '2020-01-23'
id: G0474-181219-0001
page: 3816
number: 15
agency: Axencia Instituto Enerxético de Galicia
section: III. Outras disposicións.
title: >-
  RESOLUCIÓN do 18 de decembro de 2019 pola que se aproban as bases reguladoras
  das subvencións para a creación, mellora e ampliación de pequenas
  infraestruturas para proxectos de biomasa destinadas a particulares e
  cofinanciadas co Fondo Europeo Agrícola de Desenvolvemento Rural (Feader) no
  marco do PDR de Galicia 2014-2020, se anuncia a convocatoria anticipada para o
  ano 2020 e se procede á selección das entidades colaboradoras que participarán
  na xestión destas subvencións (códigos de procedemento IN421H e IN421I).
range: Resolución
url: >-
  https://www.xunta.gal/dog/Publicados/2020/20200123/AnuncioG0474-181219-0001_gl.html
---
<p>A sensibilidade especial que para a cidadanía está a ter o uso racional das enerxías e a busca de novas fontes enerxéticas renovables calou de forma importante no enfoque das administracións públicas, que unanimemente están a actuar neste campo prestando o seu apoio ás iniciativas que sobre aforro e eficiencia enerxética ou enerxías renovables se están a desenvolver na actualidade.</p>
    <p>O Instituto Enerxético de Galicia (Inega) constitúese en axencia polo Decreto 142/2016, do 22 de setembro, mantendo a súa adscrición a consellería competente en materia de enerxía, conforme o establecido na Lei 3/1999, do 11 de marzo, e entre cuxas funcións destacan a de incidir na utilización racional da enerxía así como diversificar as fontes enerxéticas e reducir, na medida do posible, a dependencia exterior.</p>
    <p>Para o desenvolvemento dos obxectivos anteriores e na procura de incentivar o coidado do medio natural, o Inega establece este sistema de subvencións, complementario aos creados por outras entidades públicas, relacionados con proxectos que fomenten a xeración e o aproveitamento de enerxía procedente de fontes renovables.</p>
    <p>A presente convocatoria de axudas financiarase con cargo aos orzamentos do Inega e proceden de fondos do Programa de desenvolvemento rural de Galicia 2014-2020 (Feader) 948.342 euros.</p>
    <p>O Programa de desenvolvemento rural de Galicia 2014-2020 (PDR), aprobado pola Comisión Europea por Decisión de execución da Comisión, do 18 de novembro de 2015, e modificado mediante Decisión de execución da Comisión C (2017) 5420 final, do 26 de xullo de 2017, Decisión de execución da Comisión C (2018) 5236 final, do 30 de xullo de 2018, e pola Decisión de execución da Comisión C (2019) 1707 final, do 26 de febreiro de 2019, pola que se aproba a última modificación do programa, prevé na medida 7 actuacións dirixidas á mellora dos servizos básicos e á renovación de poboacións nas zonas rurais. Esas medidas están financiadas, igual que as restantes que integran o PDR, polo Fondo Europeo Agrícola de Desenvolvemento Rural (Feader), xunto con fondos da Comunidade Autónoma de Galicia e da Administración xeral do Estado.</p>
    <p>Neste contexto danse as condicións para que o Inega xestione e tramite a presente liña de subvencións co obxectivo de fomentar o aforro enerxético a través da utilización de fontes de enerxía renovables como a biomasa.</p>
    <p>Máis concretamente, preténdese fomentar a utilización da biomasa forestal con fins enerxéticos, o que implica toda unha serie de vantaxes tanto sociais coma ambientais, económicas e enerxéticas. Non se debe esquecer que a biomasa é unha enerxía renovable cun reducido impacto ambiental que, polo seu carácter de recurso autóctono, favorece, dentro do campo enerxético, o autoabastecemento e a seguridade da subministración a prezos competitivos.</p>
    <p>Precisamente, o uso das enerxías renovables pode representar para Galicia un gran xacemento de nova actividade e, por iso, a Xunta de Galicia entende que é preciso facer unha aposta firme e realista de cara ao futuro, materializándoa a través da concesión de subvencións, en réxime de concorrencia competitiva.</p>
    <p>As subvencións financiadas con fondos Feader centraranse na submedida 7.2, creación, mellora e expansión de infraestruturas a pequena escala, incluíndo enerxía renovable e aforro enerxético do PDR 2014-2020, financiando con este tipo de fondos os proxectos de biomasa (tipoloxía B2-B3) que se desenvolvan no medio rural.</p>
    <p>De acordo co anterior,</p>
    <h2>RESOLVO:</h2>
    <p>Artigo 1. <em>Obxecto</em></p>
    <p>1. Aprobar as bases reguladoras das subvencións para a creación, mellora e ampliación de pequenas infraestruturas para proxectos de biomasa, cofinanciadas polo Fondo Europeo Agrícola de Desenvolvemento Rural (Feader) no marco do PDR de Galicia 2014-2020, para o exercicio 2020, que se xuntan a esta resolución como anexo I (procedemento de adhesión de entidades colaboradoras-código IN421H, procedemento de solicitude das axudas-código IN421I).</p>
    <p>2. Seleccionar, en réxime de concorrencia competitiva, as entidades colaboradoras que participarán na súa xestión.</p>
    <p>3. Aprobar os formularios para a xestión da convocatoria do ano 2020 que se xuntan a esta resolución como anexos II ao IX.</p>
    <p>4. Publicar o convenio de colaboración para as axudas a particulares para proxectos de enerxías renovables, ao cal deben adherirse as entidades colaboradoras (anexo X).</p>
    <p>5. Convocar para o ano 2020, en réxime de concorrencia competitiva, segundo o disposto no artigo 19.1 da Lei 9/2007, do 13 de xuño, de subvencións de Galicia, as subvencións dirixidas a proxectos de enerxías renovables e á mellora dos servizos básicos e á renovación da poboación nas zonas rurais para equipamentos térmicos de biomasa.</p>
    <p>Artigo 2. <em>Financiamento</em></p>
    <p>1. As subvencións que se concedan financiaranse con cargo aos orzamentos do Inega para o exercicio 2020, imputaranse a aplicación orzamentaria 09.A2.733A.780.1 e o código de proxecto é: 20160006.</p>
    <table>
     <tbody>
      <tr>
       <td>Medida 7.2 Creación, mellora e expansión de infraestruturas
        a pequena escala, incluíndo enerxía renovable e aforro
        enerxético</td>
       <td>Anualidade 2020</td>
       <td>Aplicación orzamentaria</td>
      </tr>
      <tr>
       <td>Biomasa (tipoloxía B2-B3 en zonas non densamente poboadas)</td>
       <td>948.342 €</td>
       <td>09.A2.733A.780.1</td>
      </tr>
     </tbody>
    </table>
    <p>2. O importe dos fondos previstos entenderase máximo, ben que cabería a posibilidade de ampliar o crédito como consecuencia dunha maior dispoñibilidade orzamentaria derivada dalgunha das circunstancias previstas no artigo 30.2 do Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia, e, se fose o caso, logo da aprobación da modificación orzamentaria que proceda. Isto podería dar lugar á concesión de máis subvencións de acordo coa orde de prelación de solicitantes que resulte da aplicación dos criterios de valoración fixados no artigo 19 das bases reguladoras.</p>
    <p>De producirse a ampliación do crédito, publicarase no DOG e na páxina web do Inega (www.inega.gal), sen que tal publicidade implique a apertura de prazo para presentar novas solicitudes nin o inicio de novo cómputo para resolver.</p>
    <p>3. Este crédito está cofinanciado con fondos do Programa de desenvolvemento rural de Galicia 2014-2020, estes ascendendo a 948.342 euros, dos cales o 75 % procede do Fondo Europeo Agrícola de Desenvolvemento Rural (Feader) no marco da medida 7: actuacións dirixidas á mellora dos servizos básicos e renovación de poboacións nas zonas rurais e da submedida 2: creación, mellora e expansión de infraestruturas a pequena escala, incluíndo enerxía renovable e aforro enerxético; un 7,50 % procede dos orzamentos xerais do Estado e un 17,50 % dos orzamentos da Comunidade Autónoma.</p>
    <p>4. A presente convocatoria tramítase polo procedemento anticipado de gasto. O outorgamento das subvencións queda condicionado á existencia de crédito adecuado e suficiente no momento da resolución de concesión.</p>
    <p>Artigo 3. <em>Prazo para presentar as solicitudes e a documentación</em></p>
    <p>1. As solicitudes de axudas presentaranas as entidades colaboradoras segundo o modelo do anexo III desta resolución, xunto coa documentación que se indica nas bases reguladoras.</p>
    <p>As solicitudes deberán presentarse exclusivamente por vía electrónica, a través do formulario normalizado accesible desde a sede electrónica da Xunta de Galicia<br>(https://sede.xunta.gal), ou ben desde a páxina web do Inega (http://www.inega.gal), de acordo co establecido no artigo 14 da Lei 39/2015, do 1 de outubro, do procedemento administrativo común das administracións públicas (LPACAP).</p>
    <p>Se a entidade colaboradora presenta a solicitude presencialmente, requirirase para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>2. As entidades colaboradoras contarán cun prazo de quince (15) días hábiles, contados desde o día seguinte ao da publicación desta resolución no DOG, para solicitar a súa adhesión, cubrindo e confirmando o formulario de adhesión (anexo II).</p>
    <p>3. O prazo de presentación das solicitudes de axudas será dun (1) mes contado desde o día seguinte ao de remate do prazo de adhesión das entidades colaboradoras. Se o último día do prazo fose inhábil, entenderase prorrogado ao primeiro día hábil seguinte.</p>
    <p>Artigo 4. <em>Prazo de resolución das solicitudes</em></p>
    <p>O prazo para ditar resolución expresa de concesión das axudas aos beneficiarios e notificárllela ás entidades colaboradoras será de catro (4) meses contados desde o día seguinte a aquel en que remate o prazo de presentación de solicitudes. Se transcorrese o prazo sen que se ditase resolución expresa, as entidades colaboradoras poderán entender rexeitadas as súas solicitudes por silencio administrativo, de conformidade co artigo 23.5 da Lei 9/2007, do 13 de xuño, de subvencións de Galicia.</p>
    <p>Artigo 5. <em>Prazos de execución e xustificación dos investimentos</em></p>
    <p>Os investimentos xustificaranse documentalmente de acordo co disposto nas bases reguladoras. O prazo límite para a execución dos investimentos vinculados aos proxectos subvencionados e para a xustificación dos gastos será o 30 de setembro de 2020. O feito de non xustificar correctamente estes investimentos devirá en perda do dereito ao cobramento da axuda concedida.</p>
    <p>Disposición adicional primeira. <em>Réxime de recursos</em></p>
    <p>Contra esta resolución, sen prexuízo de que os interesados poidan exercer calquera outro que consideren procedente, poderán interpor recurso de alzada no prazo dun mes contado desde o día seguinte ao da publicación desta resolución no DOG, ante o presidente da Axencia Instituto Enerxético de Galicia, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Disposición adicional segunda. Actos de resolución</p>
    <p>O director do Inega poderá ditar os actos necesarios para asegurar a execución correcta desta convocatoria.</p>
    <p>Disposición derradeira única</p>
    <p>Esta resolución será aplicable desde o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 18 de decembro de 2019</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>
    <h2>ANEXO I</h2>
    <h2>Bases reguladoras das subvencións para a creación, mellora e ampliación<br>de pequenas infraestruturas para proxectos de biomasa destinadas a particulares<br>e cofinanciadas co Fondo Europeo Agrícola de Desenvolvemento Rural (Feader)<br>no marco do PDR de Galicia 2014-2020</h2>
    <p>Artigo 1. <em>Obxecto</em></p>
    <p>O obxecto destas subvencións é apoiar proxectos promovidos polos particulares e as súas agrupacións e asociacións con fins de aforro enerxético e o fomento do uso das enerxías renovables. Os proxectos limitaranse a instalacións para a xeración de enerxía térmica mediante equipamentos que utilicen biomasa como combustible, en concreto, os proxectos de biomasa do grupo B2 (caldeiras con sistemas de alimentación automática e volume de acumulación de combustible V ≥ 250 litros e V &lt; 1.000 litros) e grupo B3 (caldeiras con sistema de alimentación automática e volume de acumulación de combustible V ≥ 1.000 litros) que se desenvolvan en parroquias definidas como rurais ou intermedias, para os efectos da aplicación do Feader (clasificación ZPP ou ZIP do grao de urbanización da parroquia segundo o GU 2016).</p>
    <p>Artigo 2. <em>Requisitos e regras xerais</em></p>
    <p>1. Todos os proxectos deberán cumprir os requisitos seguintes:</p>
    <p>a) Que non estean iniciados na data de presentación da solicitude da axuda. Os solicitantes poderán iniciar a execución do proxecto unha vez presentada a solicitude de axuda.</p>
    <p>b) As actividades deberán ser realizadas no ámbito rural de Galicia, entendido como tal o ámbito de aplicación do PDR 2014-2020 de Galicia.</p>
    <p>A delimitación destas zonas onde se debe realizar a actividade está definida no ámbito da parroquia en función da densidade da poboación. Só serán elixibles as parroquias definidas como rurais ou intermedias para os efectos da aplicación do Feader (clasificación ZPP ou ZIP do grao de urbanización da parroquia segundo o GU 2016). Na páxina web do Inega pode consultarse a relación de parroquias clasificadas como ZDP.</p>
    <p>c) Que sexan finalistas, é dicir, que no momento da certificación final cumpran os obxectivos e as funcións para os cales foron aprobados.</p>
    <p>d) Que sexan viables tecnicamente.</p>
    <p>e) Que se axusten á normativa sectorial (comunitaria, estatal e autonómica) en materia enerxética.</p>
    <p>f) Que se axusten ás especificacións indicadas nas presentes bases. </p>
    <p>g) Que o solicitante non teña sido sancionado pola Consellería de Economía, Emprego e Industria pola comisión de infraccións en materia de subvencións no prazo dun ano, se a infracción foi cualificada como leve; de dous anos, se a infracción foi cualificada como grave, ou de tres anos, se a infracción foi cualificada como moi grave. Os prazos computaranse desde a data de remate do prazo de presentación das solicitudes.</p>
    <p>2. O beneficiario, no caso de pagamento indebido, quedará obrigado a reembolsar o importe en cuestión, ao cal se engadirán, se é o caso, os xuros. Non se aplicará a obriga de reembolso se o pagamento é froito dun erro da autoridade competente ou doutra autoridade sen que o beneficiario puider detectar razoablemente ese erro (artigo 7.1 e 3 do Regulamento (UE) 809/2014, da Comisión, do 17 de xullo).</p>
    <p>Con carácter xeral, os supostos de retirada total e parcial da axuda e a imposición de sancións administrativas ao beneficiario e ás entidades colaboradoras veñen regulados no artigo 63 do Regulamento (UE) 809/2014, da Comisión, do 17 de xullo.</p>
    <p>Artigo 3. <em>Conceptos subvencionables</em></p>
    <p>1. Serán subvencionables:</p>
    <p>a) O custo do equipamento térmico e os seus accesorios principais (sistema de regulación e control, sistemas de limpeza, depuración de fumes, extracción de cinzas).</p>
    <p>b) Resto de accesorios da instalación para o correcto funcionamento de sistema.</p>
    <p>c) O custo do sistema de almacenamento do combustible.</p>
    <p>d) O custo do sistema de alimentación do combustible.</p>
    <p>e) O custo da montaxe e conexión.</p>
    <p>f) IVE, cando non sexa recuperable conforme a lexislación nacional sobre o IVE.</p>
    <p>En todo caso, os beneficiarios que gocen da exención do IVE deberán acreditar esta circunstancia mediante a presentación do correspondente certificado emitido pola Administración tributaria.</p>
    <p>2. Non son subvencionables:</p>
    <p>a) Os gastos de funcionamento da actividade subvencionada e o material funxible en xeral.</p>
    <p>b) Os gastos anteriores á presentación da solicitude.</p>
    <p>c) A reposición ou simple substitución de equipamentos existentes en proxectos financiados con fondos Feader. Para estes efectos enténdese por gastos de reposición ou substitución aqueles que se limiten a substituír unha máquina existente ou parte dela por unha máquina nova e moderna sen ampliar a capacidade de produción en máis dun 25 % ou introducir cambios fundamentais na natureza da produción ou tecnoloxía correspondente).</p>
    <p>d) O equipamento e os materiais de segunda man.</p>
    <p>e) As obras de mantemento e os gastos de alugamento.</p>
    <p>f) As taxas e licenzas administrativas.</p>
    <p>g) As conducións de distribución interior da calor e os equipamentos emisores, salvo cando estes sexan parte activa do circuíto de xeración térmica.</p>
    <p>Artigo 4. <em>Normas específicas</em></p>
    <p>1. Co obxectivo de garantir o máximo aproveitamento enerxético do combustible e minimizar as emisións de substancias contaminantes á atmosfera, os equipamentos de xeración de calor deberán ser instalacións con avanzadas prestacións operativas, con elevados niveis de eficiencia enerxética e cun bo comportamento con respecto ao ambiente.</p>
    <p>Para tal efecto, as instalacións financiadas deben cumprir cos requisitos establecidos no Real decreto 1027/2007, do 20 de xullo, polo que se aproba o Regulamento de instalacións térmicas de edificios (RITE), coas condicións establecidas no documento recoñecido do RITE sobre biomasa térmica, así como calquera outra normativa enerxética nacional, rexional ou local que lles sexa de aplicación.</p>
    <p>En relación coas estufas de aire e outros equipamentos que non requiran o cumprimento do Real decreto 1027/2007, exixirase que o solicitante presente un rendemento do equipamento térmico superior ao 75 % e, no caso de que fose de aplicación, unha cualificación enerxética en modo calefacción igual ou superior á D.</p>
    <p>2. O investimento elixible máximo por potencia unitaria (sen IVE) estará limitado polas características do sistema segundo a seguinte táboa:</p>
    <table>
     <tbody>
      <tr>
       <td>Tipoloxía</td>
       <td>Tipo de equipamento xerador
        de biomasa</td>
       <td>Rango de potencias</td>
       <td>Custo elixible máximo por potencia sen IVE (€/kW)</td>
      </tr>
      <tr>
       <td rowspan="3">B2</td>
       <td rowspan="3">Caldeiras con sistema de alimentación automática e volume de acumulación de combustible V ≥ 250 litros e V &lt; 1.000 litros</td>
       <td>P ≤ 40 kW</td>
       <td>300</td>
      </tr>
      <tr>
       <td>40 kW &lt; P ≤ 440 kW</td>
       <td>310-(P/4)</td>
      </tr>
      <tr>
       <td>P &gt; 440 kW</td>
       <td>200</td>
      </tr>
      <tr>
       <td rowspan="3">B3</td>
       <td rowspan="3">Caldeiras con sistema de alimentación automática e volume de acumulación de combustible con V ≥ 1.000 litros</td>
       <td>P ≤ 40 kW</td>
       <td>325</td>
      </tr>
      <tr>
       <td>40 kW &lt; P ≤ 440 kW</td>
       <td>335-(P/4)</td>
      </tr>
      <tr>
       <td>P &gt; 440 kW</td>
       <td>225</td>
      </tr>
     </tbody>
    </table>
    <p>P: potencia nominal total do sistema de caldeira(s) (kW).</p>
    <p>V: capacidade do sistema externo de acumulación de combustible (litros).</p>
    <p>No caso de que a caldeira incorpore un sistema de limpeza automática de intercambiador, o custo elixible máximo por potencia unitaria (sen IVE) poderá incrementarse en 50 €/kW adicionais.</p>
    <p>3. O Inega comprobará (con referencia dos orzamentos presentados, tarifas oficiais e outra información dispoñible) que o orzamento do equipamento térmico se corresponde co valor de mercado, e minorará o custo presentado no caso de que existan diverxencias.</p>
    <p>Para o resto dos conceptos subvencionables, o importe destas epígrafes poderá ser corrixido unha vez valorado o orzamento presentado.</p>
    <p>Non se admitirán nunha mesma solicitude varias caldeiras de distintas tipoloxías.</p>
    <p>Artigo 5. <em>Compatibilidade das subvencións</em></p>
    <p>1. Estas axudas serán incompatibles con calquera outra axuda que, para o mesmo proxecto ou finalidade, leve cofinanciamento comunitario, independentemente do fondo de procedencia e da súa tipoloxía (subvención directa, bonificación de xuros, ...).</p>
    <p>2. O incumprimento do disposto neste artigo considerarase unha alteración das condicións tidas en conta para a concesión da axuda e poderá dar lugar á modificación da resolución de concesión nos termos previstos no artigo 28 destas bases reguladoras.</p>
    <p>Artigo 6. <em>Información aos interesados</em></p>
    <p>Sobre este procedemento administrativo poderase obter documentación normalizada ou información adicional a través dos seguintes medios:</p>
    <p>1. Na páxina web do Inega (www.inega.gal) e no correo electrónico inega.info@xunta.gal</p>
    <p>2. No teléfono 981 54 15 00.</p>
    <p>3. Presencialmente, no Inega (rúa Avelino Pousa Antelo, 5, San Lázaro, 15703 Santiago de Compostela), con cita previa no teléfono 981 54 15 00.</p>
    <p>Artigo 7. <em>Entidades colaboradoras</em></p>
    <p>1. Para os efectos destas axudas, poderán ser entidades colaboradoras as entidades privadas con personalidade xurídica, validamente constituídas, así como os empresarios individuais, sempre que, en ambos os dous casos, teñan o seu domicilio social ou algún centro de traballo na Comunidade Autónoma de Galicia e que acrediten as condicións de eficacia e solvencia técnica e económica que se establecen neste artigo.</p>
    <p>De conformidade coa Lei 9/2007, do 13 de xuño, de subvencións de Galicia, as entidades colaboradoras deberán formalizar o convenio de colaboración entre elas e o Inega, no cal se regularán as condicións e obrigas asumidas por aquelas, cuxo modelo figura no anexo X destas bases. Este convenio posuirá o contido mínimo previsto no artigo 13 da Lei de subvencións.</p>
    <p>2. As entidades colaboradoras actuarán en nome e por conta do órgano concedente para todos os efectos relacionados coa subvención e colaborarán na xestión desta e sen que isto implique a entrega e distribución dos fondos públicos aos beneficiarios, que recibirán o importe da axuda directamente do Inega. Así, serán as encargadas da venda, promoción e instalación dos equipamentos indicados no artigo 3.</p>
    <p>3. Na súa relación co Inega, as entidades colaboradoras realizarán as seguintes funcións:</p>
    <p>a) Realización ante o Inega dos trámites para solicitar a axuda.</p>
    <p>b) Desenvolvemento das accións vinculadas á convocatoria.</p>
    <p>c) Xustificación da axuda ante o Inega.</p>
    <p>4. Para lograr a solvencia técnica e económica, as entidades colaboradoras deberán dispor dos medios tecnolóxicos precisos que garantan o acceso á aplicación informática habilitada para a xestión da selección de entidades colaboradoras e para a tramitación das solicitudes de axuda, así como da utilización de medios electrónicos nas comunicacións entre as entidades colaboradoras e o Inega. As características técnicas exixibles poderán consultarse na paxina web do Inega (www.inega.gal).</p>
    <p>5. Será necesario que as entidades colaboradoras estean dadas de alta na Consellería de Economía, Emprego e Industria como empresas de instalacións térmicas en edificios.</p>
    <p>6. Poderán adquirir a condición de entidade colaboradora aquelas entidades que reúnan os requisitos establecidos neste artigo e que o soliciten no prazo que se indica no artigo 3 da resolución de convocatoria, contado a partir do día seguinte ao da publicación desta resolución no <em>Diario Oficial de Galicia</em>.</p>
    <p>7. Non poderán obter a condición de entidade colaboradora aquelas en que concorra algunha das circunstancias previstas no artigo 10.2 e 3 da Lei 9/2007, do 13 de xuño, de subvencións de Galicia, e na súa normativa de desenvolvemento.</p>
    <p>8. As entidades colaboradoras seleccionaranse de acordo co procedemento que se establece no artigo 9 destas bases, con suxeición á normativa que resulte de aplicación.</p>
    <p>Artigo 8. <em>Obrigas e compromisos das entidades colaboradoras</em></p>
    <p>1. Son obrigas das entidades colaboradoras, sen prexuízo do disposto no artigo 12 da Lei 9/2007, do 13 de xuño, de subvencións de Galicia:</p>
    <p>a) Encontrarse ao día no pagamento das obrigas coa Facenda pública do Estado, da Administración autonómica, así como coa Seguridade Social.</p>
    <p>b) Someterse ás actuacións de comprobación e control financeiro dos órganos competentes da Administración autonómica, estatal e comunitaria no exercicio das súas funcións.</p>
    <p>c) Cumprir cos criterios establecidos no convenio subscrito co Inega.</p>
    <p>d) Actuar en nome e por conta do Inega para todos os efectos relacionados coa subvención, colaborando na xestión das subvencións sen que se produza a entrega previa e distribución dos fondos recibidos.</p>
    <p>e) Conservar os xustificantes orixinais e o resto da documentación relacionada coa axuda durante un período de cinco anos desde a súa concesión.</p>
    <p>f) Remitir copia dixitalizada desa documentación ao Inega.</p>
    <p>g) Deixar clara constancia nos seus rexistros contables e así facilitar a xustificación adecuada da subvención e a comprobación do cumprimento das condicións establecidas, de acordo co disposto no artigo 13.2.j) da Lei 9/2007, do 13 de xuño, de subvencións de Galicia.</p>
    <p>h) Transcorrido o prazo máximo sen ditarse resolución expresa, a entidade colaboradora poderán entender rexeitadas as súas solicitudes por silencio administrativo.</p>
    <p>2. As entidades colaboradoras adheridas asumirán os seguintes compromisos:</p>
    <p>a) Encher convenientemente os formularios de solicitude de axuda (anexo III) a través da aplicación informática que se habilite para o efecto.</p>
    <p>b) Vender no marco da iniciativa só os equipamentos que cumpran coas condicións establecidas nas bases.</p>
    <p>c) Cumprir coa normativa establecida para o desenvolvemento da convocatoria, en concreto a autorización ou inscrición da instalación no rexistro correspondente da consellería competente en materia de industria.</p>
    <p>Artigo 9. <em>Adhesión simplificada</em></p>
    <p>1. Esta forma de adhesión está unicamente dirixida ás entidades colaboradoras adheridas ao convenio de xestión das axudas de biomasa particulares 2019, regulado na Resolución do 11 de decembro de 2018 (DOG núm. 4, do 7 de xaneiro de 2019), e que desexen adherirse ao procedemento de xestión das axudas para proxectos de biomasa para particulares 2020.</p>
    <p>2. A entidade colaboradora deberá acceder á aplicación informática dispoñible na páxina web do Inega (http://www.inega.gal) ou accesible desde a sede electrónica da Xunta de Galicia (https://sede.xunta.gal) para cubrir a solicitude de adhesión (anexo II) e o convenio de colaboración (anexo X), xerarase un documento en formato pdf con estes dous anexos.</p>
    <p>Por defecto, a aplicación informática cubrirá os anexos cos datos dispoñibles da convocatoria da anualidade 2019. A entidade colaboradora poderá actualizar os datos, se é o caso. No caso de modificación de datos, a entidade colaboradora deberá xuntar a documentación necesaria para xustificar estes cambios, de igual xeito que se realiza na adhesión común, regulada no artigo 10 das bases reguladoras.</p>
    <p>3. Para acceder á aplicación informática e solicitar a adhesión simplificada, utilizará o usuario e o contrasinal outorgados polo Inega na convocatoria 2019. No caso de que algunha entidade colaboradora non lembre estes datos, poderá solicitalos a través do correo electrónico habilitado para tal efecto, indicando os seus datos para a identificación.</p>
    <p>4. Unha vez xerada a solicitude normalizada (anexo II), deberá presentala por vía electrónica de conformidade co establecido. As copias dos documentos dixitalizados gozarán da mesma validez e eficacia que os orixinais sempre que exista constancia de que sexan auténticas.</p>
    <p>Artigo 10. <em>Adhesión común</em></p>
    <p>1. A primeira vez que a entidade colaboradora acceda á aplicación asignarase un usuario e un contrasinal. Este usuario e contrasinal serán os válidos para consultar o estado da solicitude de adhesión, para cubrir as solicitudes de axuda e para ver o seu estado.</p>
    <p>2. A entidade colaboradora deberá acceder á aplicación informática dispoñible na páxina web do Inega (http://www.inega.gal) ou accesible desde a sede electrónica da Xunta de Galicia (http://sede.xunta.gal) para encher a solicitude de adhesión (anexo II) e o convenio de colaboración (anexo X), e xerarase un documento en formato pdf con estes dous anexos –o segundo por duplicado–.</p>
    <p>Unha vez xerada a solicitude normalizada (anexo II), deberá presentala por vía electrónica de conformidade co establecido nestas bases reguladoras. As copias dos documentos dixitalizados gozarán da mesma validez e eficacia que os orixinais sempre que exista constancia de que sexan auténticas.</p>
    <p>3. Se a entidade interesada presenta a súa solicitude presencialmente, requirirase para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>A publicación dos formularios de solicitude no DOG farase unicamente para os efectos informativos.</p>
    <p>4. As persoas interesadas deberán achegar coa solicitude a seguinte documentación:</p>
    <p>a) Documento acreditativo de poder suficiente do representante legal da entidade.</p>
    <p>b) Recibo do imposto de actividades económicas (IAE) ou, se é o caso, declaración responsable de exención de pagamento segundo figura no anexo II.</p>
    <p>c) Convenio de colaboración (anexo X) debidamente asinado pola entidade colaboradora.</p>
    <p>Unha vez asinado polo Inega, a entidade colaboradora poderá acceder ao citado convenio no taboleiro.</p>
    <p>5. Comprobación de datos.</p>
    <p>a) Para a tramitación deste procedemento consultaranse automaticamente os datos incluídos nos seguintes documentos elaborados polas administracións públicas:</p>
    <p>1º. DNI ou NIE, cando a entidade colaboradora sexa unha persoa física (autónomo).</p>
    <p>2º. NIF, cando a entidade colaboradora sexa unha persoa xurídica.</p>
    <p>3º. Certificación de alta no imposto de actividades económicas, cando a entidade colaboradora sexa unha empresa.</p>
    <p>4º. Concesión de subvencións e axudas.</p>
    <p>5º. Inhabilitación para obter subvencións e axudas.</p>
    <p>6º. Certificacións de estar ao día no pagamento coa AEAT, Seguridade Social e Facenda autonómica.</p>
    <p>b) No caso de que as persoas interesadas se opoñan a esta consulta, deberán indicalo no cadro habilitado no modelo de solicitude e achegar os documentos correspondentes.</p>
    <p>Excepcionalmente, no caso de que algunha circunstancia imposibilitase a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>6. Documentación complementaria da solicitude.</p>
    <p>a) A documentación complementaria da solicitude deberase presentar electronicamente. As entidades interesadas responsabilizaranse da veracidade dos documentos que presenten. Excepcionalmente, a Administración poderá requirir a exhibición do documento orixinal para o cotexo da copia electrónica presentada.</p>
    <p>Se a entidade interesada presenta a documentación complementaria presencialmente, requirirase para que a emende a través da súa presentación electrónica. Para estes efectos, considerarase como data de presentación aquela en que fose presentada a emenda.</p>
    <p>b) As copias dos documentos gozarán da mesma validez e eficacia que os seus orixinais sempre que exista constancia de que sexan auténticas.</p>
    <p>c) Sempre que se realice a presentación de documentación separadamente da solicitude, deberá indicarse o código e o órgano responsable do procedemento, o número de rexistro de entrada da solicitude e o número de expediente, se dispón del.</p>
    <p>d) No caso de que algún dos documentos que se van presentar de forma electrónica superase os tamaños máximos establecidos de 5 MB, por arquivo individual, permitirase a presentación deste de forma presencial dentro dos prazos previstos.</p>
    <p>e) Todos os trámites administrativos que as entidades colaboradoras deban realizar durante a tramitación deste procedemento deberán ser realizados electronicamente a través da aplicación informática habilitada para estas axudas, accesible desde a sede electrónica da Xunta de Galicia (http://sede.xunta.gal) ou da páxina web do Inega (www.inega.gal).</p>
    <p>7. Prazo de presentación das solicitudes de adhesión.</p>
    <p>O prazo para a presentación das solicitudes de adhesión será de quince (15) días hábiles contados desde o día seguinte ao da publicación desta resolución no DOG.</p>
    <p>8. Instrución do procedemento de adhesión.</p>
    <p>a) Unha vez presentada a solicitude de adhesión xunto coa documentación complementaria, o órgano instrutor comprobará que reúne todos os requisitos e que se achegan todos os documentos exixidos polas bases reguladoras. De conformidade coa normativa reguladora do procedemento administrativo común, se a solicitude non reúne os requisitos exixidos, requirirase a entidade colaboradora para que, nun prazo de 10 días hábiles, emende a falta ou presente os documentos preceptivos, coa advertencia expresa de que, se así non o fixese, se dará por desistida da súa petición e arquivarase o expediente.</p>
    <p>Igual requirimento se efectuará por parte do Inega no suposto de resultado negativo da consulta efectuada á Axencia Estatal da Administración Tributaria (AEAT), Tesouraría Xeral da Seguridade Social (TXSS), Consellería de Facenda, ao Rexistro Mercantil e a outros rexistros públicos.</p>
    <p>b) De conformidade co establecido no artigo 7 destas bases reguladoras, en canto á solvencia técnica das entidades colaboradoras, utilizaranse medios electrónicos para as notificacións.</p>
    <p>c) Para dar cumprimento ao establecido na Lei 39/2015, do 1 de outubro, do procedemento administrativo común das administracións públicas (artigo 14.2), e na Lei 4/2019, do 17 de xullo, de administración dixital de Galicia (artigo 10), todas as notificacións realizaranse por medios electrónicos, mediante o sistema de notificación electrónica de Galicia-Notifica.gal, dispoñible a través da sede electrónica da Xunta de Galicia<br>(https://sede.xunta.gal), na epígrafe Notificacións electrónicas.</p>
    <p>Este sistema remitirá ás entidades colaboradoras avisos da posta á disposición das notificacións na súa conta de correo e/ou teléfono móbil que conste na solicitude. Estes avisos non terán, en ningún caso, efectos de notificación efectuada e a súa falta non impedirá que a notificación sexa considerada plenamente válida.</p>
    <p>d) As entidades colaboradoras deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal para todos os procedementos administrativos tramitados pola Administración xeral e do sector público autonómico. En todo caso, a Administración xeral poderá crear de oficio ese enderezo, para os efectos de asegurar o cumprimento por parte das persoas interesadas do seu deber de relacionarse por medios electrónicos.</p>
    <p>Para utilizar os servizos de Notifica.gal deberá dispoñer dun usuario e dunha clave no servizo Chave365, ou dun certificado de persoa física ou xurídica asociado ao NIF da persoa destinataria, e comprobar que o seu navegador e sistema operativo cumpren os requisitos técnicos.</p>
    <p>e) As notificacións entenderanse efectuadas no momento en que se produza o acceso ao seu contido e entenderase rexeitada cando transcorran dez días naturais desde a posta á disposición da notificación sen que se acceda ao seu contido. En tal caso, farase constar no expediente tal circunstancia e darase por efectuada a notificación.</p>
    <p>Se o envío da notificación non é posible por problemas técnicos, o Inega efectuará a notificación polos medios previstos na normativa reguladora do procedemento administrativo común.</p>
    <p>8. Instrución do procedemento e audiencia.</p>
    <p>a) A persoa que ostenta a xefatura da Unidade Xurídico-Administrativa do Inega realizará de oficio os actos de instrución necesarios para a determinación, o coñecemento e a comprobación dos datos en virtude dos cales debe formularse a proposta de resolución.</p>
    <p>b) Logo de revisar as solicitudes e as emendas feitas, e inmediatamente antes da resolución, porase de manifesto ás entidades colaboradoras para que, nun prazo de 10 días hábiles, poidan formular alegacións e presentar os documentos e xustificacións que consideren pertinentes.</p>
    <p>Poderase prescindir do trámite a que se refire o parágrafo anterior cando non figuren no procedemento nin se vaian ter en conta na resolución outros feitos nin outras alegacións ou probas que as aducidas polo interesado.</p>
    <p>c) Unha vez concluído o trámite de audiencia, o órgano instrutor formulará a proposta de resolución, que elevará ao órgano competente para resolver.</p>
    <p>9. Resolución.</p>
    <p>a) O director do Inega é o órgano competente para resolver o procedemento de selección das solicitudes de obtención da calidade de entidade colaboradora.</p>
    <p>b) O prazo máximo para resolver sobre as adhesións é de 25 días hábiles desde a publicación desta resolución no <em>Diario Oficial de Galicia</em> (DOG). Pasado o devandito prazo, as entidades colaboradoras poderán entender rexeitadas as súas solicitudes por silencio administrativo. A resolución ditarase individualmente para cada unha das solicitudes e notificarase seguindo estritamente a súa orde de presentación, salvo que se deba emendar, momento en que se terá en conta a data de presentación da emenda.</p>
    <p>Aqueles expedientes que reúnan todos os requisitos e a documentación necesaria serán adheridos a este programa.</p>
    <p>10. Notificación das resolucións.</p>
    <p>a) Todas as resolucións serán notificadas de acordo co establecido na normativa reguladora do procedemento administrativo común.</p>
    <p>b) Segundo o establecido no artigo 7 destas bases reguladoras, en canto á solvencia técnica das entidades colaboradoras, utilizaranse medios electrónicos para as notificacións, de maneira que as notificacións se entenderán efectuadas no momento en que se produza o acceso ao seu contido e entenderanse rexeitadas cando transcorran dez días naturais desde a posta á disposición da notificación sen que se acceda ao seu contido. En tal caso, farase constar no expediente tal circunstancia e darase por efectuada a notificación.</p>
    <p>c) Na páxina web do Inega (www.inega.gal) poderá consultarse a listaxe de entidades colaboradoras adheridas ao programa.</p>
    <p>d) As entidades colaboradoras poderán consultar na aplicación informática e na Carpeta cidadá-A miña sede, accesible desde a sede electrónica da Xunta de Galicia<br>(http://sede.xunta.gal), o estado das súas solicitudes á medida que avanza a tramitación administrativa do expediente e a documentación presentada.</p>
    <p>Artigo 11. <em>Beneficiarias</em></p>
    <p>1. Poderán ser beneficiarias das subvencións, sen prexuízo de reunir os demais requisitos establecidos nestas bases, as persoas físicas propietarias de calquera dereito sobre un inmoble de dereito residencial ou as comunidades e mancomunidades de veciños, sempre que as actuacións subvencionables descritas no artigo 3 se realicen en vivendas ou edificios do sector residencial sitas na Comunidade Autónoma de Galicia. Así mesmo, as agrupacións de persoas físicas, privadas sen personalidade, estas non poderán disolverse ata que transcorra o prazo de prescrición previsto nos artigos 35 e 63 da Lei 9/2007, do 13 de xuño, de subvencións de Galicia.</p>
    <p>2. Non poderán ter a condición de beneficiarias as persoas ou entidades en que concorra algunha das circunstancias previstas nos números 2 e 3 do artigo 10 da citada Lei 9/2007, do 13 de xuño, de subvencións de Galicia.</p>
    <p>Artigo 12. <em>Obrigas das beneficiarias</em></p>
    <p>1. Son obrigas das beneficiarias as establecidas no artigo 11 da Lei 9/2007, do 13 de xuño, de subvencións de Galicia, e, en particular, as seguintes:</p>
    <p>a) Someterse ás actuacións de comprobación e control financeiro dos órganos competentes da Administración autonómica, estatal e comunitaria no exercicio das súas funcións.</p>
    <p>b) Proporcionarlle á entidade colaboradora todos os documentos necesarios para poder tramitar as axudas establecidas nestas bases, así como acreditar os requisitos ou condicións que determinen a concesión da axuda, no prazo sinalado na convocatoria ou, excepcionalmente, o que se sinale na resolución, cando esta sexa consecuencia da estimación dun recurso.</p>
    <p>c) O solicitante ten que facilitarlle á entidade colaboradora seleccionada as outras dúas ofertas que necesariamente teñen que xuntarse á solicitude de axuda.</p>
    <p>As ofertas presentadas teñen que ser sempre con carácter previo á contratación do compromiso para a prestación do servizo ou a entrega do ben.</p>
    <p>As ofertas deberan respectar a moderación de custos tal como establece o artigo 48.2.e) do Regulamento de execución (UE) 809/2014, da Comisión, do 17 de xullo. Para iso, para todos os gastos incluídos na solicitude de axuda, deberán solicitarse como mínimo tres ofertas de diferentes provedores con carácter previo á contratación e presentalas coa solicitude de axuda. As ofertas presentadas para cada gasto deberán cumprir cos seguintes requisitos:</p>
    <p>1º. Deberán proceder de empresas que teñan como obxecto social a fabricación ou subministración dos bens ou servizos incluídos na oferta, salvo na compra de terreos e edificacións.</p>
    <p>Non poderán proceder de empresas vinculadas entre elas, nin co solicitante, nos termos establecidos na lexislación de contratos do sector público.</p>
    <p>2º. Deberán incluír como mínimo o NIF, nome e enderezo da empresa oferente, o nome ou razón social da empresa solicitante da axuda, a data de expedición e unha descrición detallada dos conceptos ofertados. Para que a descrición dos conceptos se considere detallada, deberá incluír no caso de obra civil e instalacións a relación pormenorizada e cuantificada das unidades de obra que inclúe; no caso de subministración de maquinaria e equipamentos, a súa marca, o modelo, así como as características técnicas e, no caso de prestación de servizos, a descrición detallada destes.</p>
    <p>3º. Excepcionalmente, no caso de conceptos subvencionables que polas súas especiais características non exista no mercado suficiente número de entidades que o subministren, a moderación de custos poderá xustificarse alternativamente mediante un informe dun taxador, perito ou dun organismo público autorizado en que se determine xustificadamente o seu valor de mercado.</p>
    <p>Non se considerarán subvencionables os gastos en que non se xustifique a moderación de custos conforme os criterios e requisitos sinalados.</p>
    <p>d) Acreditar ante a entidade colaboradora, con anterioridade a ditarse a proposta de resolución de concesión, así como antes das correspondentes propostas de pagamento, que está ao día nas súas obrigas tributarias estatais e autonómicas e da Seguridade Social, e que non ten pendente de pagamento ningunha outra débeda, por ningún concepto, coa Administración pública da Comunidade Autónoma.</p>
    <p>e) Realizar o pagamento das facturas emitidas pola entidade colaboradora antes da data en que deban presentarse ante o Inega. Este pagamento debe estar debidamente documentado mediante xustificante bancario, tal e como se establece no artigo 23 destas bases.</p>
    <p>f) Cando non se poida executar o proxecto, deberá renunciar á subvención. A renuncia tramitarao a entidade colaboradora, mediante a presentación do anexo VI que se xunta a título informativo. Este anexo estará dispoñible na páxina web do Inega (http://www.inega.gal).</p>
    <p>g) A beneficiaria está obrigada a respectar o destino do investimento, polo menos, os tres (3) anos posteriores á data da resolución de pagamento final, salvo que existan prazos de maior amplitude aplicables no ámbito da Xunta de Galicia para proxectos determinados, caso en que se aplicarán estes.</p>
    <p>h) Os bens subvencionados quedarán afectos á actividade subvencionada un mínimo de tres (3) anos desde a resolución de pagamento final, salvo que existan prazos de maior amplitude aplicables no ámbito da Xunta de Galicia para proxectos determinados, caso en que se aplicarán estes.</p>
    <p>i) Conservar os documentos xustificativos da aplicación dos fondos recibidos, incluídos os documentos electrónicos, que poidan ser obxecto das actuacións de comprobación e control.</p>
    <p>j) Comunicarlle ao Inega, a través da entidade colaboradora, a obtención doutras subvencións, axudas, ingresos ou recursos que financien as actividades subvencionadas, así como a modificación das circunstancias que fundamentasen a concesión da subvención. Esta comunicación deberá efectuarse no momento en que se coñeza e, en todo caso, con anterioridade á xustificación da aplicación dada aos fondos.</p>
    <p>k) Proceder ao reintegro dos fondos percibidos nos supostos establecidos no artigo 33 da Lei 9/2007, do 13 de xuño, de subvencións de Galicia.</p>
    <p>l) En cumprimento do artigo 15.3 da Lei 9/2007, de subvencións de Galicia, no caso de promoción ou difusión pública que as persoas beneficiarias realicen da actuación subvencionada por calquera soporte, deberá constar o cofinanciamento con fondos da Xunta de Galicia a través do Instituto Enerxético de Galicia, que se efectuará incorporando de forma visible o símbolo e logotipo da Xunta de Galicia e do Inega.</p>
    <p>m) Cumprir coas medidas en materia de información e comunicación sobre o apoio procedente dos fondos Feader recollidas no punto 2 da parte 1 do anexo III do Regulamento de execución (UE) 808/2014, da Comisión, do 17 de xullo, polo que se establecen disposicións de aplicación do Regulamento (UE) 1305/2013, do Parlamento Europeo e do Consello, do 17 de decembro, relativo a axuda ao desenvolvemento rural a través de Fondo Europeo Agrícola de Desenvolvemento Rural (Feader).</p>
    <p>En todas as actividades de información, publicidade e comunicación que leve a cabo o beneficiario deberá recoñecer o apoio do Feader á operación financiada, mostrando o emblema da Unión e unha referencia á axuda do Feader.</p>
    <p>n) No marco das medidas de desenvolvemento rural, comprometerase a proporcionar á autoridade de xestión, aos avaliadores designados ou a outros organismos en que esa autoridade delegara a realización deste tipo de tarefas, toda a información necesaria para poder realizar o seguimento e a avaliación do programa, en particular en relación co cumprimento de determinados obxectivos e prioridades (artigo 71 do Regulamento (UE) 1305/2013, do Parlamento Europeo e do Consello, do 17 de decembro).</p>
    <p>Artigo 13. <em>Transparencia e bo goberno</em></p>
    <p>1. A presentación da solicitude implica o coñecemento e a aceptación destas bases reguladoras.</p>
    <p>2. De conformidade co artigo 17 da Lei 1/2016, do 18 de xaneiro, de transparencia e bo goberno, e co artigo 15 da Lei 9/2007, do 13 de xuño, de subvencións de Galicia, a consellería responsable da iniciativa publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puidesen impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>3. En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a subministrar á Administración, ao organismo ou á entidade das previstas no artigo 3.1 da Lei 1/2016 a que se atopen vinculadas, logo de requirimento, toda a información necesaria para o cumprimento por aquela das obrigas previstas no título I da citada lei.</p>
    <p>4. Por outra parte, de conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitirase á Base de datos nacional de subvencións a información requirida por esta, o texto da convocatoria para a súa publicación na citada base e o seu extracto no <em>Diario Oficial de Galicia</em> para a súa publicación de acordo co establecido no Real decreto 130/2019, do 8 de marzo, polo que se regula a Base de datos nacional de subvencións e a publicidade das subvencións e demais axudas.</p>
    <p>Artigo 14. <em>Solicitudes</em></p>
    <p>1. As entidades colaboradoras adheridas son as encargadas de tramitar o procedemento (presentar a solicitude e presentar a documentación xustificativa da actuación).</p>
    <p>2. O beneficiario da axuda terá que pedir as tres ofertas necesarias para garantir a moderación de custos tal e como se recolle no artigo 12.1.c) destas bases reguladoras, tendo en conta que a oferta seleccionada corresponderá á da entidade colaboradora adherida encargada da tramitación da súa solicitude e que o equipamento térmico de biomasa cumpra os requisitos mínimos exixidos no artigo 2 destas bases.</p>
    <p>3. Na páxina web do Inega (www.inega.gal) estará dispoñible unha listaxe de entidades colaboradoras adheridas á convocatoria de axudas.</p>
    <p>4. Unha vez elixida a instalación, a entidade colaboradora terá que:</p>
    <p>a) Comprobar que a persoa que vai solicitar a axuda cumpre cos requisitos establecidos no artigo 11 destas bases para poder ser beneficiaria da axuda.</p>
    <p>b) Cubrir a solicitude para esa solicitante, mediante a aplicación informática habilitada para o efecto e accesible desde a sede electrónica da Xunta de Galicia ou ben desde a páxina web do Inega (www.inega.gal). A aplicación solicitará a inclusión da documentación necesaria e xerará a solicitude da beneficiaria por duplicado.</p>
    <p>A solicitude imprímese obrigatoriamente desde a aplicación informática.</p>
    <p>5. A entidade colaboradora presentará telematicamente desde a aplicación a solicitude de axuda unha vez asinada pola beneficiaria, mediante o formulario normalizado accesible desde a citada aplicación informática e que se xunta como anexo III.</p>
    <p>Artigo 15. <em>Documentación necesaria para a tramitación do procedemento</em></p>
    <p>1. Co envío da solicitude (anexo III) deberase incluír dixitalmente e en formato PDF, con tamaño máximo por arquivo individual de 5 MB, a seguinte documentación complementaria:</p>
    <p>a) Autorización para a representación segundo o anexo IV.</p>
    <p>b) Acreditar a titularidade dos terreos ou inmobles sobre os cales se vai executar o proxecto, ou a dispoñibilidade deles durante un período mínimo de cinco anos (que permitan concretar a situación do predio ou inmoble sobre o terreo).</p>
    <p>Os documentos admitidos para acreditar a titularidade son: certificado do Rexistro da Propiedade, escritura pública de obra nova, escritura pública de compravenda, escritura pública de aceptación da herdanza, escritura pública de doazón e aceptación ou sentenza xudicial, segundo corresponda; contrato de arrendamento ou cesión de uso, xunto co documento que acredita a titularidade do arrendador ou cedente.</p>
    <p>Non se admitirán como acreditación da titularidade recibos de impostos de bens inmobles ou certificacións do Catastro Inmobiliario.</p>
    <p>c) No suposto de que o solicitante sexa unha agrupación de persoas físicas, privadas sen personalidade, o representante deberá asinar a solicitude e a entidade colaboradora achegará a seguinte documentación:</p>
    <p>1º. Documentación que acredite a súa constitución.</p>
    <p>2º. Documentación que acredite a representación con que se actúa.</p>
    <p>3º. Documento no cal consten os compromisos de execución asumidos por cada un dos integrantes, así como o importe de subvención que vai aplicar cada un deles, que terán igualmente a condición de beneficiarios mediante a presentación do anexo V, que se xunta a título informativo. Este anexo deberá cubrirse a través da aplicación informática accesible desde a sede electrónica da Xunta de Galicia https://sede.xunta.gal, ou ben desde a páxina web do Inega (http://www.inega.gal).</p>
    <p>d) No caso de que unha comunidade de veciños sexa a solicitante, de conformidade co artigo 13.3 da Lei 49/1960, do 21 de xullo, sobre propiedade horizontal, o/a presidente/a posuirá a representación da comunidade neste procedemento e será a persoa asinante da documentación, e deberá presentar:</p>
    <p>1º. Acta de constitución da comunidade de propietarios coa relación dos propietarios e a determinación da cota de participación respectiva.</p>
    <p>2º. Certificación do acordo adoptado pola maioría legalmente establecida pola correspondente comunidade de propietarios en que acepte as bases da convocatoria, se comprometa á execución das respectivas obras e faculte o presidente ou administrador de predios para formular a solicitude de subvención.</p>
    <p>3º. Acta onde conste o nomeamento do presidente ou certificado expedido polo secretario da comunidade referente a este aspecto, ou certificación do administrador de predios que xestione a comunidade.</p>
    <p>4º. Documento en que consten os compromisos de execución asumidos por cada un dos integrantes, así como o importe de subvención que vai aplicar cada un deles, que terán igualmente a condición de beneficiarios mediante a presentación do anexo V, que se xunta a título informativo. Este anexo deberá cubrirse a través da aplicación informática accesible desde a sede electrónica da Xunta de Galicia https://sede.xunta.gal, ou ben desde a páxina web do Inega (http://www.inega.gal).</p>
    <p>e) Memoria técnica da actuación. Composta polos seguintes documentos:</p>
    <p>1º. Planos de situación en que se indique a localización dos equipamentos. Fotografía de vista aérea en que se indique de forma apreciable a edificación onde se executará a instalación (Sixpac, Catastro, etc.). Esbozos ou planos en que se localicen os equipamentos na edificación.</p>
    <p>2º. Folla de características do equipamento xerador utilizado.</p>
    <p>3º. Descrición da instalación proxectada segundo o modelo específico dispoñible na web do Inega (www.inega.gal): unha memoria técnica na cal se describirán, de forma detallada, os sistemas xeradores e os compoñentes principais da instalación.</p>
    <p>f) Presentación de tres ofertas da instalación que se pretende levar a cabo. Con independencia do importe do gasto subvencionable e na procura da moderación de custos, a entidade adherida a que corresponde a oferta seleccionada presentará, xunto co resto da documentación complementaria, as tres ofertas da instalación que se pretende levar a cabo.</p>
    <p>As ofertas deberán ser comparables desde un punto de vista técnico-económico e corresponderán a instalacións con características similares. No caso de que non se escolla a oferta máis vantaxosa desdun punto de vista económico, deberá estar debidamente xustificada a elección e fundamentara en criterios técnico-económicos. No caso de que a xustificación non sexa a adecuada, poderá tomarse como investimento elixible o orzamento, correspondente á oferta máis económica.</p>
    <p>Deberá remitirse o contido de cada unha das ofertas e non se admitirá o certificado, o informe, as invitacións realizadas ou documento similar que indique que se solicitaron e se tiveron en conta tales ofertas na elección da proposta escollida sen que se concrete o seu alcance.</p>
    <p>No caso de conceptos subvencionables que polas súas especiais características non exista no mercado suficiente número de entidades que o subministren, a moderación de custos poderá xustificarse alternativamente mediante un informe dun taxador, perito ou dun organismo público autorizado no cal se determine xustificadamente o seu valor de mercado.</p>
    <p>Non se considerarán subvencionables os gastos en que non se xustifique a moderación de custos conforme os criterios e requisitos sinalados.</p>
    <p>g) Declaración responsable do solicitante da axuda de que as ofertas da instalación que se pretende levar a cabo proceden de empresas independentes segundo o modelo dispoñible na web do Inega (www.inega.gal).</p>
    <p>Artigo 16. <em>Forma de presentación da documentación complementaria</em></p>
    <p>1. A documentación complementaria deberase presentar electronicamente. As entidades interesadas responsabilizaranse da veracidade dos documentos que presenten. Excepcionalmente, a Administración poderá requirir a exhibición do documento orixinal para o cotexo da copia electrónica presentada.</p>
    <p>Se a entidade interesada presenta a documentación complementaria presencialmente, requirirase para que a emende a través da súa presentación electrónica. Para estes efectos, considerarase como data de presentación aquela en que fose presentada a emenda.</p>
    <p>As copias dos documentos gozarán da mesma validez e eficacia que os seus orixinais, sempre que exista constancia de que sexan auténticas.</p>
    <p>2. Sempre que se realice a presentación de documentación separadamente da solicitude, deberá indicarse o código e o órgano responsable do procedemento, o número de rexistro de entrada da solicitude e o número de expediente, se dispón del.</p>
    <p>3. No caso de que algún dos documentos que se van presentar de forma electrónica superase os tamaños máximos establecidos de 5 MB por arquivo individual, permitirase a presentación deste de forma presencial dentro dos prazos previstos.</p>
    <p>5. Todos os trámites administrativos que as entidades colaboradoras deban realizar durante a tramitación deste procedemento deberán ser realizados electronicamente a través da aplicación informática habilitada para estas axudas, accesible desde a sede electrónica da Xunta de Galicia (http://sede.xunta.gal) ou da páxina web do Inega (www.inega.gal).</p>
    <p>Artigo 17. <em>Comprobación de datos</em></p>
    <p>Para a tramitación deste procedemento consultaranse automaticamente os datos incluídos nos seguintes documentos elaborados polas administracións públicas:</p>
    <p>a) DNI ou NIE, cando a persoa solicitante sexa unha persoa física.</p>
    <p>b) NIF do solicitante, cando se trate dunha persoa xurídica.</p>
    <p>c) Concesión de subvencións e axudas.</p>
    <p>d) Inhabilitación para obter subvencións e axudas.</p>
    <p>e) Certificacións de estar ao día no pagamento coa AEAT, Seguridade Social e Facenda autonómica.</p>
    <p>Artigo 18. <em>Órganos competentes</em></p>
    <p>A persoa que represente a xefatura da Unidade Xurídico-Administrativa do Inega será o órgano competente para a instrución do procedemento administrativo de concesión das subvencións e corresponde ao director do Inega ditar as diferentes resolucións que deriven dese procedemento.</p>
    <p>Artigo 19. <em>Instrución do procedemento de concesión das axudas</em></p>
    <p>1. Unha vez presentada a solicitude xunto coa documentación complementaria, o órgano instrutor comprobará que reúne todos os requisitos e que se achegan todos os documentos exixidos polas bases reguladoras. De non ser así, de conformidade coa normativa reguladora do procedemento administrativo común, requirirase a entidade colaboradora para que, nun prazo de 10 días hábiles, emende a falta ou presente os documentos preceptivos exixidos, con indicación de que, de non facelo así, se dará por desistida da súa petición e arquivarase o expediente.</p>
    <p>Igual requirimento se efectuará por parte do Inega no suposto de resultado negativo da consulta efectuada á Axencia Estatal da Administración Tributaria (AEAT), Tesouraría Xeral da Seguridade Social (TXSS), consellería competente en materia de economía e facenda, e da verificación do DNI/NIE.</p>
    <p>2. De conformidade co establecido no artigo 7 das bases reguladoras, en canto á solvencia técnica das entidades colaboradoras, utilizaranse medios electrónicos para os requirimentos de emenda.</p>
    <p>3. Para dar cumprimento ao establecido na Lei 39/2015, do 1 de outubro, do procedemento administrativo común das administracións públicas (artigo 14.2), e na Lei 4/2019, do 17 de xullo, de administración dixital de Galicia (artigo 10), todas as notificacións se realizarán por medios electrónicos, mediante o Sistema de notificación electrónica de Galicia-Notifica.gal ,dispoñible a través da sede electrónica da Xunta de Galicia<br>(https://sede.xunta.gal), na epígrafe Notificacións electrónicas.</p>
    <p>Este sistema remitirá ás entidades colaboradoras avisos da posta á disposición das notificacións na súa conta de correo e/ou teléfono móbil que conste na solicitude. Estes avisos non terán, en ningún caso, efectos de notificación efectuada e a súa falta non impedirá que a notificación sexa considerada plenamente válida.</p>
    <p>4. As entidades colaboradoras deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal para todos os procedementos administrativos tramitados pola Administración xeral e do sector público autonómico. En todo caso, a Administración xeral poderá crear de oficio ese enderezo, para os efectos de asegurar o cumprimento por parte das persoas interesadas do seu deber de relacionarse por medios electrónicos.</p>
    <p>Para utilizar os servizos de Notifica.gal deberá dispoñer dun usuario e unha clave no servizo Chave365, ou dun certificado de persoa física ou xurídica asociado ao NIF da persoa destinataria, e comprobar que o seu navegador e sistema operativo cumpren os requisitos técnicos.</p>
    <p>5. As notificacións entenderanse efectuadas no momento en que se produza o acceso ao seu contido e entenderanse rexeitadas cando transcorran dez días naturais desde a posta á disposición da notificación sen que se acceda ao seu contido. En tal caso, farase constar no expediente tal circunstancia e darase por efectuada a notificación.</p>
    <p>Se o envío da notificación non é posible por problemas técnicos, o Inega efectuará a notificación polos medios previstos na normativa reguladora do procedemento administrativo común.</p>
    <p>6. Sen prexuízo do disposto no número anterior, poderá requirirse a entidade colaboradora para que achegue aqueles datos, documentos complementarios ou aclaracións que resulten necesarios na tramitación e resolución do procedemento.</p>
    <p>7. As entidades colaboradoras poderán consultar na aplicación informática e na Carpeta cidadá-A miña sede, accesible desde a sede electrónica da Xunta de Galicia<br>(https://sede.xunta.gal), o estado das súas solicitudes á medida que avanza a tramitación administrativa dos expedientes e a documentación presentada.</p>
    <p>8. Unha vez revisadas as solicitudes e as emendas feitas, os expedientes administrativos que reúnan todos os requisitos e a documentación necesaria serán remitidos á comisión encargada da súa valoración. Aqueles que non cumpran coas exixencias contidas nestas bases ou na normativa de aplicación, ou que non conteñan a documentación necesaria, serán obxecto de resolución de inadmisión a trámite ou de denegación, dependendo da circunstancia que concorra en cada caso.</p>
    <p>Artigo 20. <em>Comisión de Valoración</em></p>
    <p>1. A Comisión de Valoración será o órgano colexiado encargado de avaliar as solicitudes de acordo cos criterios obxectivos fixados no artigo seguinte.</p>
    <p>2. A composición da Comisión de Valoración será a seguinte:</p>
    <p>a) Presidente: o director do Departamento de Enerxías e Planificación Enerxética.</p>
    <p>b) O xefe da Área de Enerxías Renovables.</p>
    <p>c) Dous técnicos do Inega (un da Xerencia e outro da Área de Enerxías Renovables).</p>
    <p>3. No documento co resultado da avaliación que elabore a Comisión figurarán de xeito individualizado os solicitantes propostos para obter a subvención e especificarase a puntuación que lles corresponde, así como o importe da subvención para cada un deles, ata esgotar o crédito dispoñible nos diferentes tipos de actuacións que se subvencionan.</p>
    <p>Artigo 21. <em>Criterios de valoración</em></p>
    <p>1. De acordo co documento de criterios de selección de operacións PDR Galicia 2014-2020, aprobado no Comité de Seguimento do PDR Galicia 2014-2020, os criterios de selección destas bases axústanse ao recollido no punto 7.2.2, que establece as puntuacións desas epígrafes.</p>
    <p>Os proxectos deberán acadar a puntuación mínima de 30 puntos para seren seleccionados.</p>
    <p>2. Características técnicas dos principais equipamentos (ata 50 puntos).</p>
    <p>a) Prestacións segundo as características do equipamento xerador (ata 30 puntos).</p>
    <p>Valorarase o equipamento xerador tendo en conta os seguintes criterios:</p>
    <p>a.1) Rendemento (20 puntos).</p>
    <p>Utilizaranse os seguintes valores para definir as puntuacións desta subalínea, utilizando o valor da etiquetaxe enerxética cando lle sexa de aplicación ao equipamento térmico, e o rendemento en caso contrario.</p>
    <table>
     <tbody>
      <tr>
       <td></td>
       <td>Valor da clase de eficiencia enerxética incluída <br>na etiqueta en modo calefacción</td>
       <td>Rendemento (R)</td>
      </tr>
      <tr>
       <td>P: 20 puntos</td>
       <td>A+++</td>
       <td>R ≥ 95&amp;nbsp;%</td>
      </tr>
      <tr>
       <td>P: 18 puntos</td>
       <td>A++</td>
       <td rowspan="5">75 &lt; R &lt; 95 (1)</td>
      </tr>
      <tr>
       <td>P: 16 puntos</td>
       <td>A+</td>
      </tr>
      <tr>
       <td>P: 12 puntos</td>
       <td>A</td>
      </tr>
      <tr>
       <td>P: 8 puntos</td>
       <td>B</td>
      </tr>
      <tr>
       <td>P: 4 puntos</td>
       <td>C</td>
      </tr>
      <tr>
       <td>P: 0 puntos</td>
       <td>D</td>
       <td>R = 75&amp;nbsp;%</td>
      </tr>
     </tbody>
    </table>
    <p>(1) O resto dos equipamentos puntuaranse proporcionalmente.</p>
    <p>a.2) Fluído calor-portador (5 puntos).</p>
    <p>Auga: 5 puntos.</p>
    <p>Aire: 0 puntos.</p>
    <p>a.3) Sistema de alimentación do combustible (5 puntos).</p>
    <p>Automática: 5 puntos.</p>
    <p>Manual: 0 puntos.</p>
    <p>b) Calidade enerxética do combustible empregado polo equipamento (ata 10 puntos).</p>
    <p>Valorarase esta epígrafe tendo en conta o combustible utilizado:</p>
    <p>1º. Pellet: 10 puntos.</p>
    <p>2º. Estelas: 6 puntos.</p>
    <p>3º. Leña 3: puntos.</p>
    <p>4º. Residuos forestais e outros tipos de biomasa: 1 punto.</p>
    <p>c) Sistema de limpeza automática do intercambiador (10 puntos).</p>
    <p>3. Grao de utilización da instalación (ata 25 puntos).</p>
    <p>a) Grao de utilización da instalación segundo o uso (ata 5 puntos).</p>
    <p>1º. Uso de calefacción e auga quente sanitaria (AQS): 5 puntos.</p>
    <p>2º. Uso de calefacción: 3 puntos.</p>
    <p>3º. Uso de AQS: 1 punto.</p>
    <p>b) Grao de autonomía do almacenamento de biomasa na instalación (ata 5 puntos).</p>
    <p>1º. Volume do silo con alimentación automática superior a 1.000 litros: 5 puntos.</p>
    <p>2º. Volume do silo con alimentación automática e volume de acumulación de combustible V ≥ 400 litros e V &lt; 1.000 litros: 3 puntos.</p>
    <p>3º. Silo ou sistema de almacenamento da biomasa sen alimentación automática inferior a 400 litros: 1 punto.</p>
    <p>c) Zona climática do concello segundo o Código técnico da edificación (CTE/HE1) (ata 10 puntos). Os proxectos situados en concellos definidos, tendo en conta a súa altitude, como zona E terán 10 puntos; os da zona D, 7 puntos; os da zona C, 4 puntos, e os da zona B, 1 punto.</p>
    <p>d) Rateo investimento/potencia da instalación (ata 10 puntos). Avaliarase en relación aos rateos de investimento máximo elixible por potencia do proxecto segundo as bases. Outórganse 0 puntos aos proxectos cuxo rateo investimento/potencia supere un 120 % do custo máximo elixible que lle corresponde polas súas características e a puntuación máxima para aqueles cuxo rateo sexa inferior ao 80 % do custo máximo elixible. O resto dos proxectos puntuaranse proporcionalmente.</p>
    <p>4. Localización xeográfica do proxecto (ata 25 puntos).</p>
    <p>Renda do concello (ata 25 puntos). Valoraranse os proxectos que se desenvolvan en zonas economicamente menos favorecidas, utilizando os datos mais recentes dispoñibles no IGE da renda dispoñible bruta por habitante dos municipios galegos. Outórganse 0 puntos aos proxectos situados no concello que teña a máxima renda dispoñible bruta por habitante de Galicia, e a puntuación máxima ao de menor. O resto dos proxectos puntuaranse proporcionalmente.</p>
    <p>Artigo 22. <em>Intensidade da axuda e contía máxima</em></p>
    <p>1. A intensidade da axuda será do 50 %.</p>
    <p>2. A contía máxima da axuda por proxecto será de 60.000 euros.</p>
    <p>Artigo 23. <em>Resolución das solicitudes</em></p>
    <p>1. Unha vez elaborada a relación prevista no artigo 20.3 destas bases, e sempre con anterioridade á resolución do procedemento, efectuarase o trámite de audiencia, por un prazo de 10 días. Cando non figuren no procedemento nin sexan tidos en conta outros feitos nin outras alegacións e probas que as aducidas polos interesados, prescindirase do trámite de audiencia.</p>
    <p>2. O prazo máximo para resolver e notificar a resolución do procedemento será o establecido no artigo 4 da resolución de convocatoria.</p>
    <p>Se transcorrese o prazo sen que se ditase resolución expresa, os interesados poderán entender rexeitadas as súas solicitudes por silencio administrativo, de conformidade co artigo 23.5 da Lei 9/2007, do 13 de xuño, de subvencións de Galicia.</p>
    <p>3. No suposto de ampliación do crédito e ata o límite do crédito dispoñible, terase en conta o sinalado no artigo 33.7 do Decreto 11/2009, do 8 de xaneiro, polo que se aproba o Regulamento da Lei de subvencións de Galicia.</p>
    <p>4. En cumprimento do disposto no artigo 1.5, anexo III de notificación da concesión da axuda, do Regulamento de execución (UE) 808/2014, da Comisión, do 17 de xullo, polo que se establecen disposicións de aplicación do Regulamento (UE) 1305/2013, do Parlamento Europeo e do Consello, do 17 de decembro, relativo á axuda ao desenvolvemento rural a través do Fondo Europeo Agrícola de Desenvolvemento Rural (Feader), na notificación da concesión da axuda débense informar tamén os beneficiarios de que a medida se subvenciona en virtude dun programa cofinanciado polo Feader dentro do Programa de desenvolvemento rural de Galicia 2014-2020 (PDR), medida 7.2.</p>
    <p>Artigo 24. <em>Aceptación e renuncia</em></p>
    <p>1. Transcorridos 10 días hábiles a partir do seguinte ao da publicación da proposta de resolución definitiva sen que a entidade colaboradora comunique expresamente a renuncia á subvención, entenderase que o solicitante acepta a subvención e desde ese momento adquirirá a condición de beneficiario.</p>
    <p>2. No caso de que a beneficiaria dunha subvención desexe renunciar á axuda concedida para a súa solicitude, deberá comunicarllo á entidade colaboradora, que presentará o anexo VI polos medios establecidos no artigo 14.5 destas bases reguladoras e comunicará este feito co fin de proceder ao arquivamento do expediente.</p>
    <p>No caso de que se comunicase a renuncia, ditarase a correspondente resolución que se notificará de conformidade co procedemento establecido no artigo 19.3 destas bases reguladoras.</p>
    <p>Artigo 25. <em>Prazos de execución das instalacións</em></p>
    <p>A execución da instalación deberá respectar a data de inicio, establecida no artigo 2.1 destas bases e a data de finalización do prazo de xustificación, que será o 30 de setembro de 2020.</p>
    <p>Artigo 26. <em>Xustificación da subvención</em></p>
    <p>1. A documentación correspondente á xustificación do investimento realizado presentaraa a entidade colaboradora de forma electrónica a través da aplicación informática accesible desde a sede electrónica da Xunta de Galicia (http://sede.xunta.gal) ou da páxina web do Inega (www.inega.gal).</p>
    <p>2. Tal e como dispón o artigo 46 do Decreto 11/2009, do 8 de xaneiro, polo que se aproba o Regulamento da Lei de subvencións de Galicia, cando o órgano administrativo competente para a comprobación da subvención aprecie a existencia de defectos emendables nas xustificacións presentadas polas entidades colaboradoras, porao no seu coñecemento e concederalle un prazo de dez (10) días para a súa corrección. Os requirimentos de emenda serán notificados tal e como se establece no artigo 19.3 destas bases reguladoras.</p>
    <p>3. No suposto de que transcorrese o prazo establecido para a xustificación sen terse presentado ningunha documentación, requirirase igualmente a entidade colaboradora para que no prazo improrrogable de 10 días hábiles a presente.</p>
    <p>Igual requirimento se efectuará por parte do Inega no suposto de resultado negativo da consulta de verificación do NIF da solicitante (persoa física).</p>
    <p>A presentación da xustificación no prazo adicional de 10 días non eximirá das sancións que conforme a lei correspondan.</p>
    <p>Artigo 27. <em>Documentación xustificativa do investimento</em></p>
    <p>1. Os documentos de xustificación deberán presentarse dentro do prazo establecido no artigo 25 destas bases reguladoras e deben estar, nese momento, os investimentos plenamente realizados, operativos e verificables.</p>
    <p>2. Para o cobramento por parte do solicitante da subvención concedida, a entidade colaboradora deberá presentar toda a documentación que se sinala neste artigo e solicitará o pagamento mediante a presentación do anexo VII, que se xunta a título informativo. Este anexo deberá cubrirse a través da aplicación informática accesible desde a sede electrónica da Xunta de Galicia https://sede.xunta.gal, ou ben desde a páxina web do Inega<br>(http://www.inega.gal).</p>
    <p>3. Documentación xustificativa que se ten que presentar xunto coa solicitude de pagamento:</p>
    <p>a) Para xustificar cada un dos gastos realizados, achegaranse as facturas, nas cales figurará o importe total que hai que pagar, e os documentos xustificativos que aseguren a efectividade do pagamento da totalidade do equipamento polo solicitante e que cumpran os seguintes requisitos:</p>
    <p>1º. A factura deberá reflectir con claridade os seguintes datos:</p>
    <p>– Data de emisión.</p>
    <p>– Nome e NIF/NIE do beneficiario.</p>
    <p>– Enderezo onde se realiza a obra.</p>
    <p>– Descrición detallada da totalidade do equipamento instalado de acordo coa solicitude.</p>
    <p>– Base impoñible, IVE, total da base impoñible máis IVE.</p>
    <p>– Volume do silo.</p>
    <p>– Número de serie da caldeira.</p>
    <p>2º. A expedición das facturas e o seu contido axustarase ao disposto no Real decreto 1619/2012, do 30 de novembro, polo que se aproba o Regulamento polo que se regulan as obrigas de facturación.</p>
    <p>3º. Considéranse documentos xustificativos do pagamento das facturas: a transferencia bancaria, o xustificante bancario de ingreso de efectivo polo portelo e a certificación bancaria, nos cales deberán estar claramente identificados:</p>
    <p>– Titular da conta desde a que se realiza a operación ou persoa que realiza o ingreso efectivo, que deben coincidir en todo caso coa persoa beneficiaria da subvención.</p>
    <p>– Receptor do pagamento (empresa ou autónomo).</p>
    <p>– Número de factura obxecto do pagamento.</p>
    <p>Os documentos deberán vir asinados pola entidade financeira.</p>
    <p>4º. Non se admitirán os supostos de autofacturación e, en relación coas empresas ou entidades vinculadas co beneficiario que executasen total ou parcialmente as actuacións subvencionadas, deberán concorrer as dúas circunstancias previstas no artigo 27.7.d) da Lei 9/2007, do 13 de xuño, de subvencións de Galicia: que a contratación se realice de acordo coas condicións normais de mercado e que se obteña a pertinente autorización por parte do órgano xestor.</p>
    <p>5º. En ningún caso poderá concertar a beneficiaria a execución total ou parcial das actividades subvencionadas nos supostos previstos nas letras a), b) e c) do artigo 27.7 da Lei 9/2007, do 13 de xuño, de subvencións de Galicia.</p>
    <p>6º. Non se admitirán como xustificantes os documentos acreditativos de pagamento en metálico nin os obtidos a través da internet se non están validados pola entidade bancaria ou non dispoñen de códigos para a súa verificación por terceiros na sede electrónica da entidade.</p>
    <p>7º. No caso dunha factura cuxo pagamento se xustifique mediante varios documentos de pagamento, cada un destes deberá facer referencia á factura á cal se imputa o pagamento.</p>
    <p>8º. No caso de que as persoas beneficiarias da axuda se acollan á cesión do dereito de cobramento establecido no número 1 do artigo 83 do Real decreto 887/2006, do 21 de xullo, polo que se aproba o Regulamento da Lei 38/2003, do 17 de novembro, xeral de subvencións, considérase efectivamente pagado o gasto coa cesión do dereito de cobramento da subvención a favor dos cesionarios.</p>
    <p>c) Achegaranse fotografías dos principais equipamentos instalados.</p>
    <p>d) Declaración complementaria do conxunto de axudas solicitadas para as mesmas actuacións subvencionadas, tanto as aprobadas e concedidas como as pendentes de resolución, das distintas administracións públicas ou calquera dos seus organismos, entes públicos ou privados, nacionais ou internacionais (anexo IX).</p>
    <p>e) Xustificación, nos casos que proceda, de ter dado cumprimento ás obrigas establecidas no artigo 12.1.l) e 12.1.m) destas bases reguladoras, en relación coa publicidade que o beneficiario lle deberá dar ao financiamento do investimento que se subvenciona.</p>
    <p>f) A beneficiaria achegará un certificado asinado polo técnico instalador no cal se indique a data de finalización da instalación que se subvenciona. Naqueles proxectos de xeración térmica con potencia superior a 70 kW ou eléctrica de potencia superior a 10 kW, deberá achegarse o certificado de dirección de obra asinado polo técnico. Naquelas instalacións que requiran a súa inscrición no rexistro da consellería competente en materia de industria, o beneficiario deberá achegar a inscrición ou a solicitude de ter solicitado a inscrición da instalación nese rexistro. Nese xustificante deberán figurar as características técnicas e o correspondente código de acceso ao referido rexistro, para ter a posibilidade de verificación no caso de que fose necesario.</p>
    <p>Lémbrase que a data de finalización da obra debe estar comprendida dentro do período de xustificación.</p>
    <p>Artigo 28. <em>Modificación da resolución de concesión da subvención</em></p>
    <p>1. Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
    <p>2. Cando por circunstancias técnicas sexa imprescindible variar o contido específico dos investimentos recollidos no proxecto inicial, a entidade colaboradora debe notificarllo ao órgano competente para a concesión da subvención mediante a presentación do anexo VIII.</p>
    <p>3. O órgano competente para a concesión da subvención poderá autorizar a modificación da resolución por instancia do beneficiario respectando os seguintes requisitos:</p>
    <p>a) Que a modificación do proxecto estea comprendida dentro da finalidade das normas ou bases reguladoras.</p>
    <p>b) Que se acredite a inexistencia de prexuízos a terceiros.</p>
    <p>c) Que os novos elementos e as circunstancias que motiven a modificación, de teren concorrido na concesión inicial, non suporían a denegación da axuda.</p>
    <p>4. As modificacións de proxectos que non se comuniquen con anterioridade á xustificación do investimento, ou aquelas que de xeito previo non acheguen a documentación necesaria para a súa valoración, tramitaranse conxuntamente coa documentación xustificativa do investimento, utilizando o requirimento de emenda de xustificación para completar o expediente. Poderán formalizarse a aceptación da modificación do proxecto e a xustificación deste mediante a resolución de pagamento sempre e cando a modificación do proxecto respecte os requisitos establecidos no número 3 deste artigo e se achegue toda a documentación da solicitude modificada.</p>
    <p>5. O acto polo que se acorde ou se denegue a modificación do proxecto, que poderá ou non afectar os termos da resolución de concesión, será ditado polo director do Inega logo da instrución do correspondente expediente, no cal se lles dará audiencia aos interesados.</p>
    <p>Artigo 29. <em>Incumprimentos xerais do proxecto</em></p>
    <p>1. Incumprimento total. Se se xustifican conceptos, partidas e/ou elementos subvencionables aprobados que representen menos do 60 % do importe total do investimento subvencionable, entenderase que non acadou os obxectivos propostos na solicitude e, polo tanto, determinará a perda do dereito ao cobramento da subvención concedida.</p>
    <p>2. Incumprimento parcial. Se a xustificación é igual ou superior ao 60 %, pero sen acadar o 100 % do investimento subvencionable, percibirá a subvención proporcional correspondente ao investimento xustificado admisible, sempre que cumpra o resto das condicións de concesión e a finalidade ou os obxectivos para os cales se concedeu a axuda.</p>
    <p>Artigo 30. <em>Importe para pagarlle ao beneficiario</em></p>
    <p>1. Os pagamentos calcularanse sobre a base dos importes que se consideren admisibles durante a comprobación efectuada polo Inega.</p>
    <p>O Inega examinará a solicitude de pagamento presentada e determinará os importes admisibles. Ademais, fixará:</p>
    <p>a) O importe para pagar ao beneficiario en función da solicitude de pagamento e a decisión de concesión.</p>
    <p>b) O importe para pagar ao beneficiario tras o exame da admisibilidade do custo que figura na solicitude de pagamento.</p>
    <p>Se o importe fixado conforme a letra a) supera o importe fixado conforme a letra b) do mesmo parágrafo en máis dun 10 %, aplicarase unha redución ao importe fixado conforme a letra b). A cantidade que se reintegrará será igual á diferenza entre eses dous importes, pero non irá máis alá da retirada total da axuda.</p>
    <p>2. O reintegro mencionado no número 1 deste artigo aplicarase aos gastos non admisibles detectados durante as comprobacións efectuadas polo Inega. Os custos examinados serán os custos acumulados contraídos con respecto á operación de que se trate. Isto entenderase sen prexuízo dos resultados dos anteriores controis das operacións de que se trate (artigo 63 do Regulamento (UE) 809/2014, da Comisión).</p>
    <p>Artigo 31. <em>Información básica sobre a protección de datos persoais</em></p>
    <p>Os datos persoais recadados neste procedemento serán tratados na súa condición de responsable pola Xunta de Galicia-Instituto Enerxético de Galicia coa finalidade de levar a cabo a tramitación administrativa que derive da xestión deste procedemento e a actualización da información e contidos da Carpeta cidadá.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas, circunstancia que se reflectirá no devandito formulario.</p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que os cidadáns poidan acceder de forma integral á información relativa a unha materia. Os datos serán comunicados á Dirección Xeral de Política Financeira, Tesouro e Fondos Europeos da Consellería de Facenda coa finalidade de realizar a xestión, seguimento, información, control, coordinación e estudo da execución e avaliación dos programas operativos dos fondos procedentes da Unión Europea na súa condición de organismo intermedio dos programas operativos en virtude das funcións atribuídas pola autoridade de xestión dos programas operativos segundo o disposto nos artigos 125, número 2; artigo 140, número 3 ao 5, e anexo XIII, número 3, do Regulamento (UE) núm. 1303/2013 e as súas disposicións de desenvolvemento.</p>
    <p>Co fin de darlle a publicidade exixida ao procedemento, os datos identificativos das persoas interesadas serán publicados conforme o descrito na presente norma reguladora a través dos distintos medios de comunicación institucionais de que dispón a Xunta de Galicia, como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/protección-datos-persoais</p>
    <p>Artigo 32. <em>Comprobación de investimentos</em></p>
    <p>De acordo con Plan galego de controis Feader en vigor, cando proceda, incluirán unha visita <em>in situ</em> para comprobar o final da operación obxecto da solicitude de pagamento.</p>
    <p>Artigo 33. <em>Reintegro da subvención e réxime sancionador</em></p>
    <p>1. Procederá o reintegro das contías percibidas indebidamente e a exixencia dos xuros de demora nos supostos previstos no artigo 33.1 da LSG. Estes xuros calcularanse en función do tempo transcorrido entre a finalización do prazo de pagamento para o beneficiario indicado na orde de recuperación, que non poderá fixarse en máis de 60 días, e a data de reembolso ou dedución (Regulamento (UE) núm. 809/2014, da Comisión, do 17 de xullo).</p>
    <p>2. Tendo en conta o artigo 14.1.n) da LSG, se o incumprimento atinxe ao mantemento do ben, a cantidade que se reintegrará será proporcional ao incumprimento e non poderá superar o 5 % do importe total.</p>
    <p>3. O procedemento de reintegro tramitarase nos termos previstos no artigo 77 do Decreto 11/2009.</p>
    <p>4. O Inega reserva para si o dereito a realizar cantas comprobacións, inspeccións e demais medidas de control que se consideren oportunas para velar pola correcta aplicación dos recursos públicos, e os beneficiarios someteranse ás actuacións de control que realice o Inega para o seguimento dos proxectos aprobados e ás de control financeiro que correspondan á Intervención Xeral da Comunidade Autónoma, ás actuacións de comprobación previstas na lexislación do Tribunal de Contas e do Consello de Contas, así como, se é o caso, ás dos servizos financeiros da Comisión Europea e do Tribunal de Contas Europeo.</p>
    <p>Durante a instrución do procedemento, o Inega poderá realizar unha visita previa ao lugar da operación para os efectos de verificar a admisibilidade do proxecto.</p>
    <p>Se no curso destas verificacións se detectara que os beneficiarios da subvencións ou as entidades colaboradoras adheridas incumpriron algunha das condicións establecidas nestas bases reguladoras, resolverase a adhesión, o que implicará a perda dos beneficios e, de ser o caso, o deber de reintegrar as cantidades obtidas indebidamente cos xuros legais que correspondan, sen prexuízo das accións legais e sancións que correspondan.</p>
    <p>5. Para facer efectiva a devolución a que se refire o número anterior tramitarase o oportuno procedemento de reintegro, que se axustará ao previsto no título II da Lei 9/2007, do 13 de xuño, de subvencións de Galicia.</p>
    <p>6. As entidades colaboradoras e os beneficiarios das subvencións, de ser o caso, estarán suxeitos ao réxime sancionador previsto no título IV da Lei 9/2007, do 13 de xuño, de subvencións de Galicia, e desenvolto no título VI do Decreto 11/2009, do 8 de xaneiro, polo que se aproba o regulamento da Lei 9/2007, e, cando proceda, ao disposto no título V do Regulamento de execución (UE) núm. 809/2014, da Comisión, do 17 de xullo, polo que se establecen as disposicións de aplicación do Regulamento (CE) núm. 1306/2013, do Parlamento Europeo e do Consello.</p>
    <p>Artigo 34. <em>Réxime de recursos</em></p>
    <p>As resolucións dos procedementos instruídos ao abeiro destas bases esgotan a vía administrativa e contra elas cabe interpor os seguintes recursos:</p>
    <p>1. Contra as resolucións ditadas ao abeiro desta resolución de convocatoria, sen prexuízo de que os interesados poidan exercer calquera outro que consideren procedente, poderán interpoñer recurso de alzada no prazo dun mes desde o día seguinte ao da notificación da resolución, se esta for expresa, ou en calquera momento a partir do día seguinte a aquel en que, de acordo coa súa normativa específica, se produzan os efectos do silencio administrativo, ante o presidente da Axencia Instituto Enerxético de Galicia, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>2. Contra as resolucións de reintegro, que poñen fin á vía administrativa, sen prexuízo de que os interesados poidan exercer calquera outro que consideren procedente, poderán interpoñer recurso de reposición no prazo dun mes desde o día seguinte ao da notificación da resolución, se esta for expresa, ou en calquera momento a partir do día seguinte a aquel en que, de acordo coa súa normativa específica, se produzan os efectos do silencio administrativo, ante o director da Axencia Instituto Enerxético de Galicia, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>Artigo 35. <em>Normativa de aplicación</em></p>
    <p>1. As subvencións concedidas ao abeiro destas bases reguladoras, rexeranse, entre outras, polas seguintes normas:</p>
    <p>a) Programa de desenvolvemento rural de Galicia 2014-2020 (PDR), aprobado pola Comisión Europea por Decisión de execución da Comisión, do 18 de novembro de 2015, e modificado mediante Decisión de execución da Comisión C (2017) 5420 final, do 26 de xullo de 2017; Decisión de execución da Comisión C (2018) 5236 final, do 30 de xullo de 2018, e pola Decisión de execución da Comisión C (2019) 1707 final, do 26 de febreiro de 2019, pola que se aproba a última modificación do programa.</p>
    <p>b) Regulamento (UE) núm. 1305/2013, do Parlamento Europeo do Consello, do 17 de decembro, relativo á axuda ao desenvolvemento rural a través do Fondo Europeo Agrario de Desenvolvemento Rural (Feader) e polo que se derroga o Regulamento (CE) núm. 1698/2005.</p>
    <p>c) Regulamento (UE) 1303/2013, do Parlamento Europeo e do Consello, do 17 de decembro, polo que se establecen disposicións comúns relativas ao Feder, FSE, ao Fondo de Cohesión, ao Feader e ao FEMP; o Regulamento (UE) 1306/2013, do 17 de decembro, do Parlamento Europeo e do Consello, sobre o financiamento, xestión e seguimento da política agrícola común; o Regulamento delegado da (UE) 807/2014, da Comisión, do 11 de marzo, que completa o Regulamento (UE) 1305/2013, do Parlamento Europeo e do Consello, relativo á axuda ao desenvolvemento rural a través do Fondo Europeo Agrícola de Desenvolvemento Rural (Feader), e introduce disposicións transitorias; e o Regulamento de execución (UE) 808/2014, da Comisión, do 17 de xullo, polo que se establecen disposicións de aplicación do Regulamento (UE) 1305/2013.</p>
    <p>d) Regulamento (UE) núm. 809/2014, da Comisión, do 17 de xullo, polo que se establecen disposicións de aplicación do Regulamento (UE) núm. 1306/2013, do Parlamento Europeo e do Consello, no que se refire ao sistema integrado de xestión e control, ás medidas de desenvolvemento rural e á condicionalidade.</p>
    <p>e) Regulamento da (UE) 640/2014, da Comisión, do 11 de marzo, polo que se completa o Regulamento da (UE) 1306/2013, do Parlamento Europeo e do Consello, no que respecta ao sistema integrado de xestión e control e ás condicións sobre a denegación ou retirada dos pagamentos e sobre as sancións administrativas aplicables aos pagamentos directos, ás axudas ao desenvolvemento rural e á condicionalidade.</p>
    <p>2. Así mesmo, rexeranse pola normativa aplicable ás axudas e subvencións na Comunidade Autónoma, en particular a seguinte:</p>
    <p>a) Lei 9/2007, do 13 de xuño, de subvencións de Galicia.</p>
    <p>b) Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia.</p>
    <p>c) Lei 38/2003, do 17 de novembro, xeral de subvencións.</p>
    <p>d). Real decreto 887/2006, do 21 de xullo, polo que se aproba o regulamento da Lei 38/2003, do 17 de novembro, xeral de subvencións.</p>
    <p>e) Lei 39/2015, do 1 de outubro, do procedemento administrativo común das administracións públicas.</p>
    <p>f) Lei 40/2015, do 1 de outubro, do réxime xurídico do sector público.</p>
    <p>g) Lei 4/2019, do 17 de xullo, de administración dixital de Galicia.</p>
    <p>h) Lei 9/2017, do 8 de novembro, de contratos do sector público, pola que se transpoñen ao ordenamento xurídico español as directivas do Parlamento Europeo e do Consello 2014/23/UE, do 26 de febreiro.</p>

