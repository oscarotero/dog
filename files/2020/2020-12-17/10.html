---
date: '2020-12-17'
id: G0474-091220-0001
page: 49581
number: 253
agency: Axencia Instituto Enerxético de Galicia
section: IV. Oposicións e concursos.
title: >-
  RESOLUCIÓN do 9 de decembro de 2020 pola que se convoca un posto de persoal
  directivo.
range: Resolución
url: >-
  https://www.xunta.gal/dog/Publicados/2020/20201217/AnuncioG0474-091220-0001_gl.html
---
<p>En virtude do Decreto 142/2016, do 22 de setembro, polo que se modifican as normas reguladoras do Instituto Enerxético de Galicia e se aproban os estatutos da Axencia Instituto Enerxético de Galicia, esta dirección</p>
    <h2>RESOLVE:</h2>
    <p>Primeiro. Anunciar a convocatoria para a cobertura do posto que se indica no anexo I desta resolución.</p>
    <p>Segundo. Aprobar as bases polas cales se rexerá o proceso de selección que se inclúen no anexo II.</p>
    <p>Para participar nesta convocatoria, os/as candidatos/as utilizarán o modelo de solicitude que se inclúe no anexo III.</p>
    <p>Terceiro. A presente convocatoria e as distintas resolucións que se diten ao longo do proceso de selección serán publicadas na páxina web http://www.inega.gal</p>
    <p>Cuarto. Esta convocatoria, as súas bases e cantos actos administrativos deriven dela ou da actuación do tribunal de selección poderán ser impugnados polos/as interesados/as no prazo e na forma establecidos pola Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 9 de decembro de 2020</p>
    <footer><p>Paula Uría Traba<br>Directora da Axencia Instituto Enerxético de Galicia</p></footer>
    <h2>ANEXO I</h2>
    <p>Código: INEGA02DD.</p>
    <p>Denominación do posto: director/a do Departamento de Enerxía.</p>
    <p>Dependencia: axencia Instituto Enerxético de Galicia.</p>
    <p>Localidade: Santiago de Compostela.</p>
    <p>Forma de provisión: persoal directivo (artigo 79 da Lei 16/2010, do 17 de decembro) do grupo III, nivel 2.</p>
    <p>Tipo de persoal: alta dirección.</p>
    <footer><p>ANEXO II</p></footer>
    <h2>Bases reguladoras da convocatoria da selección para o posto de director/a do Departamento de Enerxía da axencia Instituto Enerxético de Galicia</h2>
    <p>Artigo 1. Obxecto da convocatoria</p>
    <p>A presente convocatoria ten por obxecto a cobertura do posto de director/a do Departamento de Enerxía da axencia Instituto Enerxético de Galicia.</p>
    <p>Artigo 2. Vínculo</p>
    <p>O vínculo coa persoa seleccionada formalizarase mediante un contrato laboral de alta dirección ao abeiro do previsto no Real decreto 1382/1985, do 1 de agosto, polo que se regula a relación laboral de carácter especial do persoal de alta dirección, no artigo 17 do Decreto 119/2012, do 3 de maio, polo que se regulan as retribucións e percepcións económicas aplicables aos órganos de goberno ou dirección e ao persoal directivo das entidades do sector público autonómico, e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, excepto no suposto en que a persoa seleccionada sexa funcionaria de carreira pertencente ao grupo A, subgrupo A1, en que o vínculo se formalizará mediante libre designación.</p>
    <p>O/a director/a estará suxeito ao réxime de incompatibilidades recollido na Lei 53/1984, do 26 de decembro, de incompatibilidades do persoal ao servizo das administracións públicas.</p>
    <p>De acordo co artigo 34.5 da Lei 2/2015, do 29 de abril, do emprego público de Galicia, os contratos laborais de alta dirección do persoal directivo incluirán un pacto de permanencia e non competencia poscontractual polos dous anos seguintes á extinción do contrato.</p>
    <p>Artigo 3. Requisitos dos/das aspirantes</p>
    <p>Os/as aspirantes deben reunir os requisitos seguintes:</p>
    <p>a) Ter nacionalidade española, ser nacional dalgún dos Estados membros da Unión Europea ou ser nacional dalgún Estado en que, en virtude dos tratados internacionais subscritos pola Unión Europea e ratificados por España, sexa de aplicación a libre circulación de traballadores/as. Tamén poderán participar, calquera que sexa a súa nacionalidade, os cónxuxes dos españois e dos nacionais doutros Estados membros da Unión Europea, sempre que non estean separados de dereito. Nas mesmas condicións poderán participar os seus descendentes e os do seu cónxuxe, sempre que non estean separados de dereito, sexan menores de vinte e un anos ou maiores de idade dependentes. Así mesmo, poderán participar os estranxeiros con residencia legal en España.</p>
    <p>b) Non padecer enfermidade nin estar afectada por limitación física ou psíquica incompatible co desempeño das correspondentes funcións.</p>
    <p>c) Ter feitos os dezaseis anos.</p>
    <p>d) Non ter sido separado/a do servizo de calquera Administración pública en virtude de expediente disciplinario nin atoparse inhabilitado/a por sentenza firme para o exercicio de funcións públicas. Os/as aspirantes que non teñan a nacionalidade española deberán acreditar, igualmente, non estar sometidos/as a sanción disciplinaria ou condena penal que impida no seu Estado o acceso á función pública.</p>
    <p>e) Non atoparse en situación de inhabilitación absoluta ou especial para os empregos ou cargos públicos por resolución xudicial, para o acceso ao corpo ou escala de funcionario, ou para exercer funcións similares ás que desenvolvían no caso de persoal laboral, en que fose separado ou inhabilitado.</p>
    <p>f) Estar en posesión dunha titulación universitaria de licenciatura ou grao.</p>
    <p>De ser o caso, para as titulacións obtidas no estranxeiro, deberase estar en posesión da credencial que acredite a súa homologación ou validación.</p>
    <p>Estes requisitos deberán cumprirse tanto no momento da selección como no da formalización do contrato.</p>
    <p>Artigo 4. Solicitudes e prazo de presentación</p>
    <p>As solicitudes para participar na presente convocatoria poderanse presentar por medios electrónicos a través da sede electrónica da Xunta de Galicia (código de procedemento xenérico PR004A), https://sede.xunta.gal; no Rexistro da Axencia Instituto Enerxético de Galicia (rúa Avelino Pousa Antelo, 5, 15707 Santiago de Compostela) ou nas oficinas previstas no artigo 16 da Lei 39/2015, do 1 de outubro, do procedemento administrativo común das administracións públicas. Neste caso, deberá remitirse unha copia escaneada ao seguinte enderezo de correo electrónico: persoal.inega@xunta.gal, e antes da finalización do prazo de presentación de solicitudes, a solicitude rexistrada e a relación individualizada dos méritos que se aleguen (anexo IV).</p>
    <p>O prazo para presentar as solicitudes será de quince (15) días, contados a partir do seguinte ao da publicación desta resolución no <em>Diario Oficial de Galicia</em>.</p>
    <p>A solicitude deberá reunir todos os datos de identificación requiridos.</p>
    <p>Na solicitude os/as aspirantes deberán presentar declaración responsable de que reúnen todos e cada un dos requisitos exixidos.</p>
    <p>A presentación da solicitude implica o coñecemento e a aceptación destas bases reguladoras e, ao abeiro do establecido nos artigos 2 e 3 do Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos, implicará a autorización á axencia Instituto Enerxético de Galicia para comprobar os datos de carácter persoal que figuren no documento DNI/NIE da persoa que teña a condición de interesada, por medio do acceso telemático ao servizo horizontal de acceso ao Sistema de verificación de datos de identidade e de residencia do Ministerio de Administracións Públicas. Non obstante, o/a solicitante poderá denegar expresamente o consentimento; neste caso, deberá presentar, xunto coa solicitude, unha copia cotexada do documento de identidade en vigor.</p>
    <p>Así mesmo, deberá presentar copia cotexada do título universitario exixido ou certificación académica que acredite ter realizados os estudos para a obtención do título ou, de ser o caso, documento que acredite fidedignamente a posesión do título académico.</p>
    <p>Coa solicitude tamén deberá relacionar de xeito individualizado cada un dos méritos que aleguen e xuntar a documentación acreditativa deles para a súa valoración, ben orixinal ou fotocopia cotexada. Os méritos alegados relacionaranse no anexo IV desta convocatoria e pode indicarse un mesmo mérito en varias das epígrafes do artigo 7 das bases. En ningún caso a relación feita polo/a aspirante vinculará a resolución final do tribunal.</p>
    <p>Asemade, coa solicitude terá que achegarse o plan de actuación (recollido no artigo 7 das presentes bases) en soporte papel e en formato electrónico.</p>
    <p>O domicilio que figure nas instancias considerarase como o único válido para os efectos das notificacións e son responsabilidade do/da aspirante tanto os erros na súa consignación como a comunicación de calquera cambio.</p>
    <p>O prazo para presentar as solicitudes rematará o décimo quinto día hábil, contado desde o día seguinte ao da publicación do anuncio da convocatoria no <em>Diario Oficial de Galicia</em>.</p>
    <p>Para calquera aclaración ou información adicional, as persoas interesadas poderán dirixirse á Unidade Técnica Económico-Orzamentaria a través do enderezo de correo electrónico persoal.inega@xunta.gal</p>
    <p>Artigo 5. Admisión de aspirantes</p>
    <p>Tras a finalización do prazo de presentación das solicitudes de participación, a axencia Instituto Enerxético de Galicia ditará resolución en que se aproben as listas provisionais de admitidos e excluídos, con indicación das causas de exclusión.</p>
    <p>A lista publicarase na páxina web da axencia Instituto Enerxético de Galicia e as persoas interesadas disporán dun prazo de tres días hábiles, contados desde o seguinte ao da súa publicación na páxina web, para presentaren as reclamacións que consideren oportunas.</p>
    <p>Unha vez resoltas as reclamacións, ditarase resolución en que se aprobe a lista definitiva de persoas admitidas e excluídas.</p>
    <p>Esta resolución farase pública na páxina web da axencia Instituto Enerxético de Galicia.</p>
    <p>Artigo 6. Tribunal de selección</p>
    <p>O tribunal de selección será nomeado mediante resolución da Dirección da axencia Instituto Enerxético de Galicia e será constituído unha vez publicada na web da axencia Instituto Enerxético de Galicia a relación definitiva de aspirantes. Serán de aplicación a este órgano as instrucións relativas ao funcionamento e actuación dos órganos de selección do 11 de abril de 2007, modificadas polo Acordo do Consello da Xunta de Galicia do 8 de abril de 2010.</p>
    <p>O tribunal terá a categoría primeira das recollidas no Decreto 144/2001, do 7 de xuño, sobre indemnizacións por razón do servizo ao persoal con destino na Administración autonómica de Galicia.</p>
    <p>Para os efectos do previsto no dito decreto, entenderase que a designación do tribunal implicará a autorización da orde de servizo para que os seus membros poidan desprazarse ao lugar acordado para cada unha das sesións convocadas dentro do número máximo autorizado.</p>
    <p>A Dirección Xeral da Función Pública determinará o dito número máximo de sesións autorizado ao tribunal e poderá amplialo baseándose en causas xustificadas.</p>
    <p>Artigo 7. Desenvolvemento do proceso de selección</p>
    <p>Unha vez comprobado o cumprimento dos requisitos exixidos, a selección efectuarase polo procedemento de concurso. A puntuación máxima do proceso de selección é de 100 puntos.</p>
    <p>O proceso consistirá na baremación de méritos alegados e na valoración do plan de actuación do Departamento de Enerxía.</p>
    <p>7.1. Valoración dos méritos, cunha puntuación máxima de 70 puntos, na cal se terán en conta os seguintes aspectos:</p>
    <p>a) Formación (máximo 20 puntos).</p>
    <p>a.1) 3 puntos por cada máster ou curso de posgrao no eido da enerxía impartido por centros oficiais de titularidade pública.</p>
    <p>a.2) 2 puntos por cada título de doutor no eido da enerxía expedido por centros oficiais de titularidade pública.</p>
    <p>a.3) Por asistencia a cursos cunha duración igual ou superior a 15 horas lectivas no eido da enerxía: 0,05 puntos por cada hora ata un máximo de 15.</p>
    <p>b) Experiencia (máximo 50 puntos).</p>
    <p>b.1) Por experiencia laboral de, cando menos, 3 anos no desenvolvemento de postos directivos en entidades do sector público ou do sector privado no eido da enerxía: 0,5 puntos por mes de servizo ata un máximo de 30.</p>
    <p>b.2) Por experiencia laboral de, cando menos, 3 anos no desenvolvemento de postos técnicos en entidades do sector público ou do sector privado no eido da enerxía: 0,25 puntos por mes de servizo ata un máximo de 20.</p>
    <p>7.2. Plan de actuación.</p>
    <p>Terá unha puntuación máxima de 30 puntos.</p>
    <p>As persoas aspirantes deberán presentar un plan de actuación para o Departamento de Enerxía en que se recolla a estratexia que se vaia desenvolver a medio prazo. Este plan deberá conter as principais accións que se porán en marcha, con indicación dunha planificación estimada delas e o modelo de seguimento e avaliación que se aplicarán.</p>
    <p>O plan non poderá superar os 50 folios de extensión, a dobre espazo por unha soa cara, letra arial, tamaño 11.</p>
    <p>O plan valorarase conforme os seguintes criterios:</p>
    <p>• Pertinencia, entendida como a adecuación dos obxectivos do plan proposto á estratexia e prioridades da axencia Instituto Enerxético de Galicia.</p>
    <p>• Viabilidade, entendida como unha axeitada identificación e tratamento das condicións económicas, materiais, técnicas e humanas necesarias para afrontar as tarefas e atinxir os obxectivos que se propoñen no plan proposto.</p>
    <p>• Eficacia, entendida como o grao previsible de consecución dos obxectivos e resultados propios do plan proposto.</p>
    <p>• Eficiencia, entendida como a relación existente entre os obxectivos e os recursos que se estiman para acadalos.</p>
    <p>• Sustentabilidade, grao en que os efectos transformadores derivados da posta en marcha do plan proposto poderán ser sostidos no tempo.</p>
    <p>• Impacto, valoración e toma en consideración dos efectos directos e indirectos, derivados da posta en marcha do plan proposto.</p>
    <p>• Coherencia e grao de consistencia entre os diversos compoñentes do plan proposto en relación cos fins que se propoñen.</p>
    <p>• Contido innovador do plan proposto, valorando a novidade do proxecto e a súa potencial achega inspiradora para futuras iniciativas.</p>
    <p>Para valorar o plan de actuación, o/a candidato/a deberá obter, cando menos, 50 puntos na epígrafe de méritos (artigo 7.1).</p>
    <p>7.3. Cualificación e lista de persoas seleccionadas.</p>
    <p>A cualificación final virá determinada pola suma das puntuacións obtidas en cada unha das partes do proceso (7.1 e 7.2).</p>
    <p>En caso de empate na puntuación total, dirimirase a favor da persoa que obteña maior puntuación nas distintas partes do proceso selectivo e pola orde establecida nel (1º baremación de méritos; 2º valoración do plan de actuación).</p>
    <p>De persistir o empate, resolverase a favor do/da aspirante que teña a maior puntuación na epígrafe de experiencia laboral. Se aínda así persiste o empate, resolverase por sorteo.</p>
    <p>Unha vez finalizado o proceso de selección, o tribunal publicará na páxina web da axencia Instituto Enerxético de Galicia as puntuacións obtidas polos aspirantes, con indicación do candidato/a seleccionado/a. Establécese un prazo de tres días, contado desde o seguinte ao da publicación na páxina web, para presentar alegacións. A estimación ou desestimación entenderase implícita na resolución definitiva.</p>
    <p>O tribunal elevará á Dirección da axencia Instituto Enerxético de Galicia a proposta a favor do/da aspirante que obtivese a maior puntuación.</p>
    <p>O nomeamento corresponde ao Consello Reitor da axencia Instituto Enerxético de Galicia, por proposta motivada da Dirección.</p>
    <p>De non se presentaren solicitudes, de non cumprir ningunha das rexistradas os requisitos exixidos ou de se considerar que ningún dos candidatos/as resulta idóneo para o posto, a convocatoria será declarada deserta mediante resolución da Dirección da axencia Instituto Enerxético de Galicia.</p>
    <p>A resolución que poña fin ao proceso de selección publicarase no <em>Diario Oficial de Galicia</em>.</p>
    <p>Artigo 8. Forma de acreditación e valoración dos méritos</p>
    <p>A formación acreditarase mediante a presentación de fotocopia cotexada dos títulos ou certificados correspondentes á especialización, doutoramento, máster ou posgrao nos ámbitos establecidos, así como ás actividades formativas.</p>
    <p>A experiencia profesional acreditarase mediante a presentación dos documentos seguintes:</p>
    <p>• Informe de vida laboral.</p>
    <p>• No caso de servizos prestados por conta allea, será preciso informe da empresa en que consten as actividades ou tarefas desenvolvias durante o período de duración do contrato.</p>
    <p>• No caso de servizos profesionais desenvolvidos por conta propia, será preciso presentar algún dos documentos seguintes: copia do contrato de prestación de servizos ou carta acreditativa/informe da entidade para a cal se desenvolveron estes.</p>
    <p>• No caso de persoal funcionario: acta ou dilixencia de toma de posesión e certificado de tarefas, así como calquera outro documento que permita acreditar o cumprimento dos méritos asociados á experiencia laboral.</p>
    <p>O tribunal non valorará aqueles méritos das persoas aspirantes que non estean acreditados nin aqueles posteriores á data de finalización do prazo de presentación de solicitudes.</p>
    <p>Santiago de Compostela, 9 de decembro de 2020</p>
    <footer><p>Paula Uría Traba<br>Directora da Axencia Instituto Enerxético de Galicia</p></footer>

