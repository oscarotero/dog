---
date: '2020-12-17'
id: L130-251120-0001
page: 49673
number: 253
agency: Concello da Coruña
section: VI. Anuncios. b) Administración local.
title: >-
  ANUNCIO do acordo de suspensión cautelar da tramitación de planeamento de
  desenvolvemento, instrumentos de equidistribución, urbanización e licenzas no
  ámbito do API S-35 Ría do Burgo (631/2020/174).
range: Anuncio
url: >-
  https://www.xunta.gal/dog/Publicados/2020/20201217/AnuncioL130-251120-0001_gl.html
---
<p>O Pleno do Concello, na sesión ordinaria que tivo lugar o 5 de novembro de 2020, adoptou, entre outros, o seguinte acordo:</p>
    <p>«Primeiro. Aprobar a proposta de suspensión cautelar de tramitación de instrumentos de planeamento, equidistribución e urbanización nos seguintes ámbitos da área de planeamento incorporado API S-35 Ría do Burgo: polígonos e áreas de repartición delimitados en solo urbano non consolidado, situados ao norte da Ponte da Pasaxe (POL RB1, RB2, RB3, RB4, RB5 e RB6).</p>
    <p>No ámbito de solo urbano consolidado, suspéndese as licenzas de nova edificación, parcelación (artigos 148 LSG/16 e 366 RLSG/16) e demolición de construcións (artigo 1.4.9 do PXOM/13), no ámbito da norma zonal 12 “edificación en bloque” e da norma zonal 6.2 do PXOM/1998 que se atopa incorporada ao PXOM/2013 no API S-35 (Ría do Burgo), sen afectar as obras nas parcelas cualificadas como equipamento.</p>
    <p>No ámbito de solo urbano consolidado da norma zonal nº 13 “solo urbano do núcleo das Xubias de Abaixo” unicamente se suspenden as licenzas de parcelación e demolición das construcións, permitíndose as obras nos edificios (artigo 1.4.8 PXOM) e as obras de nova edificación (artigo 1.4.10 PXOM) agás as de substitución.</p>
    <p>En todos os casos anteriormente sinalados, a suspensión non afectará as obras ou actividades sinaladas no artigo 86.3 do Decreto 143/2016, do 22 de setembro, polo que foi aprobado o Regulamento da Lei do solo de Galicia.</p>
    <p>Xúntase a este acordo a delimitación do ámbito de suspensión grafada no plano que se achega, así como o resumo executivo.</p>
    <p>Segundo. Incoar o expediente de estudo e análise dos parámetros dunha posible modificación puntual do planeamento xeral no ámbito identificado no punto primeiro, que acolla os criterios do novo modelo territorial sinalado nas disposición referidas.</p>
    <p>Terceiro. Publicar o acordo de suspensión no Diario Oficial de Galicia e nun dos xornais de maior difusión da provincia, así como na sede electrónica do Concello.</p>
    <p>Cuarto. Notificar este acordo aos departamentos municipais implicados na execución do planeamento».</p>
    <p>Contra este acordo cabe interpoñer, de conformidade co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, recurso potestativo de reposición ante o órgano que o ditou, no prazo máximo dun mes, ou ben, recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán a partir do día seguinte ao da publicación deste anuncio, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa, sen prexuízo de interpoñer calquera outro recurso que se entenda máis procedente e sexa conforme a dereito.</p>
    <p>O plano e o resumo executivo a que fai referencia o acordo pódense descargar da páxina web de Urbanismo www.coruna.gal/urbanismo na epígrafe «Exposición Pública».</p>
    <p>O que se publica para xeral coñecemento.</p>
    <p>A Coruña, 20 de novembro de 2020</p>
    <footer><p>A alcaldesa<br>P.D. (Decreto 3847/2019, do 26.6.2019)<br>María Hernández García<br>Directora da Área de Urbanismo</p></footer>

