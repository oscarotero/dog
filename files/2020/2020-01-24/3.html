---
date: '2020-01-24'
id: CA01-150120-0001
page: 4107
number: 16
agency: Consellería de Facenda
section: III. Outras disposicións.
title: >-
  ORDE do 8 de xaneiro de 2020 sobre delegación de competencias na Dirección
  Xeral da Función Pública.
range: Orde
url: >-
  https://www.xunta.gal/dog/Publicados/2020/20200124/AnuncioCA01-150120-0001_gl.html
---
<p>O artigo 2 do Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia, inclúe a Dirección Xeral da Función Pública dentro dos órganos de dirección da Consellería de Facenda.</p>
    <p>A actividade administrativa da Consellería de Facenda leva consigo unha concentración de funcións no seu titular que aconsella, dado o seu volume, recorrer á delegación de competencias na Dirección Xeral da Función Pública, sen esquecer o debido respecto dos principios que informan a actividade administrativa e que a nosa constitución recolle no seu artigo 103.1.</p>
    <p>A vixente orde sobre delegación de competencias na Dirección Xeral da Función Pública ten data do 8 de xullo de 2013 (DOG do 18 de xullo). Desde entón producíronse importantes cambios normativos, coa entrada en vigor da Lei 2/2015, do 29 de abril, do emprego público de Galicia, así como da Lei 39/2015, do 1 de outubro, do procedemento administrativo común das administracións públicas, e da Lei 40/2015, do 1 de outubro, de réxime xurídico do sector público.</p>
    <p>Máis recentemente, o artigo 7.dous da Lei 7/2019, do 23 de decembro, de medidas fiscais e administrativas, engadiu un parágrafo ao final do número 4 da disposición transitoria oitava da citada Lei 2/2015, do 29 de abril, atribuíndo ao titular da Consellería de Facenda a competencia para resolver as solicitudes de recoñecemento da progresión acadada na carreira administrativa. Por outra banda, o Decreto 165/2019, do 26 de decembro, establece o procedemento para a adquisición da condición de persoal funcionario de carreira polo persoal laboral fixo do Convenio colectivo único do persoal laboral da Xunta de Galicia e no seu artigo 5 atribúe ao titular da consellería a competencia para o nomeamento da Comisión de Funcionarización.</p>
    <p>Por tanto, dado o volume destas novas funcións, resulta necesario ditar nova orde de delegación de competencias na Dirección Xeral da Función Pública, de conformidade co marco normativo en vigor.</p>
    <p>En consecuencia, facendo uso das facultades que me confiren os artigos 38, 43.3 e 44 da Lei 1/1983, do 22 de febreiro, de normas reguladoras da Xunta e da súa Presidencia; o artigo 9 da Lei 40/2015, do 1 de outubro, de réxime xurídico do sector público, e demais disposicións de xeral aplicación,</p>
    <p>ACORDO:</p>
    <p>Artigo 1</p>
    <p>Deléganse na Dirección Xeral da Función Pública as competencias atribuídas á persoa titular da consellería competente en materia de función pública polo artigo 14 da Lei 2/2015, do 29 de abril, do emprego público de Galicia, que a seguir se relacionan:</p>
    <p>a) Convocar e resolver os concursos de traslados.</p>
    <p>b) Nos procesos de selección de persoal, a convocatoria do correspondente proceso selectivo, así como os trámites correspondentes despois da convocatoria: o nomeamento dos tribunais de selección; a ampliación de prazos; a convocatoria ao acto de elección de destino; o nomeamento, de ser o caso, como persoal funcionario en prácticas, e como persoal funcionario de carreira das persoas aspirantes que superen o proceso.</p>
    <p>c) A selección e nomeamento do persoal funcionario interino.</p>
    <p>d) A resolución das situacións administrativas e demais incidencias do persoal funcionario da Administración Xeral da Comunidade Autónoma previstas na Lei 2/2015, do 29 de abril, do emprego público de Galicia.</p>
    <p>e) A autorización de comisións de servizo de carácter voluntario e de carácter forzoso, permutas, así como a adscrición con carácter provisional do persoal funcionario sen destino definitivo e os traslados por razóns de saúde do persoal funcionario.</p>
    <p>f) O recoñecemento do grao persoal e trienios, así como o recoñecemento de servizos previos.</p>
    <p>g) A resolución de xubilación, así como a prolongación da permanencia no servizo activo, segundo o artigo 68 da Lei 2/2015, do 29 de abril, do emprego público de Galicia.</p>
    <p>Artigo 2</p>
    <p>Deléganse na Dirección Xeral da Función Pública as competencias atribuídas á persoa titular da consellería competente en materia de función pública polo artigo 14 da Lei 2/2015, do 29 de abril, do emprego público de Galicia, así como polo vixente convenio colectivo único do persoal laboral da Xunta de Galicia, en materia de xestión de persoal laboral que a seguir se relacionan:</p>
    <p>a) A selección do persoal laboral temporal.</p>
    <p>b) Recibir comunicación obrigatoria dos contratos de traballo de carácter temporal ou de duración determinada que formalicen as distintas consellerías.</p>
    <p>c) A resolución das situacións e incidencias na xestión de persoal laboral suxeito ao convenio colectivo único da Xunta de Galicia, tales como xubilacións ou a continuidade no servizo, recoñecemento de trienios e de servizos previos, excedencias, permutas, adscrición temporal, mobilidade que implique cambios de consellería e desempeño de funcións de categoría superior ou inferior.</p>
    <p>d) A emisión de informes sobre mobilidade, acción social e calquera outro que sexa solicitado polas consellerías respectivas. </p>
    <p>e) Designar os representantes da Administración autonómica para a negociación do convenio colectivo e para formar parte nas comisións que se creen no seu seo. </p>
    <p>f) Coordinar as relacións e as informacións que se teñan que cursar coa comisión paritaria do convenio colectivo, comités de empresa e seccións sindicais. </p>
    <p>g) Actuar como centro de coordinación e información das relacións laborais do persoal ao servizo da Xunta de Galicia. </p>
    <p>h) A sinatura dos contratos do persoal laboral fixo. </p>
    <p>i) O rexistro e notificación oficial das horas extraordinarias realizadas polo persoal laboral da Xunta de Galicia.</p>
    <p>Artigo 3</p>
    <p>Deléganse na Dirección Xeral da Función Pública as competencias relativas ás seguintes materias:</p>
    <p>a) A inscrición no rexistro de persoal da Xunta de Galicia de todos os actos que afecten a vida administrativa do persoal. </p>
    <p>b) A clasificación dos tribunais e demais órganos de selección de persoal, a fixación do límite máximo de asistencias que percibirán os membros de tales órganos, de conformidade co Decreto 144/2001, do 7 de xuño, sobre a percepción de indemnizacións por razón de servizo, sen prexuízo das competencias atribuídas ao órgano directivo competente en materia de orzamentos.</p>
    <p>c) A publicación dos acordos do Consello da Xunta sobre aprobación e/ou modificación das relacións de postos de traballo.</p>
    <p>d) A resolución dos expedientes de compatibilidade do persoal ao servizo da Administración da Comunidade Autónoma de Galicia.</p>
    <p>e) As resolucións de autorización e cancelación de permisos institucionais ou dispensas sindicais concedidas aos representantes das organizacións sindicais ao abeiro do Acordo de dereitos sindicais na Administración da Xunta de Galicia do 8 de febreiro de 2013 ou do Acordo que substitúa o anterior.</p>
    <p>f) A resolución das solicitudes de recoñecemento da progresión acadada na carreira administrativa.</p>
    <p>g) A convocatoria dos procedementos de funcionarización do persoal laboral fixo, así como os trámites correspondentes despois da convocatoria: o nomeamento da comisión de funcionarización, a ampliación de prazos, a sinatura dos acordos de extinción da relación laboral e o nomeamento como persoal funcionario de carreira das persoas que superen o procedemento.</p>
    <p>Artigo 4</p>
    <p>Deléganse na Dirección Xeral da Función Pública, dentro do seu ámbito competencial: </p>
    <p>– A resolución dos recursos potestativos de reposición que se interpoñan contra os actos administrativos ditados no exercicio das facultades delegadas. </p>
    <p>– A resolución das reclamacións administrativas previas á vía xudicial cando a delegación non estea prohibida expresamente.</p>
    <p>– A admisión a trámite e a resolución das solicitudes de revisión de oficio, a declaración de lesividade dos actos anulables e a revogación de actos de gravame ou desfavorables, segundo o previsto no capítulo I do título V da Lei 39/2015, do 1 de outubro, do procedemento administrativo común das administracións públicas.</p>
    <p>Artigo 5 </p>
    <p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse ditadas pola autoridade que as conferiu.</p>
    <p>Artigo 6</p>
    <p>En calquera momento a persoa titular da consellería competente en materia de función pública poderá avocar o exercicio das competencias delegadas por esta orde, das cales quedan excluídas, en todo caso, as recollidas no artigo 9.2 da Lei 40/2015, do 1 de outubro, de réxime xurídico do sector público, e no artigo 44.2 da Lei 1/1983, do 22 de febreiro, de normas reguladoras da Xunta e da súa Presidencia.</p>
    <p>Disposición derrogatoria</p>
    <p>Queda derrogada a Orde do 8 de xullo de 2013 sobre delegación de competencias na Dirección Xeral da Función Pública e cantas disposicións de igual ou inferior rango se opoñan ao disposto nesta orde.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 8 de xaneiro de 2020</p>
    <footer><p>Valeriano Martínez García<br>Conselleiro de Facenda</p></footer>

