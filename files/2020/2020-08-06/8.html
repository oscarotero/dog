---
date: '2020-08-06'
id: G0474-310720-0002
page: 31367
number: 157
agency: Axencia Instituto Enerxético de Galicia
section: III. Outras disposicións.
title: >-
  RESOLUCIÓN do 31 de xullo de 2020 sobre ampliación dos prazos establecidos no
  artigo 25 da Resolución do 19 de decembro de 2019 pola que se establecen as
  bases reguladoras e se anuncia a convocatoria de subvencións para a
  realización de auditorías enerxéticas, implantación de sistemas de xestión e
  proxectos de aforro e eficiencia enerxética nas empresas dos sectores
  industria e servizos para o ano 2020, cofinanciadas polo Fondo Europeo de
  Desenvolvemento Rexional no marco do programa operativo Feder Galicia
  2014-2020 (Diario Oficial de Galicia número 12, do 20 de xaneiro de 2020).
range: Resolución
url: >-
  https://www.xunta.gal/dog/Publicados/2020/20200806/AnuncioG0474-310720-0002_gl.html
---
<p>No Diario Oficial de Galicia número 12, do 20 de xaneiro de 2020, publicouse a Resolución do 19 de decembro de 2019 pola que se establecen as bases reguladoras e se anuncia a convocatoria de subvencións, en réxime de concorrencia competitiva, para a realización de auditorías enerxéticas, a implantación de sistemas de xestión e proxectos de aforro e eficiencia enerxética nas empresas dos sectores industria e servizos, para o ano 2020.</p>
    <p>De acordo co disposto no artigo 25 das bases reguladoras das axudas, a data límite para executar o proxecto e presentar a documentación xustificativa dos investimentos será o 30 de setembro de 2020.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros.</p>
    <p>Doutra banda, remítese ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas (LPACAP), no cal se indica que a ampliación se poderá acordar de oficio ou por instancia de parte, antes do vencemento do prazo de que se trate e se as circunstancias así o aconsellan.</p>
    <p>O 14 de marzo publicouse no BOE o Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19. Nos últimos meses moitas empresas tiveron que parar a súa actividade e parte dos seus cadros de persoal foron obxecto de ERTE, e a situación actual é aínda anómala en moitas rexións. </p>
    <p>No presente procedemento de concesión de axudas estanse a rexistrar numerosas solicitudes de prórroga por parte dos beneficiarios, motivadas nas dificultades existentes para executar e xustificar os investimentos subvencionados nas referidas datas límite dado que a actual crise sanitaria impide a entrega en prazo de maquinaria debido á rotura de stock de moitos fabricantes e a citada situación de ERTE de moitos traballadores que dificultan o abastecemento polos provedores.</p>
    <p>Por todo o anterior, dado a inexistencia de prexuízos a terceiros, sobre a base dos requisitos e condicións previstos na normativa anteriormente citada,</p>
    <h2>DISPOÑO:</h2>
    <p>Primeiro. Modificar a data límite que figura no artigo 25.1 das bases reguladoras para executar o proxecto e presentar a documentación xustificativa, ampliando o período de execución das actuacións que se subvencionan e o período para presentar a documentación xustificativa dos investimentos ata o 30 de novembro de 2020.</p>
    <p>Segundo. Publicar esta resolución no Diario Oficial de Galicia e na páxina web do Instituto Enerxético de Galicia (www.inega.gal), para os efectos previstos nos artigos 44 e 45.3 da LPACAP.</p>
    <p>Terceiro. De acordo co disposto no artigo 32.3 da LPACAP, contra este acordo non cabe recurso de ningún tipo.</p>
    <p>Santiago de Compostela, 31 de xullo de 2020</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

