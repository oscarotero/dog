---
date: '2020-08-06'
id: G0474-310720-0001
page: 31369
number: 157
agency: Axencia Instituto Enerxético de Galicia
section: III. Outras disposicións.
title: >-
  RESOLUCIÓN do 31 de xullo de 2020 pola que se amplían os prazos e se
  redistribúen os créditos orzamentarios por epígrafes recollidos na Resolución
  do 8 de agosto de 2019 pola que se establecen as bases reguladoras e se
  anuncia a convocatoria de subvencións para proxectos de enerxías renovables
  térmicas e proxectos integrais de aforro e eficiencia enerxética para as
  universidades públicas de Galicia, para os anos 2019 e 2020, cofinanciadas
  polo Fondo Europeo de Desenvolvemento Rexional, no marco do programa operativo
  Feder Galicia 2014-2020.
range: Resolución
url: >-
  https://www.xunta.gal/dog/Publicados/2020/20200806/AnuncioG0474-310720-0001_gl.html
---
<p>O 13 de setembro de 2019 publicáronse as bases reguladoras para as subvencións para proxectos de enerxías renovables térmicas e proxectos integrais de aforro e eficiencia enerxética para as universidades públicas de Galicia, para os anos 2019 e 2020, cofinanciadas polo Fondo Europeo de Desenvolvemento Rexional, no marco do programa operativo Feder Galicia 2014-2020. O 2 de outubro publicouse unha corrección de erros destas bases reguladoras.</p>
    <p>De acordo co disposto no artigo 26.1 das ditas bases, a data límite para executar o proxecto e presentar a documentación xustificativa dos investimentos realizados era o 15 de setembro de 2020.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), establece a posibilidade de que o órgano concédente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros.</p>
    <p>Tamén se remite ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas (LPACAP), en que se indica que a ampliación se poderá acordar de oficio o por instancia de parte antes do vencemento do prazo de que se trate e se as circunstancias así o aconsellan.</p>
    <p>O financiamento da convocatoria correspóndese con fondos comunitarios derivados do programa Feder Galicia 2014-2020 nun 80 %.</p>
    <p>No presente procedemento, debido á situación orixinada pola crise do COVID-19 e, consecuentemente, á suspensión dos prazos administrativos, rexistráronse solicitudes de ampliación de prazo de xustificación e execución por parte de todos os beneficiarios destas axuda, motivadas nas dificultades existentes para executar e xustificar os investimentos subvencionados nas actuais datas límite.</p>
    <p>Por outra banda, a pesar de que os fondos totais da convocatoria non variarán, é necesario facer unha redistribución entre as distintas anualidades para poder levar a cabo a execución dalgúns proxectos no ano 2021.</p>
    <p>De acordo co disposto no artigo 31 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), cando a contía total máxima das subvencións convocadas se distribúa entre distintos créditos orzamentarios, a alteración da dita distribución non precisará de nova convocatoria pero si das modificacións que procedan no expediente de gasto e da publicación nos mesmos medios que a convocatoria.</p>
    <p>Por todo o anterior, coa finalidade de incrementar a eficacia administrativa e a eficacia na asignación de recursos públicos, maximizando o impulso das enerxías renovables atendendo á totalidade das solicitudes en cada unha das epígrafes da convocatoria.</p>
    <p>Polo anteriormente exposto, esta dirección</p>
    <h2>RESOLVE:</h2>
    <p>Primeiro. Modificar a data límite que figura no artigo 26.1 das bases reguladoras para executar os proxectos e presentar a documentación xustificativa, ampliándose o período de execución das actuacións que se subvencionan e o período para presentar a documentación xustificativa dos investimentos ata o 15 de marzo de 2021.</p>
    <p>Segundo. Modificar a distribución entre as distintas anualidades do orzamento destinado ás subvencións para proxectos de enerxías renovables térmicas e proxectos integrais de aforro e eficiencia enerxética para as universidades públicas de Galicia, para os anos 2019 e 2020, que se redistribuirán da seguinte maneira:</p>
    <table>
     <tbody>
      <tr>
       <td colspan="5">Orzamento inicial</td>
      </tr>
      <tr>
       <td>Tipoloxía de proxecto</td>
       <td>Aplicación orzamentaria</td>
       <td>Código proxecto</td>
       <td>2019</td>
       <td>2020</td>
      </tr>
      <tr>
       <td>Renovables térmicas</td>
       <td>09.A2.733A.744.5</td>
       <td>2016 00007</td>
       <td>931.795 €</td>
       <td>100.000,00 €</td>
      </tr>
      <tr>
       <td>Aforro enerxético</td>
       <td>09.A2.733A.744.1</td>
       <td>2019 00009</td>
       <td>817.096,44 €</td>
       <td>4.500.000,00 €</td>
      </tr>
      <tr>
       <td colspan="3">Orzamento total: 6.348.891,44 €</td>
       <td>1.748.891,44 €</td>
       <td>4.600.000,00 €</td>
      </tr>
     </tbody>
    </table>
    <table>
     <tbody>
      <tr>
       <td colspan="6">Orzamento definitivo</td>
      </tr>
      <tr>
       <td rowspan="2">Tipoloxía de proxecto</td>
       <td rowspan="2">Aplicación orzamentaria</td>
       <td rowspan="2">Código proxecto</td>
       <td colspan="2">Anualidades</td>
       <td rowspan="2">Total</td>
      </tr>
      <tr>
       <td>2020</td>
       <td>2021</td>
      </tr>
      <tr>
       <td>Proxectos de enerxías renovables térmicas</td>
       <td>09.A2.733A.744.5</td>
       <td>2016 00007</td>
       <td>725.569,35 €</td>
       <td>306.225,65 €</td>
       <td>1.031.795,00 €</td>
      </tr>
      <tr>
       <td>Proxectos integrais de aforro e eficiencia enerxética</td>
       <td>09.A2.733A.744.1</td>
       <td>2019 00009</td>
       <td>5.308.543,35 €</td>
       <td>8.553,09 €</td>
       <td>5.317.096,44 €</td>
      </tr>
      <tr>
       <td colspan="3">Total</td>
       <td>6.034.112,70 €</td>
       <td>314.778,74 €</td>
       <td>6.348.891,44 €</td>
      </tr>
     </tbody>
    </table>
    <p>Terceiro. Publicar esta resolución no <em>Diario Oficial de Galicia</em> e na páxina web do Instituto Enerxético de Galicia (www.inega.gal) para os efectos previstos no artigo 44 e 45.3 da Lei 39/2015, do 1 de outubro, do procedemento administrativo común das administracións públicas (LPACAP).</p>
    <p>Cuarto. A presente modificación, unha vez publicada do <em>Diario Oficial de Galicia</em>, non implicará a apertura de prazo para a presentación de novas solicitudes.</p>
    <p>Santiago de Compostela, 31 de xullo de 2020</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

