---
date: '2020-08-07'
id: G0181-270720-0002
page: 31561
number: 158
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 27 de xullo de 2020, da Área de Planificación e Proxectos, pola
  que se fai pública a aprobación do expediente de información pública e
  definitivamente o proxecto de construcción do Plan de seguridade viaria de
  Galicia 2016-2020: mellora da seguridade viaria no contorno de treitos de
  concentración de accidentes na estrada PO-551, punto quilométrico 29+000 a
  32+700, de clave PO/17/149.06.
range: Resolución
url: >-
  https://www.xunta.gal/dog/Publicados/2020/20200807/AnuncioG0181-270720-0002_gl.html
---
<p>O director da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, <em>Diario Oficial de Galicia</em> do 20 de setembro), vistos os informes das administracións afectadas e as alegacións formuladas no trámite de información pública, ditou, o 9 de xuño de 2020, a seguinte resolución:</p>
    <p>Resolución da Axencia Galega de Infraestruturas pola que se aproba o expediente de información pública e definitivamente o proxecto de construción do Plan de seguridade viaria de Galicia 2016-2020: mellora da seguridade viaria (MSV) no contorno de tramo de concentración de accidentes (TCA) na estrada PO-551, p.q. 29+000 a 32+700, de clave PO/17/149.06.</p>
    <p>Antecedentes de feito.</p>
    <p>Primeiro. No <em>Diario Oficial de Galicia</em> núm. 64, do 3 de abril de 2018, publicouse o Anuncio do 20 de marzo polo que se somete ao trámite de información pública a separata para información pública do citado proxecto de construción, para os efectos do establecido no artigo 21 da Lei 8/2013, do 28 de xuño, de estradas de Galicia, así como a relación individual de bens, dereitos e propietarios afectados polo citado proxecto, para os efectos do previsto no artigo 56.1 do Regulamento da Lei de expropiación forzosa, aprobado polo Decreto do 26 de abril de 1957.</p>
    <p>Segundo. As administracións afectadas emitiron os correspondentes informes, e no trámite de información pública formularon alegacións as persoas interesadas. A todas elas déuselles resposta motivada, segundo figura no informe que consta no expediente, que lles foi notificado ás administracións ás cales se lles deu trámite de informe e aos particulares que presentaron alegacións.</p>
    <p>Fundamentos de dereito.</p>
    <p>Primeiro. A conselleira de Infraestruturas e Mobilidade é competente para resolver os expedientes de información pública en materia de estradas e informe das administracións afectadas, así como para aprobar definitivamente os estudos informativos ou, de ser o caso, os anteproxectos ou proxectos que asuman a súa función, segundo o previsto na Lei 8/2013, do 28 de xuño, de estradas de Galicia, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia atópase delegada na persoa titular da dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017, sobre delegación de competencias no secretario xeral técnico e noutros órganos e entidades públicas adscritos a esta consellería (DOG nº 179, do 20 de setembro).</p>
    <p>Segundo. O artigo 21.4 da Lei 8/2013, do 28 de xuño, de estradas de Galicia, establece que, transcorridos os prazos dos trámites de información pública e informe das administracións afectadas e recibidas as alegacións e informes presentados, se dará resposta motivada ás alegacións formuladas. O informe resultante poñerase á disposición das persoas interesadas e notificaráselles ás administracións ás cales se lles dese trámite de informe e aos particulares que presentasen alegacións. Finalmente, resolverase tamén sobre a aprobación do expediente de información pública.</p>
    <p>Tras a realización dos ditos trámites, e sen prexuízo do seu resultado, comprendido no informe de alegacións do 5 de xuño de 2020 que consta no expediente, del interesa destacar nesta resolución que:</p>
    <p>• Durante a fase de execución da obra e de acordo cos criterios de funcionamento da estrada, determinarase o punto exacto máis adecuado para situar o cruzamento peonil no p.q. 31+920.</p>
    <p>• En cumprimento da normativa vixente (Regulamento xeral de estradas de Galicia), estudarase cada caso de xiro á esquerda para o acceso a garaxes e casas no treito considerado.</p>
    <p>Así mesmo, despois de revisados os informes emitidos e as alegacións formuladas, procede introducir as seguintes modificacións ao trazado sometido a información pública:</p>
    <p>• Na contorna da nova glorieta proxectada no p.q. 31+580, ampliarase o largo da beirarrúa anexa á edificación existente na marxe dereita.</p>
    <p>• No p.q. 31+630 posibilitarase o xiro cara á esquerda, desde a PO-551 para o acceso á EP-1103.</p>
    <p>Desestímanse as demais alegacións e modificacións proposta, de acordo coas xustificacións e fundamentos que constan no expediente de información pública.</p>
    <p>Terceiro. O artigo 22.2 da citada Lei 8/2013, do 28 de xuño, establece que no caso de estudos ou proxectos sometidos aos trámites de información pública e informe das administracións afectadas, unha vez emitido o informe sobre as alegacións presentadas, o órgano competente da Administración promotora da actuación debe adoptar a correspondente resolución, que pode ser de aprobación definitiva de todo o ámbito do estudo ou proxecto ou ben só dunha parte deste.</p>
    <p>No seu punto 5, o mesmo artigo indica que a aprobación definitiva dos anteproxectos, proxectos de trazado ou proxectos de construción implicará a declaración de utilidade pública, a necesidade de ocupación dos bens e de adquisición dos dereitos necesarios para a execución das obras, dos depósitos dos materiais sobrantes, dos préstamos necesarios para executalas e para a reposición de servizos afectados, así como para o trazado de planta do proxecto e as modificacións desta que, de ser o caso, se puideren aprobar posteriormente, e a urxencia da ocupación, todo iso para os efectos de expropiación, ocupación temporal ou imposición ou modificación de servidumes.</p>
    <p>No punto 6 do mesmo artigo 22 indícase que «logo de aprobados definitivamente os anteproxectos, proxectos de trazado ou proxectos de construción, as limitacións á propiedade e á titularidade doutros dereitos establecidos nesta lei serán efectivas respecto dos terreos que afecte a actuación correspondente».</p>
    <p>Cuarto. De acordo co que establece o artigo 23 da citada Lei 8/2013, do 28 de xuño, os estudos e proxectos sometidos aos trámites de información pública en materia de estradas e informe das administracións afectadas, unha vez aprobados definitivamente, teñen a consideración de proxectos sectoriais de incidencia supramunicipal, segundo o disposto na lexislación autonómica de ordenación do territorio, e as determinacións que neles se conteñen terán forza vinculante para as administracións públicas e para os particulares e prevalecerán sobre as determinacións do planeamento urbanístico vixente, sen prexuízo de que as entidades locais en que se asenten as infraestruturas obxecto do proxecto deberán adaptar o seu planeamento urbanístico ao contido no proxecto.</p>
    <p>O presente proxecto contén as determinacións do planeamento do Concello de Moaña que, na súa primeira modificación ou revisión, deben ser modificadas como consecuencia desta aprobación.</p>
    <p>De acordo con todo o exposto, </p>
    <h2>RESOLVO:</h2>
    <p>Primeiro. Aprobar o expediente de información pública do proxecto de construción do Plan de seguridade viaria de Galicia 2016-2020: MSV no contorno de TCA na estrada PO-551, p.q. 29+000 a 32+700, de clave PO/17/149.06, coas modificacións relativas ao trazado sometido á información pública que se indican no fundamento de dereito.</p>
    <p>Segundo. Aprobar o proxecto de construción do Plan de seguridade viaria de Galicia 2016-2020: MSV no contorno de TCA na estrada PO-551, p.q. 29+000 a 32+700, de clave PO/17/149.06. </p>
    <p>Terceiro. O Concello de Moaña deberá adaptar o seu planeamento urbanístico ao contido no proxecto, na súa primeira modificación ou revisión.</p>
    <p>Contra esta resolución, que pon fin á vía administrativa, as persoas interesadas poderán imterpor recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous (2) meses contado desde o día seguinte ao da publicación desta resolución no <em>Diario Oficial de Galicia</em>, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa.</p>
    <p>O que se fai público para xeral coñecemento.</p>
    <p>Santiago de Compostela, 27 de xullo de 2020</p>
    <footer><p>Carlos Lefler Gullón<br>Xefe da Área de Planificación e Proxectos</p></footer>

