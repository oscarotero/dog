---
date: '2020-12-22'
id: O10-141220-0001
page: 50192
number: 256
agency: Consello de Contas de Galicia
section: III. Outras disposicións.
title: >-
  RESOLUCIÓN do 14 de decembro de 2020 pola que se ordena a publicación do
  Acordo do 11 de decembro de 2020, do Pleno do Consello de Contas, polo que se
  modifica o Acordo do 22 de abril de 2014 polo que se aproba a creación da sede
  electrónica, do selo electrónico e do código seguro de verificación.
range: Resolución
url: >-
  https://www.xunta.gal/dog/Publicados/2020/20201222/AnuncioO10-141220-0001_gl.html
---
<p>O Pleno do Consello de Contas, na súa reunión do día 11 de decembro de 2020, acordou modificar o Acordo do 22 de abril de 2014 polo que se aproba a creación da sede electrónica do Consello de Contas de Galicia, do selo electrónico e do código seguro de verificación.</p>
    <p>En cumprimento do disposto no acordo, ordeno a súa publicación no <em>Diario Oficial de Galicia</em>.</p>
    <p>Santiago de Compostela, 14 de decembro de 2020</p>
    <footer><p>José Antonio Redondo López<br>Conselleiro maior do Consello de Contas de Galicia</p></footer>
    <h2>Acordo do 11 de decembro de 2020, do Pleno do Consello de Contas, polo que se modifica o Acordo do 22 de abril de 2014 polo que se aproba a creación da sede electrónica do Consello de Contas de Galicia, do selo electrónico e do código seguro de verificación</h2>
    <p>O artigo primeiro.1 do Acordo do Pleno, do 22 de abril de 2014, polo que se aproba a creación da sede electrónica do Consello de Contas de Galicia, do selo electrónico e do código seguro de verificación, define a sede electrónica como o enderezo electrónico dispoñible para os cidadáns a través das redes de telecomunicacións cuxa titularidade corresponde á institución no exercicio das súas competencias.</p>
    <p>O artigo primeiro.3 do dito acordo establece que a sede electrónica será accesible no enderezo https://sede.consellodecontas.es</p>
    <p>No desenvolvemento do Plan de administración electrónica do Consello de Contas 2019-2022 asinouse un contrato administrativo para a prestación do servizo de Plataforma integral de administración electrónica na modalidade de software as a service (SAAS). </p>
    <p>O servizo de plataforma integral ofrece un módulo para a creación dunha sede electrónica que será o novo punto de acceso único da cidadanía e ás entidades cara a todos os servizos do Consello de Contas. </p>
    <p>O aloxamento dos servizos de administración electrónica baixo un novo dominio exixe regular e facer pública o novo enderezo electrónico que pasa a ser https://consellodecontasgalicia.sedelectronica.gal</p>
    <p>En atención ao exposto e no exercicio da competencia que lle atribúe o artigo 7.3.b) da Lei 6/1985, do 24 de xuño, do Consello de Contas, o Pleno adoptou o seguinte</p>
    <h2>ACORDO:</h2>
    <p>Artigo único. Introdúcense as seguintes modificacións no Acordo do Pleno, do 22 de abril de 2014, polo que se aproba a creación da sede electrónica do Consello de Contas de Galicia, do selo electrónico e do código seguro de verificación:</p>
    <p>Un. Modifícase o artigo primeiro.3, que queda redactado como segue:</p>
    <p>«3. A sede electrónica do Consello de Contas será accesible no enderezo https://consellodecontasgalicia.sedelectronica.gal; en todo caso, existirá un enlace á sede na páxina web principal do Consello de Contas (http://www.ccontasgalicia.es)».</p>
    <p>Dous. Modifícase o artigo noveno.3.c), que queda redactado como segue:</p>
    <p>«c) A verificación do certificado poderá realizarse a través do servizo VALIDE da plataforma de validación de certificados da Administración xeral do Estado, que estará accesible desde a sede electrónica do Consello de Contas (https://consellodecontasgalicia.sedelectronica.gal)».</p>
    <p>Tres. Modifícase o artigo décimo.4, que queda redactado como segue:</p>
    <p>«4. A integridade dun documento xurídico, pertencente a un procedemento automatizado, emitido polo Consello de Contas de Galicia poderá verificarse mediante o seu CSV accedendo á sede electrónica do Consello de Contas (https://consellodecontasgalicia.sedelectronica.gal)».</p>
    <p>Disposición derradeira. <em>Entrada en vigor</em></p>
    <p>Este acordo entrará en vigor o día seguinte ao da súa publicación no <em>Diario Oficial de Galicia</em>.</p>

