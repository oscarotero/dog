---
date: '2020-06-05'
id: G0003-290520-0001
page: 22505
number: 109
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 28 de maio de 2020, da Dirección Xeral de Recursos Humanos, pola
  que se aproban as bases do procedemento telemático de elección de destino, a
  través de Fides/expedient-e, nos procesos de selección fixa convocados polo
  Servizo Galego de Saúde.
range: Resolución
url: >-
  https://www.xunta.gal/dog/Publicados/2020/20200605/AnuncioG0003-290520-0001_gl.html
---
<p>Con base na lexislación básica estatal contida na Lei 39/2015, do 1 de outubro, do procedemento administrativo común das administracións públicas e co obxecto de avanzar en facer efectivo o dereito dos/das cidadáns/ás a relacionarse electronicamente coas administracións públicas e a conseguinte obriga destas de dotarse dos medios e sistemas necesarios para que ese dereito poida exercerse, faise preciso incorporar a fase de elección de destino dos/das aspirantes seleccionados/as nos procesos de selección fixa convocados polo Servizo Galego de Saúde, á súa tramitación a través do sistema de información Fides/expedient-e, que xa resulta de aplicación ás fases de inscrición e baremación de méritos de tales procesos.</p>
    <p>De conformidade co exposto, esta dirección xeral, en virtude das facultades conferidas polo Decreto 137/2019, do 10 de outubro, polo que se establece a estrutura orgánica do Servizo Galego de Saúde (DOG núm 208, do 31 de outubro) e logo de informe na Mesa Sectorial de Sanidade, </p>
    <h2>RESOLVE:</h2>
    <p>Artigo único. Aprobar as bases do procedemento telemático de elección de destino, a través de Fides/expedient-e, nos procesos de selección fixa convocados polo Servizo Galego de Saúde, que se inclúen como anexo desta resolución.</p>
    <p>Este procedemento será de aplicación aos procesos selectivos de nova convocatoria e aos xa convocados, pendentes de elección de destino, agás aqueles que polas súas especificidades así determine o órgano convocante. </p>
    <p>Contra esta resolución, que pon fin á vía administrativa, poderase interpoñer recurso potestativo de reposición ante esta dirección, no prazo dun mes contado desde o día seguinte ao da súa publicación no Diario Oficial de Galicia, de conformidade co establecido na Lei 39/2015, do 1 de outubro, do procedemento administrativo común das administracións públicas, ou poderase impugnar directamente na xurisdición contencioso-administrativa nos termos da Lei 29/1998, do 13 de xullo.</p>
    <p>Santiago de Compostela, 28 de maio de 2020</p>
    <footer><p>Margarita Prado Vaamonde<br>Directora xeral de Recursos Humanos</p></footer>
    <h2>ANEXO</h2>
    <h3>BASES</h3>
    <p>Primeira. Destinatarios</p>
    <p>O procedemento que regula as presentes bases será de aplicación ás persoas aspirantes seleccionadas nos procesos selectivos para o acceso á condición de persoal fixo convocados polo Servizo Galego de Saúde.</p>
    <p>Segunda. Prazas ofertadas</p>
    <p>A Resolución da Dirección Xeral de Recursos Humanos pola que se aprobe a relación de aspirantes definitivamente seleccionados/as no respectivo proceso, que se publicará no Diario Oficial de Galicia, incluirá a relación de prazas ofertadas na correspondente categoría/especialidade, identificadas como mínimo por localidade, centro e no seu caso, quenda.</p>
    <p>Terceira. Prazo</p>
    <p>Os/as aspirantes que consten nesta resolución disporán dun prazo de dez días hábiles contados a partir do seguinte ao desta publicación para manifestar a súa opción polos destinos ofertados, que deberá efectuarse a través do sistema de información Fides/expedient-e.</p>
    <p>Cuarta. Procedemento de selección de destinos</p>
    <p>Para a selección de destinos a través de Fides/expedient-e, o/a aspirante deberá proceder da seguinte forma:</p>
    <p>4.1. Accederá no seu expediente electrónico á pestana de «Procesos», «Inscrición OPE» e á categoría/s en que resultou seleccionado/a.</p>
    <p>4.2. O/a aspirante visualizará a súa solicitude de participación no proceso no estado de validada editable.</p>
    <p>4.3. No detalle da inscrición constará unha nova epígrafe, denominada “Selección destinos OPE”, en que o/a aspirante disporá da información relativa á posición que ocupa para efectos de elección de destino, segundo a orde de puntuación obtida no proceso e quenda de acceso, así como da totalidade de prazas que se ofertan na súa categoría/especialidade.</p>
    <p>4.4. A continuación, a persoa aspirante procederá a seleccionar, por orde de preferencia, os destinos que se ofertan.</p>
    <p>4.5. Efectuada a selección de destinos, pola orde de prelación que considere, o/a aspirante deberá proceder a asinar electronicamente o formulario de selección e presentalo por rexistro electrónico. </p>
    <p>Para o rexistro electrónico do formulario de selección requirirase un certificado dixital válido, expedido pola Fábrica Nacional de Moeda e Timbre ou Camerfirma ou DNI electrónico.</p>
    <p>4.6. A aplicación informática permitirá ao/á aspirante que así o desexe, seleccionar un número de destinos inferior ao da posición que ocupa no proceso, advertindo neste suposto que, de non resultar adxudicatario/a de ningún dos destinos seleccionados decaerá do dereito a ser nomeado persoal estatutario fixo quedando sen efecto todas as súas actuacións neste proceso.</p>
    <p>Quinta. Modificación </p>
    <p>O/a aspirante seleccionado/a poderá modificar a selección efectuada mentres estea habilitado o prazo de elección de destinos. Toda modificación que se desexe efectuar sobre a selección inicial requirirá a sinatura dixital e presentación por rexistro electrónico. O sistema terá en conta para a adxudicación de destino a última modificación efectuada.</p>
    <p>Sexta. Renuncia</p>
    <p>6.1. O/a aspirante, dentro do prazo que se indica na base terceira, poderá renunciar, se así o desexa, á selección de destinos efectuada. Esta renuncia deberá efectuarse a través de Fides/expedient-e, na epígrafe de «Renuncia destinos». Para que sexa efectiva, deberá ser asinada dixitalmente e presentada por rexistro electrónico.</p>
    <p>A renuncia presentada poderá ser revogada polo/a aspirante a través do mesmo procedemento e prazo indicados.</p>
    <p>6.2. O/a aspirante que exerza esta opción quedará excluído do proceso e decaerá do seu dereito a ser nomeado persoal estatutario fixo na respectiva categoría/especialidade.</p>
    <p>Sétima. Adxudicación de destino</p>
    <p>Finalizado o prazo para a selección de destinos a través de Fides/expedient-e, a aplicación efectuará a adxudicación automática de destinos, en función da quenda e orde de prelación acadada por cada aspirante no proceso e atendendo á orde de preferencia na selección de destinos efectuada por este.</p>
    <p>Oitava. Información complementaria na web</p>
    <p>A presente resolución complementarase con axudas na páxina web do Servizo Galego de Saúde (www.sergas.es) sobre o procedemento para cubrir o formulario de selección.</p>

