---
date: '2020-05-13'
id: G0532-050520-0002
page: 19950
number: 92
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  EXTRACTO da Orde do 5 de maio de 2020 pola que se establecen as bases
  reguladoras para a concesión de axudas a entidades locais de Galicia para o
  financiamento de actuacións en materia de residuos de competencia municipal,
  cofinanciadas polo Fondo Europeo de Desenvolvemento Rexional con cargo ao
  programa operativo Feder Galicia 2014-2020, e se procede á súa convocatoria en
  réxime de concorrencia competitiva para os anos 2020-2021 (código de
  procedemento MT975I).
range: Orde
url: >-
  https://www.xunta.gal/dog/Publicados/2020/20200513/AnuncioG0532-050520-0002_gl.html
---
<p>BDNS (Identif.): 505067.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index). </p>
    <p>Primeiro. Entidades beneficiarias</p>
    <p>Entidades locais municipais e supramunicipais e agrupacións de entidades locais de Galicia, de conformidade coas competencias que lles correspondan en materia de xestión de residuos.</p>
    <p>Segundo. Obxecto</p>
    <p>Esta orde ten por obxecto establecer as bases reguladoras polas que se rexerá a concesión de axudas, polo procedemento de concorrencia competitiva, ás entidades locais municipais e supramunicipais e agrupación de entidades locais para o financiamento de actuacións en materia de residuos de competencia municipal.</p>
    <p>Serán subvencionables:</p>
    <p>1. Liña 1-actuacións destinadas a favorecer a prevención, adecuada recollida, clasificación e preparación para a reutilización de residuos domésticos que teñan por finalidade:</p>
    <p>a) Adquisición de puntos limpos móbiles para a mellora e ampliación dos servizos prestados pola rede galega de puntos limpos existentes na nosa comunidade autónoma, para a xestión de residuos especiais de competencia municipal.</p>
    <p>b) A posta á disposición da cidadanía de espazos de autorreparación e intercambio de obxectos e utensilios diversos (mobles, roupa, pequenos electrodomésticos, xoguetes, ...) para conformar unha rede galega de establecementos públicos destinados á preparación para a reutilización, coa finalidade de alongar a vida útil dos materiais e obxectos, previndo a xeración de residuos domésticos.</p>
    <p>2. Liña 2: actuacións destinadas á prevención, recollida separada e valorización dos biorresiduos destinadas a:</p>
    <p>a) O fomento da compostaxe <em>in situ</em>.</p>
    <p>b) Recollida separada da fracción orgánica dos residuos municipais.</p>
    <p>O período subvencionable para esta convocatoria será:</p>
    <p>a) Entre o 1 de xaneiro e o 30 de novembro de 2020, para os proxectos que se imputen ao orzamento correspondente á anualidade 2020.</p>
    <p>b) Entre o 1 de xaneiro e o 30 de novembro de 2021, para os proxectos que se imputen ao orzamento correspondente á anualidade 2021.</p>
    <p>Terceiro. Bases reguladoras e convocatoria</p>
    <p>Orde do 4 de maio de 2020 pola que se establecen as bases reguladoras para a concesión de axudas a entidades locais de Galicia para o financiamento de actuacións en materia de residuos de competencia municipal, cofinanciadas polo Fondo Europeo de Desenvolvemento Rexional con cargo ao programa operativo Feder Galicia 2014-2020, e se procede á súa convocatoria en réxime de concorrencia competitiva para os anos 2020-2021 (código de procedemento MT975I).</p>
    <p>Cuarto. Contía</p>
    <p>A contía global da convocatoria é de 4.163.113 €, coa seguinte distribución:</p>
    <p>1) Importe máximo para a anualidade 2020: 2.448.890 € distribuídos nun 30 % para a liña 1 (734.667 €) e un 70 % para a liña 2 (1.714.223 €).</p>
    <p>2) Importe máximo para a anualidade 2021: 1.714.223 € distribuídos nun 30 % para a liña 1 (514.266,90 €) e un 70 % para a liña 2 (1.199.956,10 €).</p>
    <p>As actuacións están cofinanciadas nun 80 % polo Fondo Europeo de Desenvolvemento Rexional (Feder), no marco do programa operativo Feder Galicia 2014-2020.</p>
    <p>A contía das axudas será a seguinte:</p>
    <p>1) Liña 1. Actuacións destinadas a favorecer a prevención, adecuada recollida, clasificación e preparación para a reutilización de residuos domésticos, tratándose de proxectos para:</p>
    <p>a) Adquisición de puntos limpos móbiles: o importe máximo da subvención acadada non poderá superar os 70.000 €. Non obstante, esta cantidade poderá ampliarse no caso de solicitudes presentadas conxuntamente por máis dunha entidade local en 10.000 € máis por cada entidade participante, ata un máximo de 100.000 €.</p>
    <p>b) Espazos municipais de autorreparación e intercambio de obxectos e utensilios diversos: o importe máximo da subvención acadada non poderá superar os 30.000 €. Non obstante, esta cantidade poderá ampliarse no caso de solicitudes presentadas conxuntamente por máis dunha entidade local en 5.000 € máis por cada entidade participante, ata un máximo de 50.000 €.</p>
    <p>2) Liña 2. Actuacións destinadas á prevención, recollida separada e valorización dos biorresiduos, tratándose de proxectos para:</p>
    <p>a) Actuacións para o fomento da compostaxe <em>in situ</em>: o importe máximo da subvención acadada non poderá superar os 60.000 €. Non obstante, esta poderá ampliarse no caso de solicitudes presentadas conxuntamente por máis dunha entidade local en 10.000 € máis por cada entidade participante ata un máximo de 100.000 €.</p>
    <p>b) Recollida separada da fracción orgánica dos residuos municipais: o importe máximo da subvención acadada non poderá superar os 100.000 €. Non obstante, esta poderá ampliarse no caso de solicitudes presentadas conxuntamente por máis dunha entidade local en 10.000 € máis por cada entidade participante, ata un máximo de 150.000 €.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun mes, que se contará a partir do día seguinte ao da publicación da orde de convocatoria no <em>Diario Oficial de Galicia</em>.</p>
    <p>Sexto. Outros datos</p>
    <p>A presentación das solicitudes realizarase unicamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.es</p>
    <p>Santiago de Compostela, 5 de maio de 2020</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

