---
date: '2020-05-11'
id: G2018-300420-0001
page: 19795
number: 90
agency: Universidade de Santiago de Compostela
section: III. Outras disposicións.
title: >-
  RESOLUCIÓN do 30 de abril de 2020 sobre delegación de competencias en
  determinados órganos universitarios.
range: Resolución
url: >-
  https://www.xunta.gal/dog/Publicados/2020/20200511/AnuncioG2018-300420-0001_gl.html
---
<p>O artigo 85 dos Estatutos da Universidade de Santiago de Compostela (USC) determina as competencias do reitor, quen, como máxima autoridade académica e de representación daquela, exerce a súa dirección, goberno e xestión, así como o desenvolvemento das liñas de actuación aprobadas polos órganos colexiados.</p>
    <p>Esa amplitude de atribucións ao reitor fai necesario que sexan delegadas estas funcións noutros órganos universitarios, principalmente nos vicerreitores e vicerreitoras, que deben asumir, en primeira instancia, as decisións e asinar os actos administrativos nas materias da súa competencia, coas excepcións pertinentes e sen prexuízo do dereito do titular das competencias de revogalas en calquera momento.</p>
    <p>Pola súa banda, a Lei 40/2015, do 1 de outubro, de réxime xurídico do sector público, regula a delegación de competencias no seu artigo 9 e establece que os órganos das distintas administracións públicas poderán delegar o exercicio das competencias que teñan atribuídas noutros órganos da mesma Administración. Paralelamente determina as prohibicións de delegación, así como a imposibilidade de delegar competencias que xa se posúan por delegación.</p>
    <p>Logo da elección do reitor e do seu nomeamento polo Decreto 57/2018, do 31 de maio, polo que se nomea reitor magnífico da Universidade de Santiago de Compostela o profesor doutor Antonio López Díaz, estableceuse por resolución a estrutura de goberno da Universidade coa denominación das vicerreitorías e fíxose pública a Resolución reitoral do 20 de xuño de 2018 (DOG do 29 de xuño) coa relación das competencias delegadas que asumiría cada unha das vicerreitorías, así como outros órganos da USC.</p>
    <p>Por Resolución reitoral de 9 de marzo de 2020 pola que se determina o número e denominación das vicerreitorías da USC, modificouse a estrutura do equipo de goberno da Universidade, coa creación dunha nova vicerreitoría e o cambio de denominación e atribucións doutras catro. Resulta preciso, polo tanto, modificar a Resolución reitoral do 20 de xuño de 2018 sobre delegación de competencias en determinados órganos universitarios.</p>
    <p>Por todo o anterior, esta Reitoría, no uso das atribucións conferidas polos artigos 20 da Lei orgánica de universidades, e 85 dos estatutos da Universidade de Santiago de Compostela,</p>
    <h2>RESOLVE:</h2>
    <p>I. Delegación de competencias en favor dos/das vicerreitores/as.</p>
    <p>Primeiro. Sen prexuízo das delegacións específicas que se fagan a cada un deles, queda delegada nos/nas vicerreitores/as da Universidade, dentro do ámbito da actividade que a cada un deles/as se lle encomende, a facultade de resolveren os expedientes e asuntos con competencia atribuída ao reitor, a de asinaren os documentos necesarios para o efecto, a de elaboraren propostas de normas, así como a de coordinación e dirección dos servizos da súa competencia.</p>
    <p>Segundo. Esta delegación abrangue tanto os actos administrativos de simple xestión ou trámite como os definitivos que poñan fin aos procedementos administrativos.</p>
    <p>Terceiro. Os/as vicerreitores/as poderán realizar todo tipo de actos de xestión, de comunicación e de trámite en materias propias da súa vicerreitoría.</p>
    <p>Cuarto. A Vicerreitoría de Investigación e Innovación asume por delegación as seguintes competencias específicas:</p>
    <p>1. A promoción, a dirección e a avaliación da produción científica e das actividades de I+D+i da USC, impulsando a excelencia e a mellora da calidade da investigación.</p>
    <p>2. A promoción e a dirección de iniciativas e programas de seguimento da produción científica, ademais da dirección dos procesos de valorización dos resultados de investigación, de transferencia de coñecemento e de emprendemento. </p>
    <p>3. A planificación, a coordinación e o desenvolvemento das infraestruturas e servizos científico-técnicos de apoio á produción científica e á investigación.</p>
    <p>4. O apoio e a promoción dunha organización eficiente, competitiva e sustentable de grupos de investigación, unidades científico-tecnolóxicas ou redes de investigadores.</p>
    <p>5. A definición, a dirección e o seguimento dos procesos de rexistro, protección, promoción e comercialización de resultados I+D+i, así como o impulso e apoio á creación de empresas con base en resultados de investigación.</p>
    <p>6. A proposta e a formalización de actividades realizadas ao abeiro do artigo 83 da LOU por importe inferior a 80.000 euros e a proposta de convenios en que se estableza a realización ou colaboración por parte do profesorado da USC en traballos de carácter científico, técnico ou artístico, aprobadas pola Comisión de Actividades e Servizos de I+D segundo o seu regulamento, así como a resolución das reclamacións relativas ás devanditas actividades que non superen o dito importe. </p>
    <p>7. A proposta de contratación de persoal investigador ou de apoio á investigación con cargo ás actividades de I+D+i.</p>
    <p>8. A concesión de permisos e licenzas, con motivo de estadías de investigación, ao persoal contratado con recursos captados por I+D+i.</p>
    <p>9. A proposta á Xerencia do nomeamento do persoal de administración e servizos para colaborar en actividades e proxectos de I+D+i.</p>
    <p>10. A autorización de pagamentos dos complementos retributivos establecidos na normativa vixente ao persoal docente e investigador, ao persoal contratado con cargo a actividades e proxectos de I+D+i e aos colaboradores externos, pola súa participación en actividades e proxectos de I+D+i.</p>
    <p>11. A representación legal da Universidade nas solicitudes e xestión de proxectos e outras axudas de investigación, calquera que sexa a institución convocante, informando periodicamente a Reitoría das devanditas solicitudes e a súa resolución.</p>
    <p>12. A elaboración dos informes necesarios para concorrer a convocatorias de axudas doutros organismos, así como a conformidade nos informes de seguimento e informes finais dos proxectos e accións de investigación con cargo ao financiamento externo.</p>
    <p>13. A autorización da participación de investigadores da USC en concursos públicos ou licitacións de entidades públicas. </p>
    <p>14. As convocatorias públicas de selección de persoal para colaborar en actividades e proxectos de I+D+i mediante contrato en réxime temporal e o nomeamento das súas comisións de selección.</p>
    <p>15. A supervisión dos institutos, centros propios de investigación, estacións científicas, plataformas, bibliotecas universitarias, Arquivo Histórico e calquera outra estrutura de investigación.</p>
    <p>16. A supervisión das áreas e servizos dependentes da Vicerreitoría.</p>
    <p>17. A promoción de accións orientadas a mellorar a proxección internacional dos grupos e estruturas de investigación, en coordinación coa Vicerreitoría de Estudantes e Proxección Internacional.</p>
    <p>18. A planificación e promoción da participación da USC nas convocatorias de cooperación internacional, en coordinación coa Vicerreitoría de Estudantes e Proxección Internacional.</p>
    <p>Quinto. A Vicerreitoría de Profesorado asume por delegación as seguintes competencias específicas:</p>
    <p>1. A proposta de planificación anual, de relación de postos de traballo e da oferta de emprego público do persoal docente e investigador.</p>
    <p>2. A convocatoria de prazas de persoal docente e investigador contratado temporal.</p>
    <p>3. A convocatoria de listas de agarda de persoal docente e investigador contratado para cubrir necesidades temporais.</p>
    <p>4. O nomeamento dos membros das comisións de selección de persoal docente e investigador, así como a apreciación de causas que impidan a actuación dos membros, coa excepción dos supostos de abstención e recusación.</p>
    <p>5. A aprobación e publicación de listas provisionais e definitivas de candidatos/as a prazas de persoal docente e investigador funcionario e contratado.</p>
    <p>6. A presidencia da Comisión de Revisión.</p>
    <p>7. O nomeamento de persoal docente e investigador interino e contratado temporal, así como a sinatura dos seus contratos.</p>
    <p>8. As convocatorias de asignación de prazas de promoción.</p>
    <p>9. A concesión de permisos e licenzas do persoal docente e investigador non delegadas nos/nas directores/as de departamentos.</p>
    <p>10. A concesión de permisos e licenzas dos/das decanos/as e directores/as de centros e directores/as de departamento e de instituto, con independencia da súa duración. </p>
    <p>11. Todos os actos previos derivados da xestión e tramitación dos procedementos de xubilación do persoal docente e investigador, agás a autorización dos cesamentos e das citadas xubilacións.</p>
    <p>12. A proposta e informe sobre autorización ou recoñecemento de compatibilidade do persoal docente e investigador cando lle corresponda a súa resolución ao reitor.</p>
    <p>13. Os recoñecementos de venia docendi e da actividade desenvolvida como colaborador docente. </p>
    <p>14. A autorización do desfrute das vacacións do persoal docente e investigador fóra do período ordinario.</p>
    <p>15. Todos aqueles actos relativos a situacións administrativas do persoal docente e investigador que non figuren atribuídos a outros órganos universitarios, así como a reorganización docente que implique cambio de campus (Compostela-Lugo) do persoal docente e investigador universitario.</p>
    <p>16. A coordinación e dirección da avaliación docente do persoal docente e investigador. </p>
    <p>17. A dirección da negociación en convenios colectivos e outros pactos legalmente formalizados que afectan o persoal docente e investigador.</p>
    <p>Sexto. A Vicerreitoría de Titulacións e Captación Internacional asume por delegación as seguintes competencias específicas:</p>
    <p>1. A coordinación dos procesos de elaboración, modificación e implantación de titulacións oficiais da USC. No caso de titulacións organizadas a través de programas internacionais, a súa tramitación realizarase coa colaboración da Vicerreitoría de Estudantes e Proxección Internacional.</p>
    <p>2. A coordinación dos procesos de elaboración, modificación, implantación e seguimento da oferta de estudos propios.</p>
    <p>3. A elaboración da proposta de oferta de prazas das titulacións da USC.</p>
    <p>4. A dirección e coordinación dos procesos para a elaboración das guías docentes no marco do Espazo Europeo de Educación Superior (EEES). </p>
    <p>5. A supervisión da Escola de Doutoramento Internacional da USC (EDIUS) e do Centro de Estudos Propios (CEP).</p>
    <p>6. A expedición e sinatura de diplomas e acreditacións dos estudos propios. </p>
    <p>7. A promoción de accións orientadas a mellorar a proxección internacional da oferta docente, en coordinación coa Vicerreitoría de Estudantes e Proxección Internacional.</p>
    <p>Sétimo. A Vicerreitoría de Igualdade, Cultura e Servizos asume por delegación as seguintes competencias específicas:</p>
    <p>1. A coordinación das accións en materia de igualdade.</p>
    <p>2. A coordinación das accións de patrimonio histórico e cultural.</p>
    <p>3. A dirección dos servizos de orientación laboral para estudantes.</p>
    <p>4. A coordinación e a dirección en materia de participación e integración universitaria.</p>
    <p>5. A supervisión da Oficina de Igualdade de Xénero.</p>
    <p>6. A supervisión da Área de Cultura.</p>
    <p>7. A supervisión do Servizo de Publicacións e Intercambio Científico.</p>
    <p>8. A supervisión da Escola Infantil Breogán, a convocatoria para a asignación de prazas e a resolución das reclamacións en materia de admisión.</p>
    <p>9. A supervisión do servizos das cafetarías e comedores universitarios.</p>
    <p>10. A supervisión da Área de Deportes e as relacións coa Fundación da Universidade de Santiago de Compostela MP.</p>
    <p>11. A coordinación dos servizos de información da Universidade.</p>
    <p>12. A coordinación das accións de promoción e difusión universitaria.</p>
    <p>13. A convocatoria dos cursos de verán, en coordinación coa Vicerreitoría de Titulacións e Captación Internacional e a súa acreditación.</p>
    <p>14. A supervisión do cuarto ciclo universitario, así como a convocatoria e resolución de axudas á súa matrícula.</p>
    <p>Oitavo. A Vicerreitoría de Estudantes e Proxección Internacional asume por delegación as seguintes competencias específicas:</p>
    <p>1. A presidencia do xurado nas bolsas da convocatoria xeral do ministerio competente en materia de educación superior.</p>
    <p>2. A participación en nome da Universidade nos procesos selectivos das bolsas destinadas á comunidade universitaria non atribuídos especificamente a outras vicerreitorías.</p>
    <p>3. A convocatoria e resolución doutras bolsas convocadas por esta vicerreitoría.</p>
    <p>4. A convocatoria e resolución das axudas e subvencións de prezos públicos da Universidade de Santiago de Compostela para todos os seus estudantes de títulos oficiais.</p>
    <p>5. A coordinación do Servizo Universitario de Residencias (SUR), así como as convocatorias e resolucións relativas ao proceso de selección para aloxamento no SUR e a resolución de reclamacións.</p>
    <p>6. A convocatoria e a resolución das bolsas de comedor e de proxectos de colaboración do SUR.</p>
    <p>7. A coordinación das relacións internacionais da USC. </p>
    <p>8. A coordinación coas vicerreitorías de Investigación e Innovación e de Titulacións e Captación Internacional, respectivamente, na promoción de accións orientadas a mellorar a proxección internacional dos grupos e estruturas de investigación e da oferta docente da USC.</p>
    <p>9. A planificación e a promoción de programas de intercambio.</p>
    <p>10. A convocatoria de axudas para mobilidade de estudantes, persoal docente e investigador e persoal de administración e servizos.</p>
    <p>11. A convocatoria de axudas pre e posdoutorais para estudantes estranxeiros e as que correspondan para persoal docente estranxeiro invitado para colaborar en programas de doutoramento.</p>
    <p>12. A participación en nome da USC nos procesos selectivos das bolsas relacionadas coa mobilidade de estudantes, docentes e investigadores.</p>
    <p>13. A coordinación das accións relacionadas co asociacionismo estudantil, así como a convocatoria e resolución das axudas a este.</p>
    <p>14. A xestión do seguro escolar.</p>
    <p>Noveno. A Vicerreitoría de Organización Académica asume por delegación as seguintes competencias específicas:</p>
    <p>1. A xestión e a aprobación do plan docente anual (PDA) dos centros e do plan de organización docente (POD) dos departamentos.</p>
    <p>2. A resolución de reclamacións en relación coa elaboración do PDA e do POD.</p>
    <p>3. As resolucións de autorización do persoal da área externa. </p>
    <p>4. A autorización ao persoal docente e investigador para impartir docencia en campus distinto ao da súa praza.</p>
    <p>5. A autorización para impartir docencia ao persoal pre e posdoutoral.</p>
    <p>6. A formalización de convenios para a realización de prácticas en empresas ou institucións das/dos alumnas/os, tramitados pola USC ou a través do seu Consello Social.</p>
    <p>7. A convocatoria de prácticas en empresas ou institucións cando non sexa da competencia doutros órganos. </p>
    <p>8. A coordinación de programas que impulsen a impartición de docencia en linguas estranxeiras nos estudos oficiais de grao, máster e doutoramento, de acordo coa Vicerreitoría de Titulacións e Captación Internacional.</p>
    <p>9. A supervisión do Centro de Tecnoloxías para a Aprendizaxe (CeTA) e a formación e innovación educativa.</p>
    <p>10. A supervisión do Centro de Linguas Modernas (CLM).</p>
    <p>Décimo. A Vicerreitoría de Planificación, Tecnoloxías e Sustentabilidade asume por delegación as seguintes competencias específicas:</p>
    <p>1. A elaboración e o seguimento dos plans estratéxicos.</p>
    <p>2. A organización e dirección de actividades de divulgación científica.</p>
    <p>3. A elaboración do proxecto de programación plurianual, de acordo coa Xerencia.</p>
    <p>4. A formulación, implantación e seguimento de accións orientadas á visibilización nos ránkings nacionais e internacionais.</p>
    <p>5. A coordinación das accións de mecenado, micromecenado e cátedras institucionais. </p>
    <p>6. A dirección estratéxica en materia de tecnoloxías da información e das comunicacións, en coordinación coa Xerencia e o apoio á transformación dixital na USC.</p>
    <p>7. As competencias en materia de normalización lingüística.</p>
    <p>8. A elaboración da memoria de responsabilidade social corporativa.</p>
    <p>9. Promover e fortalecer as accións de sustentabilidade, aliñándoas cos principios da economía circular e cos obxectivos de desenvolvemento sustentable da Axenda 2030.</p>
    <p>Undécimo. A Vicerreitoría de Calidade asume por delegación as seguintes competencias específicas:</p>
    <p>1. A coordinación dos procesos de seguimento e acreditación de titulacións oficiais de grao, mestrado e programas de doutoramento da USC, coa colaboración da Vicerreitoría de Titulacións e Captación Internacional.</p>
    <p>2. A organización e publicación de datos e estatísticas.</p>
    <p>3. A colaboración cos centros docentes na elaboración, seguimento, modificación e certificación dos sistemas de garantía de calidade.</p>
    <p>4. O desenvolvemento dos programas de calidade.</p>
    <p>5. A elaboración e implantación dos programas de xestión da calidade dos distintos servizos da Universidade, coa colaboración dos órganos directivos responsables deles. </p>
    <p>Duodécimo. A Vicerreitoría de Coordinación do Campus de Lugo asume por delegación as seguintes competencias específicas:</p>
    <p>1. A representación ordinaria da Universidade no Campus de Lugo en ausencia do reitor.</p>
    <p>2. A coordinación no Campus de Lugo das actuacións en materia de promoción, dinamización, titulacións, investigación, docencia, tecnoloxías da información e comunicación e xestión administrativa, en colaboración cos órganos unipersoais de goberno con competencia en cada materia.</p>
    <p>3. A coordinación e o desenvolvemento do plan estratéxico do Campus de Lugo.</p>
    <p>4. A coordinación dos procedementos respecto do profesorado adscrito ao Campus de Lugo, en colaboración coa Vicerreitoría de Profesorado.</p>
    <p>5. A concesión de permisos e licenzas do persoal docente e investigador adscrito ao Campus de Lugo non delegada nos/nas directores/as de departamento, en coordinación coa Vicerreitoría de Profesorado.</p>
    <p>6. A tramitación e formalización dos contratos administrativos, calquera que sexa o seu obxecto, que afecten exclusivamente o Campus de Lugo e non sexan xestionados de xeito centralizado para toda a Universidade, sempre que se trate de contratos derivados de licitación con procedemento aberto abreviado de trámite simplificado ou de contratos menores.</p>
    <p>7. A tramitación e a formalización de contratos privados ata un importe máximo de 30.000 euros, nos mesmos termos que os contratos administrativos citados no punto anterior.</p>
    <p>8. A coordinación, o impulso e o desenvolvemento do Campus de Lugo en materia de infraestruturas, sen prexuízo de que os actos executivos derivados da súa actuación correspondan ao reitor ou á Xerencia.</p>
    <p>9. A coordinación dos procesos de elaboración, modificación e implantación dos plans de estudos de grao, máster e doutoramento, así como da oferta de formación continua no Campus de Lugo coa Vicerreitoría de Titulacións e Captación Internacional.</p>
    <p>10. A colaboración na xestión dos estudos de cuarto ciclo no Campus de Lugo, sen prexuízo das competencias da Vicerreitoría de Igualdade, Cultura e Servizos.</p>
    <p>11. A representación da universidade nas fundacións, clústers, redes e asociacións que polo seu perfil e actividade teñan relación co Campus de Lugo.</p>
    <p>12. A conformidade dos informes anuais e finais dos proxectos de investigación que se desenvolvan en exclusiva no Campus de Lugo.</p>
    <p>13. A supervisión dos institutos, centros propios de investigación, estacións científicas, plataformas tecnolóxicas, bibliotecas universitarias ou calquera outra estrutura de investigación xestionada desde o Campus de Lugo, en colaboración coa Vicerreitoría de Investigación e Innovación.</p>
    <p>14. A coordinación de servizos á comunidade universitaria no Campus de Lugo, en particular a Residencia Universitaria Jesús Bal y Gay, as axudas para a escolarización dos nenos e nenas menores de tres anos, o apoio ao emprendemento e o emprego de estudantes, ao deporte, á cultura e en materia de participación e integración universitaria, en colaboración coas vicerreitorías de Estudantes e Proxección Internacional e de Igualdade, Cultura e Servizos.</p>
    <p>15. As competencias relacionadas co CLM e co CeTA no Campus de Lugo, en colaboración coa Vicerreitoría de Organización Académica.</p>
    <p>16. As competencias relacionadas coa Área de Tecnoloxías da Información e das Comunicacións no Campus de Lugo, en colaboración co/coa vicerreitor/a de Planificación, Tecnoloxías e Sustentabilidade e coa Xerencia.</p>
    <p>17. A coordinación dos programas de intercambio nacional e internacional que afecten o Campus de Lugo, en colaboración coa Vicerreitoría de Estudantes e Proxección Internacional.</p>
    <p>18. As relacións coas asociacións estudantís do Campus de Lugo, en coordinación coa Vicerreitoría de Estudantes e Proxección Internacional.</p>
    <p>II. Delegación en favor do/da secretario/a xeral. </p>
    <p>Décimo terceiro. Ademais das competencias directamente atribuídas, deléganse no/na secretario/a xeral:</p>
    <p>1. A expedición dos certificados supletorios dos títulos académicos.</p>
    <p>2. A certificación de actos presuntos.</p>
    <p>3. A resolución de peticións de carácter xeral que non sexan competencia propia ou delegada doutros órganos universitarios.</p>
    <p>4. A facultade para ditar resolucións motivadas autorizando ou denegando a rectificación das actas académicas.</p>
    <p>5. A resolución de peticións, reclamacións ou recursos en materia de xestión académica para as cales non estea delegada a sinatura noutros órganos ou unidades administrativas.</p>
    <p>6. A resolución de solicitudes de equivalencia de titulacións obtidas no estranxeiro para realizar estudos de grao e posgrao.</p>
    <p>7. O desenvolvemento das políticas de protección de datos e de seguridade da información no seo da USC, así como a coordinación e unificación de criterios nas actuacións dos responsables dos tratamentos de protección de datos de carácter persoal no marco da normativa aplicable.</p>
    <p>8. A xestión dos procesos electorais en colaboración coa Comisión Electoral Central de USC.</p>
    <p>9. A dirección do protocolo universitario.</p>
    <p>10. A dirección operativa das oficinas de asistencia en materia de rexistro.</p>
    <p>11. A xestión de convenios.</p>
    <p>12. As resolucións relativas ao apoio titorial extraordinario.</p>
    <p>13. O impulso e a coordinación de actuacións en materia de administración electrónica/dixital.</p>
    <p> Décimo cuarto. O/a secretario/a xeral, no eido das funcións que ten delegadas, poderá realizar encomendas de xestión ou delegacións de sinatura no/na secretario/a xeral adxunto/a ou no/na vicesecretario/a xeral. Sen prexuízo do anterior, enténdese que estes teñen delegada con carácter xeral a sinatura dos actos de trámite correspondentes ao seu ámbito de actuación.</p>
    <p>Décimo quinto. En caso de ausencia, imposibilidade de actuar ou enfermidade, o/a secretario/a xeral, será substituído/a polo/a secretario/a xeral adxunto/a ou polo/a vicesecretario/a xeral, por esta orde.</p>
    <p>III. Delegación de competencias en favor do/da xerente.</p>
    <p>Décimo sexto. Deléganse no xerente da Universidade as seguintes competencias:</p>
    <p>A) En materia de contratación pública:</p>
    <p>1. A comprobación do cumprimento dos requisitos previstos para os contratos menores no artigo 118 da Lei de contratos do sector público.</p>
    <p>2. A facultade de ditar os actos administrativos relativos a contratos administrativos non suxeitos a regulación harmonizada. Nos casos de contratos de regulación harmonizada, delégase a realización de todos os actos, excepto a formalización do contrato. </p>
    <p>3. A formalización dos contratos administrativos e patrimoniais, agás a competencia de asinar determinados contratos atribuída á Vicerreitoría de Coordinación do Campus de Lugo.</p>
    <p>4. O seguimento da xestión económica dos contratos das cafetarías e comedores universitarios.</p>
    <p>B) En materia económico-financeira e orzamentaria:</p>
    <p>1. A elaboración do proxecto de orzamento anual.</p>
    <p>2. A elaboración da memoria económica e a formulación das contas anuais exixidas na lexislación vixente.</p>
    <p>3. A elaboración de plans de financiamento.</p>
    <p>4. A ordenación de pagamentos.</p>
    <p>5. O exercicio das funcións de proposta ou aprobación de modificacións orzamentarias atribuídas ao reitor.</p>
    <p>6. O proceso de constrinximento tras apercibimento, dos ingresos públicos deixados de percibir agás en materia de prezos públicos derivados da matrícula, así como a reclamación administrativa de débedas procedentes de ingresos privados.</p>
    <p>C) En materia de infraestruturas:</p>
    <p>1. A coordinación das obras de infraestruturas que se realicen na USC.</p>
    <p>2. A planificación e a aprobación das obras de reforma, renovación e mellora dos edificios e de mantemento das instalacións, sen prexuízo das competencias delegadas no/na vicerreitor/a de coordinación do Campus de Lugo.</p>
    <p>3. A supervisión da xestión das infraestruturas, sen prexuízo das competencias delegadas nas vicerreitorías.</p>
    <p>4. A xestión de espazos da Universidade, sen prexuízo das competencias delegadas nas vicerreitorías ou nas direccións dos centros.</p>
    <p>5. O seguimento das axudas e subvencións para adquisición de infraestruturas, sen prexuízo das competencias delegadas nas vicerreitorías.</p>
    <p>6. A solicitude de licenzas e outros actos de tramitación ante as diferentes administracións públicas, contratistas ou terceiros en materia de infraestruturas.</p>
    <p>D) En materia de persoal de administración e servizos (PAS).</p>
    <p>Queda delegada no/na xerente da Universidade a xefatura deste persoal, que abrangue:</p>
    <p>1. A execución, o control e a coordinación da política aprobada polos órganos de goberno sobre o persoal de administración e servizos funcionario ou laboral.</p>
    <p>2. O establecemento das directrices conforme as cales exercerán as súas competencias en materia de persoal os distintos órganos e servizos da USC.</p>
    <p>3. A emisión das instrucións sobre política de persoal.</p>
    <p>4. O establecemento dos criterios para a organización e coordinación en materia de persoal.</p>
    <p>5. A proposta da estrutura de postos de traballo.</p>
    <p>6. A preparación da oferta de emprego público, así como os actos derivados dela.</p>
    <p>7. A dirección da negociación colectiva, a sinatura de pactos e acordos e o ditado de resolucións e instrucións en materia de persoal de administración e servizos.</p>
    <p>8. A proposta para a designación de representantes da administración universitaria nas distintas comisións de negociación colectiva.</p>
    <p>9. Os actos de execución dos convenios colectivos ou similares e outros pactos legalmente formalizados.</p>
    <p>10. O labor de inspección do persoal.</p>
    <p>11. As derivadas da coordinación da prevención de riscos da USC.</p>
    <p>12. A proposta das convocatorias de probas de persoal laboral fixo e funcionarios de carreira e a designación dos membros nas comisións de selección.</p>
    <p>13. A elaboración das convocatorias de concursos, a designación dos membros das comisións de avaliación e a resolución destes procesos.</p>
    <p>14. As convocatorias de probas para persoal interino ou contratado temporal e o nomeamento das súas comisións de selección.</p>
    <p>15. A autorización e sinatura dos contratos de persoal laboral contratado con carácter temporal e o nomeamento de interinos cando proceda.</p>
    <p>16. A autorización e sinatura dos contratos do persoal de administración e servizos financiados con recursos captados por I+D+i .</p>
    <p>17. A planificación e dirección das accións e procesos derivados da política de formación do PAS.</p>
    <p>18. A autorización de asistencia a cursos de selección, formación e perfeccionamento.</p>
    <p>19. As adscricións provisorias, as comisións de servizos e as atribucións temporais de funcións ao persoal.</p>
    <p>20. A concesión dos permisos e licenzas non delegados nos/nas directores/as de centros e xefes/as das distintas unidades administrativas.</p>
    <p>21. Os actos derivados da xestión e tramitación dos procedementos de xubilación, salvo as certificacións que correspondan.</p>
    <p>22. Os cesamentos e xubilacións de persoal contratado temporal e interino.</p>
    <p>23. A tramitación dos procedementos seguidos ante a Seguridade Social, así como as reclamacións previas á vía xudicial ou recursos que non esgoten a vía administrativa.</p>
    <p>24. A proposta e informe sobre a autorización ou recoñecemento de compatibilidade cando lle corresponda a súa resolución ao reitor.</p>
    <p>25. A comunicación das resolucións reitorais en materia de persoal.</p>
    <p>26. Os actos de administración e de xestión ordinaria do persoal que non figuren atribuídos a outros órganos universitarios.</p>
    <p>E) En materia de persoal docente e investigador delégase a tramitación dos procedementos seguidos ante a Seguridade Social ou Muface, así como as reclamacións previas á vía xudicial ou recursos que non esgoten a vía administrativa.</p>
    <p>F) En materia de patrimonio da Universidade, deléganse as funcións, actos e tramitación de expedientes relativos á súa xestión, así como a obriga de velar polo seu debido mantemento.</p>
    <p>G) En coordinación co/coa vicerreitor/a de Planificación, Tecnoloxías e Sustentabilidade, as funcións directivas e de programación en materia de tecnoloxías da información e comunicación.</p>
    <p>H) En coordinación co/coa vicerreitor/a de Calidade, os sistemas de xestión da calidade dos servizos administrativos. </p>
    <p>Décimo sétimo. Os/as vicexerentes poderán realizar encomendas de xestión ou asinar por delegación previa de sinatura no eido das funcións delegadas do/da xerente. Sen prexuízo do anterior, enténdese que os/as vicexerentes teñen delegada con carácter xeral a sinatura dos actos de trámite correspondentes ao seu ámbito de actuación. </p>
    <p>Décimo oitavo. En caso de ausencia, imposibilidade de actuar ou enfermidade, o/a xerente será substituído/a polo/pola vicexerente/a que el/ela designe e, de non mediar designación, polo que corresponda segundo a orde de creación das vicexerencias.</p>
    <p>IV. Delegación en favor dos/das xefes/as de área, servizo e outras unidades administrativas en materia de permisos do persoal de administración e servizos.</p>
    <p>Décimo noveno. Delégase nos/nas xefes/as das distintas unidades administrativas a concesión de permisos e licenzas ao PAS nos seguintes casos:</p>
    <p>1. Por falecemento, por accidente ou enfermidade grave dun familiar.</p>
    <p>2. Por traslado de domicilio.</p>
    <p>3. Para realizar funcións sindicais, de formación sindical ou representación do persoal e deberes inescusables de carácter público ou persoal, polo tempo indispensable.</p>
    <p>4. Para concorrer a exames finais e demais probas definitivas de aptitude e avaliación en centros oficiais.</p>
    <p>5. Permisos por asuntos particulares, atendendo sempre ás necesidades do servizo.</p>
    <p>Vixésimo. Os/as xefes/as das unidades terán a obriga de informar sobre os permisos concedidos sempre que así o requira a Xerencia.</p>
    <p>Vixésimo primeiro. As restantes solicitudes de obtención de permisos ou licenzas, retribuídas ou non, deberán formularse ante a Xerencia, cunha antelación mínima de quince (15) días á da data do seu comezo, co obxecto de que poidan ser resoltas en tempo e forma. Exceptúanse aquelas que se poidan producir por circunstancias imprevisibles que se acrediten, que se tramitarán por un procedemento de urxencia. En todo caso, a concesión do permiso será requisito necesario para que o solicitante poida ausentarse do seu posto de traballo.</p>
    <p>V. Delegación en favor dos/das directores/as de departamento en materia de permisos do persoal docente e investigador.</p>
    <p>Vixésimo segundo. Os/as directores/as de departamento poderán concederlle ao persoal docente e investigador licenzas por estudos ou investigación de ata sete (7) días hábiles, conforme o procedemento establecido.</p>
    <p>VI. Delegación en favor do/da xefe/a do Servizo de Xestión Académica.</p>
    <p>Vixésimo terceiro. Deléganse no/na xefe/a do Servizo de Xestión Académica as competencias relativas a resolucións definitivas en materia de xestión académica, en particular a resolución de peticións presentadas fóra de prazo, anulacións de matrícula, admisión de alumnos/as en titulacións con límite de prazas, validación parcial de estudos estranxeiros, admisión en convocatorias anticipadas de máster e doutoramento, así como calquera outro acto de trámite ou instrución dos procedementos que sexan competencia do Servizo, e as resolucións de inadmisión a trámite ou declarativas de desistencias ou renuncias.</p>
    <p>VII. Competencias do reitor.</p>
    <p>Vixésimo cuarto. Exceptúanse da delegación outorgada nos puntos anteriores e, polo tanto, continúan a ser competencias do reitor:</p>
    <p>1. Os asuntos que se refiren ás relacións cos órganos e institucións da Administración do Estado e da Administración autonómica galega, agás os de simple trámite.</p>
    <p>2. Os que teñen relación co Consello Social, Claustro Universitario e Consello de Goberno.</p>
    <p>3. Os actos que supoñan o exercicio da excepcionalidade da súa eficacia retroactiva.</p>
    <p>4. Os actos sancionadores e os referidos ao exercicio da potestade disciplinaria.</p>
    <p>5. Os que dean lugar á adopción de resolucións reitorais de carácter xeral.</p>
    <p>6. A resolución dos incidentes de abstención e recusación.</p>
    <p>7. A coordinación dos servizos de comunicación e das accións de imaxe institucional da USC.</p>
    <p>8. A proposta e formalización de actividades realizadas ao abeiro do artigo 83 da LOU por importe igual ou superior a 80.000 euros, aprobadas pola Comisión de Actividades e Servizos de I+D segundo o seu regulamento, así como a resolución das reclamacións.</p>
    <p>9. En materia de PDI funcionario e contratado con vinculación permanente:</p>
    <p>a) O seu nomeamento ou sinatura do contrato.</p>
    <p>b) A autorización dos cesamentos e xubilacións.</p>
    <p>10. En materia de persoal de administración e servizos:</p>
    <p>a) O nomeamento de persoal funcionario de carreira.</p>
    <p>b) A sinatura dos contratos do persoal laboral fixo.</p>
    <p>c) A autorización dos cesamentos e xubilacións.</p>
    <p>d) A convocatoria de probas selectivas para persoal laboral fixo e para o acceso a escalas de funcionarios. </p>
    <p>e) A declaración das situacións administrativas.</p>
    <p>f) O recoñecemento, adquisición e cambio de grao.</p>
    <p>g) A interposición de recursos, demandas ou iniciación de procedementos xudiciais.</p>
    <p>11. En materia de contratación pública:</p>
    <p>a) A formalización de contratos administrativos suxeitos a regulación harmonizada.</p>
    <p>b) A resolución das impugnacións que se presenten contra os procedementos de adxudicación.</p>
    <p>c) O acto definitivo de revogación ou de resolución dos contratos administrativos tras o procedemento instruído para o efecto.</p>
    <p>12. En materia económico-financeira e patrimonial:</p>
    <p>a) As resolucións de carácter xeral.</p>
    <p>b) A interposición de recursos ou iniciación de procedementos xudiciais.</p>
    <p>c) A sinatura de convenios e acordos de carácter patrimonial con outras administracións públicas.</p>
    <p>d) Aquelas competencias que non son propias do Consello Social ou doutros órganos universitarios.</p>
    <p>VIII. Delegación de sinatura.</p>
    <p>Vixésimo quinto. A presente resolución dítase sen prexuízo da posibilidade de realizar delegacións de sinatura ao abeiro do artigo 12 da Lei 40/2015, do 1 de outubro, de réxime xurídico do sector público.</p>
    <p>Neste sentido, as vicerreitorías, a Xerencia e a Secretaría Xeral poderán realizar delegacións de sinatura en órganos da súa dependencia, que deberán ser publicadas no taboleiro electrónico da USC.</p>
    <p>Así mesmo, o/a xefe/a de Servizo de Xestión Académica poderá realizar delegacións de sinatura en unidades, seccións ou negociados da súa dependencia. </p>
    <p>Disposición adicional primeira</p>
    <p>Os actos ditados en virtude desta delegación non poderán exceder os límites previstos nela, e declararanse, en caso contrario, nulos de pleno dereito.</p>
    <p>Cando se diten actos e resolucións en uso da delegación de atribucións contida nesta resolución, farase constar así expresamente e consideraranse como ditados pola autoridade reitoral.</p>
    <p>Disposición adicional segunda</p>
    <p>En ningún caso poderán delegarse as competencias delegadas nesta resolución.</p>
    <p>Disposición adicional terceira</p>
    <p>En calquera momento o reitor pode avocar para si o coñecemento e resolución de cantos asuntos considere oportunos en relación coas atribucións delegadas.</p>
    <p>Disposición adicional cuarta</p>
    <p>As expresións referidas a cargos académicos e a outras responsabilidades entenderanse nun sentido xeral, sen identificación de sexo, polo que abranguen tanto o xénero feminino como o masculino.</p>
    <p>Disposición derrogatoria</p>
    <p>Esta resolución derroga a Resolución do 20 de xuño de 2018 sobre delegación de competencias en determinados órganos universitarios.</p>
    <p>Disposición derradeira</p>
    <p>Esta resolución entrará en vigor na data de publicación no <em>Diario Oficial de Galicia</em>.</p>
    <p>Santiago de Compostela, 30 de abril de 2020</p>
    <footer><p>Antonio López Díaz<br>Reitor da Universidade de Santiago de Compostela</p></footer>

