---
date: '1998-06-11'
id: D50A
page: 6
number: 111
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 20 de maio de 1998 pola que se regula a concesión de subvencións a
  corporacións locais para actividades de fomento ó investimento en mercados
  retallistas, en rúas e zonas peonís-comerciais e noutros equipamentos
  comerciais de carácter social.
range: Orde
url: 'https://www.xunta.gal/dog/Publicados/1998/19980611/AnuncioD50A_gl.html'
---
<p>Unha das competencias que ten atribuída a Consellería de Industria e Comercio concrétase no fomento de actividades de utilidade pública ou interese social dirixidas á promoción, adecuación e mellora dos equipamentos comerciais de uso colectivo e de carácter social.</p>
<p>Estas actividades subvencionables teñen como beneficiarios os concellos da Comunidade Autónoma de Galicia e van dirixidas ó investimento en mercados retallistas, rúas e zonas peonís-comerciais e outros equipamentos comerciais de carácter social.</p>
<p>As subvencións que se establezan serán con cargo ós orzamentos xerais da Comunidade Autónoma de Galicia para 1998, que inclúen a oportuna consignación na aplicación 08.04.521-A.761.1. «Transferencias de capital. Corporacións locais. Equipamentos comerciais de carácter social».</p>
<p>En virtude do exposto e en exercicio das atribucións que me foron conferidas,</p>
<p>DISPOÑO:</p>
<p>Artigo 1º.-Obxecto e beneficiarios.</p>
<p>1. Son actividades de fomento susceptibles de subvención:</p>
<p>a) O investimento en mercados retallistas. En concreto, a construcción, reparación, modernización e</p>
<p>remodelación da estructura física e das instalacións de uso comunitario de mercados retallistas de titularidade municipal.</p>
<p>b) O investimento en rúas ou zonas peonís-comerciais. En concreto, os proxectos de creación, modificación e mellora de rúas e zonas peonís-comerciais.</p>
<p>c) O investimento noutros equipamentos comerciais de carácter social. En concreto, as dotacións de equipo e instalacións xerais ou complementarias que se integren en unidades comerciais afíns.</p>
<p>2. Poderán beneficiarse destas actividades de fomento obxecto de subvención sinaladas no parágrafo anterior os concellos da Comunidade Autónoma de Galicia.</p>
<p>Artigo 2º.-Contía e ámbito.</p>
<p>1. As subvencións que se establezan para os investimentos que se realicen durante o ano 1998 serán con cargo á aplicación orzamentaria 08.04.521-A.761.1 e estarán limitadas polos créditos dispoñibles para este fin.</p>
<p>2. A contía da subvención que se outorgue non poderá superar en ningún caso o 70% do importe do investimento realizado, sen que supere 90% do devandito investimento, no caso de acumularen outras subvencións para igual fin.</p>
<p>3. Poderán adquirirse compromisos de gasto de carácter plurianual nos termos e límites do artigo 58 da Lei 11/1992, do 7 de outubro, de réxime financeiro e presupostario de Galicia.</p>
<p>Artigo 3º.-Presentación de solicitudes e documentación.</p>
<p>1. As solicitudes deberán dirixirse ós delegados provinciais da Consellería de Industria e Comercio e presentaranse no rexistro xeral das respectivas delegacións provinciais ou en calquera das formas sinaladas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. Á solicitude de subvención, segundo o modelo normalizado do anexo, deberá xuntarse por triplicado á documentación que a seguir se relaciona, en orixinal ou copia compulsada:</p>
<p>a) Certificación do acordo de aprobación polo correspondente órgano municipal do proxecto de investimento, da solicitude de subvención coa súa contía exacta e do plan de financiamento do proxecto.</p>
<p>b) Certificado acreditativo da titularidade municipal dos inmobles onde estea o mercado retallista ou das vías nas que estea previsto realiza-lo investimento, segundo os casos.</p>
<p>c) Memoria xustificativa de:</p>
<p>-O interese, oportunidade e necesidade do investimento.</p>
<p>-O programa de execución do investimento, con especificación das data de inicio e terminación previstas.</p>
<p>-O estado actual do equipamento de que se trate e, se é o caso, detalle das súas instalacións, antigüidade, capacidade comercial e adecuación entre necesidades e funcións que cumpren.</p>
<p>d) Escrito que indique expresamente se se solicitou ou non, ou se se ten previsto solicitar, algunha subvención para a mesma finalidade a outros entes públicos ou privados e, en caso afirmativo, indicación do tipo de axuda e contía dela.</p>
<p>3. Así mesmo, deberá presentarse a seguinte documentación específica segundo as actividades que se relacionan.</p>
<p>a) Actividade de fomento en mercados retallistas: proxecto de obra realizado por técnico facultativo, visado polo colexio profesional correspondente, cando proceda.</p>
<p>b) Actividade de fomento en rúas e zonas peonís-comerciais: estudio técnico de viabilidade do proxecto.</p>
<p>c) Actividade de fomento noutros equipamentos comerciais de carácter social: factura pro forma con expresión das características e orzamento do investimento que se vai realizar.</p>
<p>4. O prazo de presentación de solicitudes será dun mes, contado desde o día seguinte ó da publicación desta orde no Diario Oficial de Galicia.</p>
<p>Artigo 4º.-Corrección de defectos da solicitude ou documentación.</p>
<p>1. Se a solicitude ou documentación que se xuntan non reúnen os requisitos establecidos no artigo 3º, requirirase o concello solicitante para que, nun prazo de dez días, emende o defecto ou achegue os documentos preceptivos xa que, noutro caso, se terá por desistido da solicitude con arquivo das actuacións sen mais trámite.</p>
<p>2. Os órganos administrativos encargados do procedemento poderán reclamar dos concellos solicitantes a documentación adicional que consideren oportuna.</p>
<p>Artigo 5º.-Criterios de prioridade para a concesión.</p>
<p>1. Darase prioridade para a obtención das subvencións obxecto desta disposición a:</p>
<p>a) Os proxectos destinados á adecuación de edificios, instalacións e equipos no caso de mercados municipais retallistas e de abastos para municipios con poboación de dereito superior a 5.000 habitantes.</p>
<p>b) Os proxectos de obras en instalacións de rúas e zonas de uso peonil-comercial cando se sitúen en núcleos con gran presencia comercial.</p>
<p>2. Así mesmo, as axudas concederánselles preferentemente ós proxectos nos que concorra algunha das circunstancias seguintes:</p>
<p>a) En relación coas actividades de fomento en mercados retallistas:</p>
<p>-Que se producira unha deteriorización grave nas instalacións, nos accesos e demais particularidades do mercado.</p>
<p>-Que o mercado se deba adaptar ás esixencias das normativas técnico-sanitarias e das normas básicas de seguridade en edificacións.</p>
<p>- Que a natureza das obras proxectadas responda a unha reparación xeral e non a actuacións de mantemento.</p>
<p>b) En relación coas actividades de fomento en rúas e zonas peonís-comerciais:</p>
<p>-Que as características físicas e comerciais da zona aconsellen a súa creación ou modificación e estas sexan factibles no seu marco urbanístico.</p>
<p>-Que o proxecto responda a un plan integral que resolva os aspectos estructurais e funcionais da zona, de acordo con criterios de orde xeral en materia de urbanismo comercial.</p>
<p>-Que se conte cun plan de rehabilitación de vivendas e edificios da zona, que se adecúe a criterios específicos de ordenación dos usos e formas comerciais.</p>
<p>c) En relación coas actividades de fomento noutros equipamentos comerciais de carácter social:</p>
<p>-Que se remodelen as superficies comerciais para procurar unha dimensión máis racional dos puntos de venda e doutros elementos comúns dos mercados retallistas ou de unidades comerciais afíns.</p>
<p>-Que se faga unha ordenación axeitada do conxunto, segundo criterios de accesibilidade, comodidade e información dos consumidores e usuarios.</p>
<p>Artigo 6º.-Informes.</p>
<p>Os órganos competentes das delegacións provinciais da Consellería de Industria e Comercio estudiarán para o seu posterior informe a documentación presentada, valorando a memoria global xustificativa do investimento e a importancia social e comercial das actividades de fomento previstas, de acordo cos criterios de prioridade e preferencia previstos no artigo anterior.</p>
<p>Artigo 7º.-Resolución.</p>
<p>1. Os delegados provinciais, conforme o establecido no Decreto 88/1990, do 15 de febreiro, sobre desconcentración de competencias para a concesión de axudas e subvencións nos delegados provinciais ou territoriais da Xunta de Galicia, á vista dos informes de evaluación, dictarán as resolucións que pro</p>
<p>cedan, que se notificaran ós concellos solicitantes, poñendo fin á vía administrativa.</p>
<p>2. A efectividade da resolución de concesión quedará condicionada ó seguinte:</p>
<p>a) Que o interventor municipal certifique, no prazo máximo dun mes desde a notificación da resolución, a existencia de consignación orzamentaria para a realización do proxecto concreto obxecto da subvención, concretando a partida e dotación orzamentaria destinada para tal fin.</p>
<p>b) Que se estableza o prazo para a terminación do investimento.</p>
<p>3. O prazo máximo para resolver é de dous meses, contados a partir da data de presentación da solicitude. Transcorrido este prazo, en ausencia de resolución expresa, entenderase que é desestimatoria da concesión de subvención nos termos sinalados nos artigos 43 e 44 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 8º.-Modificacións da resolución de concesión.</p>
<p>1. A resolución de concesión da subvención poderá modificarse en caso de resultar probada a concorrencia con outras subvencións sempre que a contía total super o 90% da inversión concreta.</p>
<p>2. Calquera modificación que sexa preciso introducir no proxecto de investimento, posterior á resolución de concesión, deberá ser autorizada polo delegado provincial correspondente, debendo presentarse para tal efecto o proxecto reformado aprobado polo órgano competente do concello.</p>
<p>Artigo 9º.-Publicidade en obras.</p>
<p>O concello adoptará as medidas e disposicións necesarias para garantir unha adecuada publicidade no lugar das obras durante o prazo de execución destas, debendo constar que están subvencionadas pola Consellería de Industria e Comercio da Xunta de Galicia.</p>
<p>Artigo 10º.-Xustificación e prazo dos investimentos.</p>
<p>1. As subvencións concedidas faranse efectivas unha vez que se presenten por triplicado os documentos que a seguir se relacionan:</p>
<p>a) En caso de obras:</p>
<p>-Proxecto de obras que serviu de base para a adxudicación.</p>
<p>-Certificación acreditativa da adxudicación que indique o nome do contratista, o importe líquido da adxudicación e, se é o caso, a baixa na licitación.</p>
<p>-Certificación da obra realizada, expedida polo técnico facultativo e aprobada polo órgano competente do concello beneficiario.</p>
<p>b) Nos demais casos, certificación acreditativa do investimento ou da adquisición dos equipamentos.</p>
<p>2. As subvencións minoraranse proporcionalmente se o investimento xustificado é inferior ó orzado que serviu de base para a resolución da súa concesión, sen prexuízo de que o órgano concedente dispoña a súa total revogación, nos termos previstos no artigo 12º desta orde.</p>
<p>3. Os investimentos obxecto de subvención acollidos á presente anualidade deberán estar executados e xustificados antes do 1 de decembro de 1998.</p>
<p>Artigo 11º.-Pagamento da subvención.</p>
<p>1. O libramento da subvención correspondente á presente anualidade farase nun único pagamento, unha vez executado e xustificado o investimento, mediante transferencia bancaria á entidade financeira e número de conta designado, de conformidade co disposto pola Orde do 3 de marzo de 1987 (Diario Oficial de Galicia nº 53, do 18 de marzo de 1987).</p>
<p>2. Sen prexuízo do sinalado no parágrafo anterior, poderán efectuarse pagamentos parciais das subvencións concedidas ou autorizar anticipos con suxeición ó establecido na Lei 11/1992, do 7 de outubro, de réxime financeiro e presupostario de Galicia.</p>
<p>Artigo 12º.-Comprobación e control dos investimentos.</p>
<p>1. As delegacións provinciais en calquera momento poderán inspecciona-los investimentos realizados e, se é o caso, as obras en curso.</p>
<p>2. O incumprimento dalgunha das condicións e obrigas impostas na presente orde e as que, se é o caso, se inclúan na resolución de concesión ó concello beneficiario dará lugar, de acordo co disposto no artigo 78.5º da Lei 11/1992, do 7 de outubro, de réxime financeiro e presupostario de Galicia, despois da audiencia ó interesado, á revogación da axuda concedida e ó reintegro da cantidade percibida e xuros correspondentes de demora.</p>
<p>Artigo 13º.-Lexislación aplicable.</p>
<p>Para todo o non previsto na presente orde aplicarase o disposto na Lei 11/1992, do 7 de outubro, de réxime financeiro e presupostario de Galicia, na Lei 1/1998, do 7 de abril, de orzamentos xerais da Comunidade Autónoma de Galicia para 1998, e na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Santiago de Compostela, 20 de maio de 1998.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>5122</p>

