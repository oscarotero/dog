---
date: '2021-11-10'
id: G0426-251021-0004
page: 55410
number: 216
agency: Consellería do Medio Rural
section: III. Outras disposicións.
title: >-
  RESOLUCIÓN do 20 de outubro de 2021 pola que se resolven as solicitudes das
  subvencións da Orde do 31 de decembro de 2020 pola que se establecen as bases
  reguladoras para a concesión de subvencións para a prevención dos danos
  causados aos bosques por incendios, desastres naturais e catástrofes en montes
  veciñais en man común e en sociedades de fomento forestal (Sofor),
  cofinanciadas co Fondo Europeo Agrícola de Desenvolvemento Rural (Feader) no
  marco do Programa de desenvolvemento rural (PDR) de Galicia 2014-2020, e se
  convocan para o ano 2021 (códigos de procedemento MR651A e MR651B).
range: Resolución
url: >-
  https://www.xunta.gal/dog/Publicados/2021/20211110/AnuncioG0426-251021-0004_gl.html
---
<p>Mediante a Orde do 31 de decembro de 2020, da Consellería do Medio Rural, establecéronse as bases reguladoras para a concesión de subvencións para a prevención dos danos causados aos bosques por incendios, desastres naturais e catástrofes en montes veciñais en man común e en sociedades de fomento forestal (Sofor), cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e se convocan para o ano 2021 (códigos de procedemento MR651A e MR651B).</p>
    <p>Segundo o artigo 10.12 das bases reguladoras, por tratarse dun procedemento de concorrencia competitiva, e de conformidade co previsto no artigo 45 da Lei 39/2015, do 1 de outubro, do procedemento administrativo común das administracións públicas, a resolución destas subvencións serán obxecto de publicación no <em>Diario Oficial de Galicia,</em> a cal producirá os mesmos efectos da notificación. Nesta publicación especificarase a data da convocatoria, a persoa beneficiaria, a cantidade concedida, a finalidade da subvención outorgada e a puntuación obtida, así como a indicación das causas das desestimacións, e expresaranse, ademais, os recursos que contra a resolución procedan, o órgano administrativo ou xudicial ante o cal deben presentarse e o prazo para interpolos.</p>
    <p>Unha vez rematada a fase de instrución das 633 solicitudes recibidas na Dirección Xeral de Defensa do Monte, avaliadas as solicitudes polo órgano colexiado previsto no artigo 10.3 das bases reguladoras, vista a proposta de resolución formulada polo órgano instrutor e tendo en conta as dispoñibilidades orzamentarias,</p>
    <h2>RESOLVO:</h2>
    <p>Primeiro. Conceder as subvencións da Orde do 31 de decembro de 2020 para a prevención dos danos causados aos bosques por incendios, desastres naturais e catástrofes en montes veciñais en man común e en sociedades de fomento forestal (Sofor) que se relacionan no anexo I, como consecuencia da aplicación dos criterios de selección nela establecidos e pola contía que se reflicte no dito anexo fixada en función da liña subvencionada, segundo o previsto nas bases reguladoras para os exercicios 2021 e 2022, por un importe total de 3.997.398,85 € (399.740,08 € no ano 2021 e 3.597.658,77 € no ano 2022) con cargo á aplicación 14.02.551B.770.0, código de proxecto 2016 00212, cofinanciado pola Unión Europea a través do Fondo Europeo Agrícola de Desenvolvemento Rural (Feader) nunha porcentaxe do 75 %, pola Administración xeral do Estado nun 7,5 % e pola Xunta de Galicia nun 17,5 %, respecto ao gasto público total.</p>
    <p>Segundo. Denegar e declarar desistidas as solicitudes que se relacionan no anexo II, con indicación da causa específica, ben por non cumpriren algún dos requisitos establecidos nas referidas bases ben por non cumpriren o requisito de emenda e/ou achega dos documentos preceptivos no prazo establecido, de conformidade co disposto no artigo 10 das bases reguladoras.</p>
    <p>Terceiro. Informar as persoas beneficiarias que figuran no anexo I desta resolución do seguinte:</p>
    <p>a) Estas axudas subvenciónanse en virtude dun programa cofinanciado polo Fondo Europeo Agrícola de Desenvolvemento Rural (Feader), submedida 8.3, prioridade 4 do PDR de Galicia 2014-2020 e a súa selección segundo os criterios establecidos nos artigos 33 e 36 desta orde, de conformidade co establecido no punto 1.5 do anexo III (notificación da concesión da axuda) do Regulamento de execución (UE) nº 808/2014 da Comisión, do 17 de xullo, polo que se establecen disposicións de aplicación do Regulamento (UE) nº 1305/2013 do Parlamento Europeo e do Consello, relativo á axuda ao desenvolvemento rural a través do Fondo Europeo Agrícola de Desenvolvemento Rural (Feader).</p>
    <p>b) Segundo o disposto no artigo 13 das bases reguladoras, as persoas beneficiarias dispoñen dun prazo de dez (10) días hábiles contados a partir do día seguinte a esta publicación para a presentación do documento descritivo das actuacións axustado ao contido exixido no artigo 14 das referidas bases.</p>
    <p>c) Os servizos de Prevención de Incendios Forestais (SPIF) das xefaturas territoriais comunicarán ás persoas beneficiarias o inicio da execución da subvención, despois da viabilidade da información reflectida no documento descritivo, da superficie mínima e de que sexan favorables os informes preceptivos que foren necesarios.</p>
    <p>d) De acordo co establecido no artigo 20 das bases reguladoras, as persoas beneficiarias deberán comunicar o remate das obras aos SPIF, a data límite para o remate e a presentación da documentación xustificativa necesaria para proceder ao pagamento da subvención é o 30 de abril de 2022. Dentro do dito prazo as persoas beneficiarias deberán presentar a documentación que se relaciona no artigo 22 a través da Sede electrónica da Xunta de Galicia (códigos de procedemento MR651A e MR651B).</p>
    <p>e) Estas subvencións son incompatibles con outras subvencións de calquera Administración pública e con calquera outro réxime de subvencións comunitarias para a mesma finalidade, nos termos establecidos na disposición adicional primeira das bases reguladoras.</p>
    <p>f) As persoas beneficiarias deberán cumprir, en todo caso, cos requisitos e obrigas exixidos nos artigos 10 e 11 da Lei 9/2007, do 13 de xuño, de subvencións de Galicia, así como coas condicións e obrigas establecidas no artigo 27 das bases reguladoras e demais que resulten exixibles segundo a normativa de aplicación. Así mesmo, quedan sometidas ás actuacións de comprobación e control financeiro dos investimentos subvencionados por parte da Consellería do Medio Rural, a Intervención Xeral da Comunidade Autónoma, o Consello de Contas e o Tribunal de Contas, e as instancias de control comunitarias.</p>
    <p>g) No artigo 15 das bases reguladoras establécense as causas que poden dar lugar á apertura dun expediente de perda do dereito á subvención e no 24 as causas de reintegro total ou parcial da subvención percibida.</p>
    <p>Cuarto. Esta resolución esgota a vía administrativa e contra ela poderá interpoñerse recurso potestativo de reposición ante o mesmo órgano que ditou a resolución, no prazo dun mes, contado desde o día seguinte ao desta publicación, ou ben directamente recurso contencioso-administrativo ante o Tribunal Superior de Xustiza de Galicia, no prazo de dous meses contados a partir do día seguinte ao desta publicación.</p>
    <p>Disposición derradeira</p>
    <p>Esta resolución producirá efectos desde o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 20 de outubro de 2021</p>
    <footer><p>O conselleiro do Medio Rural<br>P.D. (Orde do 17.11.2015; DOG núm. 223, do 23 de novembro)<br>Manuel Rodríguez Vázquez<br>Director xeral de Defensa do Monte</p></footer>

