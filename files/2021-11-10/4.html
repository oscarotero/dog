---
date: '2021-11-10'
id: G0425-031121-0001
page: 55405
number: 216
agency: Consellería de Política Social
section: III. Outras disposicións.
title: >-
  ORDE do 2 de novembro de 2021 pola que se modifica a Orde do 20 de xullo de
  2021 pola que se determinan as bases reguladores para a concesión de prazas e
  bolsas nas residencias xuvenís dependentes desta consellería para o curso
  académico 2021/22 (códigos de procedemento BS303B, BS303C e BS303D).
range: Orde
url: >-
  https://www.xunta.gal/dog/Publicados/2021/20211110/AnuncioG0425-031121-0001_gl.html
---
<p>Mediante a Orde do 20 de xullo de 2021 pola que se determinan as bases reguladoras para a concesión de prazas e bolsas nas residencias xuvenís dependentes da Consellería de Política Social para o curso académico 2021/22 (DOG núm. 144, do 29 de xullo), aprobouse a convocatoria para a adxudicación de prazas e bolsas a través dos seguintes procedementos: </p>
    <p>a) BS303B: prazas en residencias xuvenís para estudantes.</p>
    <p>b) BS303C: prazas en residencias xuvenís para persoas estudantes colaboradoras bolseiras.</p>
    <p>c) BS303D: prazas en residencias xuvenís para persoas traballadoras.</p>
    <p>Unha vez resolta a adxudicación de prazas e bolsas de acordo co previsto na devandita orde, e esgotadas as correspondentes listas de espera, resulta que existen as seguintes prazas vacantes por procedemento e residencia, concretamente para persoas estudantes non bolseiras e para persoas traballadoras:</p>
    <table>
     <tbody>
      <tr>
       <td>Concello</td>
       <td>Residencia</td>
       <td>Nº prazas
        BS303B
        (persoas estudantes non bolseiras)</td>
       <td>Nº prazas
        BS303D
        (persoas traballadoras)</td>
       <td>Total</td>
      </tr>
      <tr>
       <td>Lugo</td>
       <td>Centro Residencial Xuvenil LUG</td>
       <td>3</td>
       <td>7</td>
       <td>10</td>
      </tr>
      <tr>
       <td>Ourense</td>
       <td>Florentino López Cuevillas</td>
       <td>7</td>
       <td>5</td>
       <td>12</td>
      </tr>
     </tbody>
    </table>
    <p>Por todo o anterior, e co obxectivo de favorecer o acceso ao emprego, ao ensino universitario, aos estudos superiores ou aos ciclos formativos das persoas mozas con escasos recursos, a Consellería de Política Social considera razoable flexibilizar o inicio do período de estadía nas residencias xuvenís establecido na Orde do 20 de xullo de 2021 e abrir un novo prazo de solicitudes para cubrir as prazas actualmente vacantes para persoas estudantes non bolseiras e para persoas traballadoras, que permita optimizar o uso destas instalacións para a mocidade.</p>
    <p>En consecuencia, facendo uso das facultades que me confire o artigo 34 da Lei 1/1983, do 22 de febreiro, de normas reguladoras da Xunta de Galicia e da súa Presidencia,</p>
    <p class="dog-titulo">RESOLVO:</p>
    <p>Artigo 1. <em>Modificación da Orde do 20 de xullo de 2021 pola que se determinan as bases reguladoras para a concesión de prazas e bolsas nas residencias xuvenís dependentes da Consellería de Política Social para o curso académico 2021/22 (códigos de procedemento BS303B, BS303C e BS303D)</em></p>
    <p>O artigo 3 da Orde do 20 de xullo de 2021 pola que se determinan as bases reguladoras para a concesión de prazas e bolsas nas residencias xuvenís dependentes da Consellería de Política Social para o curso académico 2021/22 queda redactado como segue:</p>
    <p>«Artigo 3. <em>Período de estadía</em></p>
    <p>1. O período máximo de estadía na residencia xuvenil de todas as persoas residentes será de 11 meses, exceptuados, se é o caso, os períodos de vacacións de Nadal e Semana Santa.</p>
    <p>2. As persoas residentes que teñan a condición de estudantes, colaboradoras bolseiras ou non, finalizarán a súa estadía na residencia xuvenil coincidindo co remate do curso académico no cal estivesen matriculadas, respectando sempre o período máximo antes indicado.</p>
    <p>3. En calquera caso, as persoas residentes deberán iniciar a súa estadía na residencia xuvenil como prazo máximo o 31 de outubro do ano desta convocatoria, agás no suposto de cobertura posterior de prazas vacantes a través da lista de espera, de acordo co resultado dos criterios de valoración establecidos no artigo 11 ou, no caso do esgotamento da dita lista, a través da apertura dun novo prazo de presentación de solicitudes con novas resolucións de adxudicación».</p>
    <p>Artigo 2. <em>Apertura dun novo prazo de presentación de solicitudes para a cobertura das prazas vacantes nos procedementos BS303B e BS303D</em></p>
    <p>1. Ábrese un novo prazo de presentación de solicitudes, de dez días hábiles contados desde o día seguinte ao da publicación desta orde no <em>Diario Oficial de Galicia</em>, para os procedementos e número de prazas que figuran a continuación:</p>
    <table>
     <tbody>
      <tr>
       <td>Concello</td>
       <td>Residencia</td>
       <td>Nº prazas
        BS303B
        (persoas estudantes non bolseiras)</td>
       <td>Nº prazas
        BS303D
        (persoas traballadoras)</td>
       <td>Total</td>
      </tr>
      <tr>
       <td>Lugo</td>
       <td>Centro Residencial Xuvenil LUG</td>
       <td>3</td>
       <td>7</td>
       <td>10</td>
      </tr>
      <tr>
       <td>Ourense</td>
       <td>Florentino López Cuevillas</td>
       <td>7</td>
       <td>5</td>
       <td>12</td>
      </tr>
     </tbody>
    </table>
    <p>No caso de que coas solicitudes presentadas no devandito prazo non se cubran todas as prazas reservadas para persoas traballadoras (BS303D), as prazas restantes poderán ofertarse a persoas solicitantes estudantes non bolseiras (BS303B).</p>
    <p>2. As solicitudes presentadas segundo o establecido no número anterior someteranse ao disposto na Orde do 20 de xullo de 2021 pola que se determinan as bases reguladoras para a concesión de prazas e bolsas nas residencia xuvenís dependentes da Consellería de Política Social para o curso académico 2021/22 (códigos BS303B, BS303C e BS303D).</p>
    <p>Disposición derradeira. <em>Entrada en vigor</em></p>
    <p>A presente orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 2 de novembro de 2021 </p>
    <footer><p>Fabiola García Martínez<br>Conselleira de Política Social</p></footer>

