---
date: '2015-10-09'
id: C3K1-071015-0003
page: 39521
number: 194
agency: Consellería de Sanidade
section: III. Outras disposicións.
title: >-
  ORDE do 7 de outubro de 2015 pola que se determinan os servizos mínimos
  durante a folga que afectará o persoal das empresas Acciona Facility Services,
  S.A. e Serunión, S.A., asignado aos servizos de limpeza e cociña dos hospitais
  adscritos á estrutura organizativa de Xestión Integrada de Vigo e que se
  desenvolverá entre as 0.00 e as 24.00 horas do día 13 de outubro de 2015.
range: Orde
url: >-
  https://www.xunta.gal/dog/Publicados/2015/20151009/AnuncioC3K1-071015-0003_gl.html
---
<p>O artigo 28.2 da Constitución española recoñece, como dereito fundamental da persoa, o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas, que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os cales se atopa a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros e conselleiras competentes, por razón dos servizos esenciais afectados, para que, mediante orde e diante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>A organización sindical CIG comunicou a convocatoria dunha folga que afectará o persoal das empresas Acciona Facility Services, S.A. e Serunión, S.A., asignado aos servizos de limpeza e cociña dos hospitais adscritos á estrutura organizativa de Xestión Integrada de Vigo. A folga desenvolverase entre as 0.00 e as 24.00 horas do día 13 de outubro de 2015.</p>
    <p>Unha vez outorgada audiencia ao comité de folga, </p>
    <h2>DISPOÑO:</h2>
    <p>Artigo 1</p>
    <p>A convocatoria de folga referida deberá entenderse condicionada ao mantemento dos servizos mínimos, segundo os criterios que se establecen na presente orde.</p>
    <p>Tales mínimos responden á necesidade de compatibilizar o respecto ineludible ao exercicio do dereito á folga coa atención os usuarios que, baixo ningún concepto, poden quedar desasistidos polas características do servizo dispensado.</p>
    <p>Tomando en consideración o manifestado no acto de audiencia ao comité de folga, os efectivos de servizos mínimos determinaranse con base nos seguintes criterios reitores:</p>
    <p>1. Limpeza:</p>
    <p>I. Urxencias, laboratorio de urxencias, radiodiagnóstico de urxencias, UCI, área cirúrxica, reaminación poscirúrxica, reanimación cardíaca, oncoloxía radioterápica, hematoloxía, hospital de día e diálise: ata o 100 % das presenzas habituais.</p>
    <p>II. Restantes áreas: ata o 85 % das presenzas habituais. </p>
    <p>2. Cociña: ata o 80 % das presenzas habituais.</p>
    <p>Artigo 2</p>
    <p>A determinación dos/as profesionais necesarios farana as empresas afectadas coordinadamente coa Xerencia da EOXI e deberá estar suficientemente motivada. A xustificación debe constar no expediente de determinación de mínimos e debe exteriorizarse adecuadamente para xeral coñecemento dos/as destinatarios/as. Deberá quedar constancia no expediente dos factores ou criterios cuxa ponderación conduce a determinar as prestacións mínimas.</p>
    <p>Os/as profesionais necesarios para a cobertura dos servizos mínimos deberán ser publicados nos taboleiros de anuncios con antelación á data da folga.</p>
    <p>Artigo 3</p>
    <p>A designación nominal de efectivos que deben cubrir os servizos mínimos será realizada polas empresas e notificada aos profesionais designados.</p>
    <p>O persoal designado como servizo mínimo que desexe exercer o seu dereito de folga, poderá instar a substitución da súa designación por outro profesional que voluntariamente acepte o cambio de forma expresa.</p>
    <p>Artigo 4</p>
    <p>Os paros e alteracións no traballo por parte do persoal necesario para o mantemento dos servizos mínimos serán considerados ilegais para os efectos do establecido no artigo&amp;nbsp;16.1 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 5</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 6</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías dos usuarios dos establecementos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 7 de outubro de 2015</p>
    <footer><p>Jesús Vázquez Almuíña&lt;br&gt;Conselleiro de Sanidade</p></footer>

