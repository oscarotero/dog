---
date: '1997-02-13'
id: 369E
page: 1
number: 30
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 5 de febreiro de 1997 pola que se determinan as competencias en
  materia de aprazamentos e fraccionamentos de pagamento.
range: Orde
url: 'https://www.xunta.gal/dog/Publicados/1997/19970213/Anuncio369E_gl.html'
---
<p>A Lei 11/1992, do 7 de outubro, de réxime financeiro e presupostario de Galicia, no seu artigo 20.5º, establece a posibilidade de que se poidan aprazar ou fracciona-las cantidades debidas á Facenda da Comunidade Autónoma nos casos e cos procedementos que regulamentariamente se establezan.</p>
<p>Polo tanto, e facendo uso das competencias conferidas polo artigo 7 da citada Lei 11/1992,</p>
<p>DISPOÑO:</p>
<p>Primeiro.-As débedas tributarias e demais de dereito público que teñan a súa xestión recadatoria atribuída ós órganos da Consellería de Economía e Facenda, poderán ser aprazadas ou fraccionadas polo director xeral de Tributos, delegados territoriais, xefes do Servicio de Recadación e xefes do Servicio de Xestión Tributaria, de acordo coas seguintes contías, natureza das débedas e tipos de garantía esixibles:</p>
<p>A) Director xeral de Tributos.</p>
<p>Correspóndelle a resolución das solicitudes de aprazamento e fraccionamento de pagamento cando, non estando expresamente atribuída a outros órganos,</p>
<p>a) A contía da débeda exceda de 50.000.000 de ptas.</p>
<p>b) Se solicite a dispensa total ou parcial de garantías.</p>
<p>B) Delegados territoriais.</p>
<p>Correspóndelles a resolución dos aprazamentos e fraccionamentos de pagamento cando, non estando expresamente atribuída a outros órganos, a débeda non exceda de 50.000.000 de ptas.</p>
<p>C) Xefes do Servicio de Recadación.</p>
<p>Correspóndelle-la resolución dos aprazamentos e fraccionamentos de pagamento cando a contía total da débeda pendente acumulada non exceda de 500.000 ptas. e lles sexa de aplicación a exención de garantías.</p>
<p>D) Xefes do Servicio de Xestión Tributaria.</p>
<p>Correspóndelle-la resolución de aprazamentos e fraccionamentos de pagamento solicitados que, ó abeiro do disposto na normativa reguladora dos impostos sobre sucesións e doazóns e transmisións patrimoniais e actos xurídicos documentados, se atribúen especificamente ós órganos competentes para a xestión e liquidación destes.</p>
<p>Segundo.-O director xeral de Tributos poderá avoca-la competencia para acorda-lo aprazamento ou fraccionamento de pagamento en expedientes nos</p>
<p>que a súa especial transcendencia o aconselle e que a súa xestión lle corresponda ós órganos de recadación.</p>
<p>Terceiro.-As solicitudes de aprazamento e fraccionamento de pagamento, con independencia do órgano competente para a súa resolución, presentaranse perante o Servicio de Recadación da delegación territorial da que proceda o acto que orixina a débeda.</p>
<p>Disposición transitoria</p>
<p>Os procedementos de resolución de solicitudes de aprazamento e fraccionamento iniciados con anterioridade á entrada en vigor desta orde tramitaranse conforme o disposto nela.</p>
<p>Disposición derrogatoria</p>
<p>Queda derrogada a Resolución do 17 de maio de 1988, da Dirección Xeral de Presupostos e do Tesouro, sobre aprazamentos e fraccionamentos de pagamento de débedas tributarias.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de febreiro de 1997.</p>
<p>José Antonio Orza Fernández</p>
<p>Conselleiro de Economía e Facenda</p>
<p>705</p>

