---
date: '2002-09-24'
id: '12476'
page: 13
number: 184
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 22 de xullo de 2002, da Delegación Provincial de Lugo, pola que
  se dispón a inscrición no rexistro e a publicación, no Diario Oficial de
  Galicia, do convenio colectivo de ámbito provincial para o sector da
  hostalería da provincia de Lugo.
range: Resolución
url: 'https://www.xunta.gal/dog/Publicados/2002/20020924/Anuncio12476_gl.html'
---
<p>Visto o texto do convenio colectivo para o sector de hostalería da provincia de Lugo (código 2700325), asinado o día 29 de xuño de 2002, pola representación da Asociación de Empresarios de Hostelería da Provincia de Lugo e das centrais sindicais UGT (46,5%), CC.OO. (32,6%), CIG (14%), e de conformidade co disposto no artigo 90 números 2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo, esta delegación provincial</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do citado convenio colectivo á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 22 de xullo de 2002.</p>
<p>Manuel Teijeiro Álvarez</p>
<p>Delegado provincial de Lugo</p>
<p>Convenio colectivo de hostalería da provincia de Lugo</p>
<p>Artigo 1º.-Ámbito de aplicación.</p>
<p>Este convenio colectivo de traballo rexerá para toda a provincia de Lugo, regulando as relacións de traballo entre as empresas e os traballadores e a quen sexa de aplicación a ordenanza laboral de hostalería, aprobada por O.M. do 28 de febreiro de 1974. En todo o que non estea modificado por este texto de convenio será de aplicación, subsidiariamente, a citada ordenanza laboral e as normas contidas no Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores.</p>
<p>Artigo 2º.-Vixencia e duración.</p>
<p>Este convenio entrará en vigor o 1 de xaneiro de 2001 e rematará a súa vixencia o 31 de decembro de 2004.</p>
<p>Artigo 3º.-Denuncia.</p>
<p>Este convenio deberá ser denunciado por calquera das partes, de acordo coa lexislación vixente, cunha antelación mínima dun mes á data da súa finali</p>
<p>zación. A ausencia significará a súa prórroga por períodos anuais nos mesmos termos que este texto, salvo no referente á táboa salarial.</p>
<p>Artigo 4º.-Vinculación á totalidade.</p>
<p>As condicións pactadas neste convenio forman un todo orgánico e indivisible e, para efectos da súa aplicación práctica, serán consideradas globalmente.</p>
<p>No caso de nulidade parcial por modificación de calquera das súas condicións, quedará na súa totalidade sen eficacia práctica, debendo negociarse todo o seu contido.</p>
<p>Artigo 5º.-Garantías persoais e das condicións laborais.</p>
<p>Respectaranse as condicións superiores pactadas a título individual que as empresas teñan pactado ou establecido á entrada en vigor deste convenio e que globalmente e en cómputo anual excedan del, manténdose estas condicións como ad personam.</p>
<p>Artigo 6º.-Publicidade.</p>
<p>As empresas afectadas por este convenio terán que expoñer nos seus centros de traballo un exemplar para coñecemento de todo o persoal.</p>
<p>Artigo 7º.-Salario base.</p>
<p>Nas táboas salariais anexas especifícanse os salarios correspondentes a cada categoría profesional para os anos 2001 e 2002. Para o resto dos anos de vixencia deste convenio, as partes asinantes aprobarán as táboas salariais que correspondan conforme o establecido no artigo de incremento salarial.</p>
<p>En todo momento respectarase, como mínimo, que o salario base sexa igual ó salario mínimo interprofesional.</p>
<p>Artigo 8º.-Incremento salarial.</p>
<p>Para o período que vai desde o 1 de xaneiro de 2001 ó 31 de decembro de 2001, serán de aplicación os salarios recollidos na táboa anexa I, que supoñen un incremento do 2,7% sobre os salarios do ano anterior.</p>
<p>Para o período que vai desde o 1 de xaneiro de 2002 ó 31 de decembro de 2002, serán de aplicación os salarios recollidos na táboa anexa II, que supoñen un incremento do 4% (IPC real do ano 2001 máis un 1,3%) sobre os salarios do ano anterior.</p>
<p>Para o período que vai desde o 1 de xaneiro de 2003 ó 31 de decembro de 2003, aplicarase sobre os salarios do ano 2002 un incremento consistente no IPC real do ano 2002 máis 1,5 puntos.</p>
<p>Para o período que vai desde o 1 de xaneiro de 2004 ó 31 de decembro de 2004, aplicarase sobre os salarios do ano 2003 un incremento consistente no IPC real do ano 2003 máis 1,5 puntos.</p>
<p>Artigo 9º.-Xornada laboral.</p>
<p>A xornada laboral será de 1.826 horas e 27 minutos de traballo efectivo, en cómputo anual.</p>
<p>Artigo 10º.-Gratificacións extraordinarias.</p>
<p>Establécense dúas gratificacións extraordinarias de 25 de xullo e Nadal, que se aboarán no día laborable inmediatamente anterior a estas festividades. Estas gratificacións consistirán na cantidade resultante de suma-lo salario base mensual e a antigüidade correspondente.</p>
<p>Artigo 11º.-Complemento de transporte e desgaste de vestiario.</p>
<p>Establécese con carácter xeral para todo o persoal, sen distinción, complementos extrasalariais, denominados de transporte e desgaste de vestiario, coas contías que se especifican, para cada categoría, para os anos 2001 e 2002, nas táboas salariais anexas. Para os anos 2003 e 2004, o importe destes complementos extrasalariais especificarase, xunto co importe do salario base do convenio, para cada categoría profesional, nas táboas que aproben as partes asinantes en aplicación dos incrementos salariais pactados.</p>
<p>Tales complementos devengaranse en todo caso en proporción á xornada efectivamente traballada, entendéndose que a contía establecida nas táboas salariais anexas é a que corresponde para o caso de prestación de servicios a xornada completa.</p>
<p>Artigo 12º.-Complemento de antigüidade.</p>
<p>Sobre dos salarios base garantidos que lle corresponden ó traballador relacionados na táboa salarial, acreditaranse e devengaranse, cos límites establecidos no artigo seguinte, os seguintes complementos de antigüidade:</p>
<p>-Un 5% ó cumpri-los 3 anos de servicio na empresa.</p>
<p>-Un 8% ó cumpri-los 6 anos de servicio na empresa.</p>
<p>-Un 16% ó cumpri-los 9 anos de servicio na empresa.</p>
<p>-Un 25% ó cumpri-los 15 anos de servicio na empresa.</p>
<p>-Un 38% ó cumpri-los 19 anos de servicio na empresa.</p>
<p>-Un 40% ó cumpri-los 20 anos de servicio na empresa.</p>
<p>-Un 45% ó cumpri-los 22 anos de servicio na empresa.</p>
<p>-Un 50% ó cumpri-los 28 anos de servicio na empresa.</p>
<p>A data inicial para computa-la antigüidade será a do ingreso na empresa. Na actividade de casinos e sociedades recreativas de primeira e segunda categoría, os traballadores devengarán bienios a razón do 5% sen ningunha limitación, sen prexuízo do establecido no artigo 25 do Estatuto dos traballadores.</p>
<p>Na actividade de casinos e sociedades recreativas de terceira e cuarta categoría, continuarán devengando trienios ó 5%. O disposto nos puntos anteriores enténdese sen prexuízo dos dereitos adquiridos ou no trance de adquisición no tramo temporal correspondente.</p>
<p>Artigo 12º bis.-Límites ó complemento de antigüidade.</p>
<p>O complemento de antigüidade que se vén devengando segundo os anos de permanencia na empresa e que se recolle no artigo anterior, entenden as partes asinantes que dificulta a contratación indefinida dos traballadores.</p>
<p>Por este motivo, e na busca de promover e consolida-la contratación e o emprego na hostalería e dalgunha forma primar ás empresas que xeren emprego fixo fomentando a estabilidade no emprego e, polo tanto, a seguridade económica dos traballadores, acórdase establecer un réxime alternativo ó complemento de antigüidade previsto no artigo 12, que será de aplicación unicamente para os traballadores que se incorporen ós cadros de persoal fixos das empresas a partir do 1 de xaneiro de 1997, traballadores que percibirán polo concepto de complemento de antigüidade un 3% sobre dos salarios base garantidos na táboa salarial por cada tres anos de servicio na empresa (trienios ó 3%).</p>
<p>Artigo 13º.-Liquidación por cesamento.</p>
<p>1. Cando o traballador cause baixe na expresa, seralle aboada a liquidación de salarios que legalmente lle corresponda.</p>
<p>2. As empresas aboaranlles ós traballadores que, tendo a antigüidade que seguidamente se expresa e idades comprendidas entre os 60 e os 65 anos, causen baixa na empresa, pola súa vontade, as seguintes contías en concepto de premio de constancia:</p>
<p>-De 5 a 9 anos de antigüidade, 2 mensualidades.</p>
<p>-De 10 a 14 anos de antigüidade, 3 mensualidades.</p>
<p>-De 15 a 19 anos de antigüidade, 4 mensualidades.</p>
<p>-A partir dos vinte anos de antigüidade, 5 mensualidades.</p>
<p>-Unha mensualidade máis por cada 5 anos que excedan dos 20 de referencia.</p>
<p>O importe de cada mensualidade farase efectivo sobre do salario base máis antigüidade e para o suposto de que, en tal momento o traballador estivese en situación de baixa, calquera que fose a causa desta, calcularanse as mensualidades sobre do salario base máis antigüidade que lle correspondería percibir se estivese traballando.</p>
<p>Artigo 14º.-Xubilación.</p>
<p>Será de aplicación neste convenio a xubilación do traballador ós 64 anos, nos termos establecidos no Real decreto 1194/1985, do 17 de xullo, debendo as empresas substituí-lo traballador simultaneamen</p>
<p>te ó seu cesamento por xubilación por outro traballador nas condicións previstas no citado real decreto.</p>
<p>Artigo 15º.-Vacacións.</p>
<p>O período de vacacións anual terá unha duración de 30 días naturais. Os traballadores menores de 18 anos e maiores de 60 terán 32 días de vacacións naturais. A retribución correspondente ó período vacacional estará constituída polo salario base, antigüidade e os complementos.</p>
<p>Artigo 16º.-Festivos.</p>
<p>As festas non recuperables segundo a lexislación vixente, cando non se desfruten ou coincidan co descanso semanal, serán desfrutadas polo traballador noutra data. No suposto de que as festas non recuperables se desfruten de forma continuada, a empresa respectará o descanso semanal acumulando este ó número de festas.</p>
<p>Artigo 17º.-Licencias retribuídas.</p>
<p>As empresas concederán as licencias retribuídas que a continuación se indican, sen prexuízo das previstas no Estatuto dos traballadores:</p>
<p>a) Por casorio do traballador, 15 días naturais; se o casorio é de pais, fillos, irmáns e cuñados, 2 días se ten lugar dentro da provincia e 4 días se é fóra dela.</p>
<p>b) Por parto da dona, 3 días se reside na mesma localidade e 5 días se reside en localidade distinta.</p>
<p>c) Por enfermidade ou operación cirúrxica do cónxuxe, pais ou fillos, 4 días ampliables a 8 cando o enfermo resida fóra da provincia, a máis de 500 km de distancia.</p>
<p>d) Por pasamento de cónxuxe, pais ou fillos, 5 días se ten lugar na localidade ou 7 se ocorre fóra dela.</p>
<p>e) Por traslado de domicilio, dous días.</p>
<p>f) Por asuntos propios, dous días.</p>
<p>Artigo 18º.-Comisión mixta paritaria.</p>
<p>Coa denominación de comisión mixta paritaria, constitúese un órgano de interpretación, arbitraxe e vixilancia do cumprimento deste convenio. Esta comisión queda integrada por 6 representantes das asociacións empresariais e outros tantos polos sindicatos (3 de UGT, 2 de CC.OO., 1 de CIG).</p>
<p>A comisión reunirase por solicitude de calquera das partes, logo de convocatoria cunha antelación de 3 días, debendo xuntarlle á convocatoria a proposta do orde do día, por escrito.</p>
<p>Artigo 19º.-Incapacidade temporal do traballador.</p>
<p>No caso de incapacidade temporal do traballador, tanto derivada de accidente como de enfermidade, a empresa complementará o 100% do salario real (salario base e complementos) mentres dure tal situación.</p>
<p>Artigo 20º.-Gratificacións extraordinarias de casinos e sociedades recreativas.</p>
<p>Todo o persoal que preste os seus servicios en casinos e sociedades recreativas, terá dereito ó percibo, ademais das gratificacións extraordinarias do 25 de xullo e Nadal, dunha paga o día 5 de outubro de cada ano, sen distinción de categorías nin actividades. Estas gratificacións poderán ser compensadas e absorbidas polas empresas, en cómputo anual, con aquelas outras que, voluntariamente, viñeran aboándose ós traballadores destas empresas. Non computará o complemento de transporte e vestiario.</p>
<p>Artigo 21º.-Complemento de actividad de casinos e sociedades recreativas.</p>
<p>Todo o persoal que preste os seus servicios en casinos e sociedades recreativas, terá dereito ó percibo dun complemento de actividade na contía de 2.000 pesetas ó mes.</p>
<p>Artigo 22º.-Roupa de traballo.</p>
<p>As empresas facilitaranlle ó seu persoal dous uniformes ó ano, naqueles supostos nos que a empresa estableza condicións determinadas no tocante ó modelo ou cor da roupa que se vaia empregar durante a xornada de traballo, excluíndose polo tanto desta obriga o emprego de pantalón negro e camisa branca.</p>
<p>O mencionado uniforme será de emprego obrigatorio por parte do persoal durante a xornada laboral, dentro dos locais da empresa ou fóra deles, no exclusivo caso de que a saída sexa en cumprimento das súas funcións laborais.</p>
<p>Os traballadores deberán empregar e conservar con dilixencia os uniformes, que recibirán en calidade de depósito e que devolverán no caso de cesar na empresa.</p>
<p>Artigo 23º.-Traballo nocturno.</p>
<p>As horas traballadas ante o período comprendido entre as 12 da noite e as 8 da mañá, terán unha retribución específica incrementada nun 25% sobre do salario base.</p>
<p>Artigo 24º.-Posibilidade de corrección de erros na táboa.</p>
<p>No suposto de detección dun erro nas táboas salariais do convenio, de acordo cos criterios cos que se teña elaborado, reunirase a comisión mixta paritaria para corrixilo.</p>
<p>Artigo 25º.-Póliza de seguros.</p>
<p>Tódalas empresas afectadas por este convenio subscribirán unha póliza de accidentes que, no caso pasamento do traballador ou traballadora, o seu cónxuxe, ou herdeiros legais, percibirán 15.025,30 euros e, no caso de invalidez permanente, o traballador ou traballadora percibirá 18.030,36 euros.</p>
<p>A partir do 1 de xaneiro de 2003, os importes referidos no parágrafo anterior serán, respectivamente, de 16.530 euros e 19.535 euros.</p>
<p>Artigo 26º.-Período de proba.</p>
<p>No ámbito de aplicación deste convenio poderá pactarse por escrito un período de proba con suxeición ós seguintes límites de duración:</p>
<p>* Técnicos titulados: 6 meses.</p>
<p>* Resto dos traballadores: dous meses.</p>
<p>Artigo 27º.-Contratación eventual.</p>
<p>Os contratos de duración determinada regulados no artigo 15.1º b) do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, poderán ter unha duración máxima de doce meses dentro dun período de dezaoito meses.</p>
<p>Artigo 28º.-Contrato para a formación.</p>
<p>O número máximo de traballadores para a formación por centro de traballo que as empresas poden contratar non poderá ser superior á seguinte escala:</p>
<p>Ata 7 traballadores: 1.</p>
<p>De 8 a 15 traballadores: 2.</p>
<p>De 16 a 30 traballadores: 3.</p>
<p>De 31 a 50 traballadores: 4.</p>
<p>De 51 a 100 traballadores: 8.</p>
<p>De 101 a 250 traballadores: 10 ou o 8% do cadro de persoal.</p>
<p>De 251 a 500 traballadores: 20 ou o 6% do cadro de persoal.</p>
<p>Máis de 500 traballadores: 30 ou o 4% do cadro de persoal.</p>
<p>No caso de que, na data de publicación deste convenio no BOP de Lugo, algunha empresa supere o número máximo de traballadores para a formación previsto neste artigo, seguirá rexéndose, ata a data de finalización dalgún dos contratos para a formación formalizados, pola lexislación laboral vixente no tocante ó número máximo de traballadores para a formación.</p>
<p>A retribución dos traballadores contratados para a formación non poderá ser, a partir da publicación deste convenio no BOP de Lugo, inferior ó 100% do salario mínimo interprofesional vixente para cada ano. Segundo o dito, o incremento de retribución que se pacta para os traballadores para a formación non terá efectos retroactivos.</p>
<p>Artigo 29º.-Contrato a tempo parcial.</p>
<p>1. Nos contratos a tempo parcial de media xornada ou inferiores a media xornada, o horario de traballo será continuado, salvo que existan causas que xustifiquen a xornada partida.</p>
<p>Entenderase que existe causa xustificativa de tal xornada, en todo caso, cando a xornada partida sexa</p>
<p>unha opción do traballador afectado, cando as necesidades do posto de traballo esixan a prestación de servicios a distintas horas ou cando concorran razóns técnicas, organizativas ou productivas que xustifiquen o horario.</p>
<p>2. Para os efectos de facilitar que os traballadores contratados a tempo parcial vexan incrementada a súa xornada laboral, no caso de que a empresa necesite acudir a unha nova contratación para cubri-lo mesmo posto de traballo que o traballador empregado a tempo parcial, este terá dereito preferente a ver ampliada a súa xornada de traballo. Para estes efectos, as empresas que precisen realizar unha nova contratación no marco xa indicado, comunicaranlle ó traballador contratado a tempo parcial a nova xornada e o horario de traballo que resultaría de exerce-lo seu dereito preferente á ampliación da xornada, debendo o traballador dar resposta á empresa sobre se exerce ou non o seu dereito preferente, no prazo de 48 horas desde a comunicación da empresa.</p>
<p>Nestes casos, a empresa non terá que recoñecer, con relación á nova xornada ampliada e, polo tanto, aboar, a antigüidade que o traballador tivera recoñecida polo resto da xornada.</p>
<p>O establecido nos puntos 1 e 2 deste artigo afectará ás contratacións que se formalicen a partir da publicación deste convenio no BOP de Lugo.</p>
<p>Artigo 30º.-Formación profesional.</p>
<p>As partes asinantes acordan constituír unha comisión paritaria provincial sectorial de formación profesional, integrada por 1 representante de cada unha das centrais sindicais asinantes do convenio e un número de representantes da Asociación Provincial de Empresarios de Hostelería e Asociación de Empresarios de Salas de Festas e Discotecas de Lugo igual ó total das centrais sindicais.</p>
<p>Serán funcións desta comisión:</p>
<p>-Requirir das administracións autonómicas competentes o recoñecemento desta comisión como interlocutor social sectorial, que reciba a información existente sobre programas e cursos de formación profesional con financiamento oficial que afecten ó sector da hostalería, co fin de colaborar tanto nos que estean en marcha, coma nos que se poidan programar en diante.</p>
<p>-Facer plans formativos necesarios para consegui-la homologación das cualificacións profesionais de traballadores técnicos, administrativos e manuais, cos seus equivalentes na Comunidade Económica Europea, con vistas á entrada en vigor do mercado único.</p>
<p>-Cantas outras funcións a comisión se atribúa, orientadas ó desenvolvemento e á mellora da formación profesional no sector na provincia de Lugo.</p>
<p>Artigo 31º.-Comisión de seguridade e hixiene no traballo.</p>
<p>As partes signatarias acordan constituír unha comisión paritaria provincial sectorial de seguridade e hixiene no traballo, integrada por un representante de cada unha das centrais sindicais asinantes do convenio e un número de representantes da Asociación de Empresarios de Hostelería de Lugo, igual ó total das centrais sindicais.</p>
<p>Ámbalas representacións comprométense a manter reunións periódicas, logo de convocatoria de calquera das partes con 15 días de antelación.</p>
<p>As funcións básicas da comisión de seguridade e hixiene terán como obxectivos prioritarios:</p>
<p>1. Promove-la observancia das disposicións legais vixentes para a prevención dos riscos profesionais no ámbito do sector.</p>
<p>2. Prestar asesoramento ós empresarios e traballadores para evitar e/ou reduci-los riscos que atenten contra a integridade física e a saúde dos traballadores.</p>
<p>3. Dar a coñece-las normas e procedementos que en materia de seguridade e hixiene dicten os organismos especializados nesta materia.</p>
<p>4. Solicitar informes sobre os resultados estatísticos dos recoñecementos médicos que se lles realicen ós traballadores deste sector.</p>
<p>Cantas outras funcións a comisión se atribúa, orientadas ó desenvolvemento e á mellora da seguridade e hixiene no traballo, no sector, na provincia de Lugo.</p>
<p>Artigo 32º.-AGA.</p>
<p>As partes asinantes este convenio consideran o Acordo interprofesional galego sobre procedementos extraxudiciais de solución de conflictos de traballo (AGA) como a canle idónea para a solución dos conflictos colectivos laborais.</p>
<p>Disposicións adicionais</p>
<p>Primeira.-Os atrasos por diferencias de salarios consecuencia da tardía publicación deste convenio, deberán aboarse dentro dos dous meses seguintes á publicación deste convenio no BOP de Lugo ou Diario Oficial de Galicia.</p>
<p>Segunda.-O dereito á manutención previsto nas táboas salariais enténdese sempre que o traballador preste servicios no horario de comidas.</p>
<p>Disposición derradeira</p>
<p>Entenderase por soldos anuais, o resultado de multiplica-los salarios mensuais por 14 (12 mensualidades e 2 pagas extraordinarias) excepto para o persoal que preste os servicios en casinos e sociedades recreativas xa que, neste caso, o soldo anual será o resultado de multiplica-los salarios mensuais por 15 (12 mensualidades e 3 pagas extraordinarias).</p>

