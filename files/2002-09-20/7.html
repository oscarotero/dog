---
date: '2002-09-20'
id: 121B6
page: 13
number: 182
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 270/2002, do 6 de setembro, polo que se declara a urxente ocupación,
  para efectos de expropiación forzosa, pola Deputación Provincial de Lugo, dos
  bens e dereitos necesarios para a realización da obra número 114, Plan de
  Obras y Servicios 2002 Xove, pavimentación do acceso de Vila-Gulpilleiras,
  punto quilométrico 0,00 ó 1,40 (concello de Xove).
range: Decreto
url: 'https://www.xunta.gal/dog/Publicados/2002/20020920/Anuncio121B6_gl.html'
---
<p>A Deputación Provincial de Lugo, en sesión realizada o día vinteseis de abril de dous mil dous, aprobou o proxecto de obra número 114, Plan de Obras e Servicios 2002 Xove, pavimentación do acceso de Vila-Gulpilleiras, punto quilométrico 0,00 ó 1,40, e na sesión do vintesete de maio de dous mil dous, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día vinte de agosto de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala a deputación, trátase do acondicionamento e mellora dun camiño cunha angostura que dificulta gravemente a circulación vial, e que serve de vía de acceso a lugares que comunican coa capitalidade municipal, situada na costa lucense na comarca mariñá occidental, caracterizada por unha densidade de poboación superior á media provincial ó situarse no medio do complexo industrial de Alcoa e a cidade de Viveiro que está a experimentar unha expansión urbana importante.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día seis de setembro de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial de Lugo, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución</p>
<p>das obras do proxecto da obra número 114, Plan de Obras e Servicios 2002 Xove, pavimentación do acceso de Vila-Gulpilleiras, punto quilométrico 0,00 ó 1,40.</p>
<p>Santiago de Compostela, seis de setembro de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

