---
date: '2002-09-20'
id: 121BA
page: 13
number: 182
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 271/2002, do 6 de setembro, polo que se declara a urxente ocupación,
  para efectos de expropiación forzosa, polo Concello de Vigo, dos bens e
  dereitos necesarios para a realización das obras do proxecto de ampliación do
  camiño de Maceiras (Teis).
range: Decreto
url: 'https://www.xunta.gal/dog/Publicados/2002/20020920/Anuncio121BA_gl.html'
---
<p>O Concello de Vigo, en sesión realizada o día vintesete de maio de dous mil dous, aprobou o proxecto de ampliación do camiño de Maceiras (Teis), e na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte do Concello de Vigo foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día dez de xullo de dous mil dous.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día vinte de agosto de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala o concello a necesidade de actuación no vial é fundamental para poder servir de vía alternativa nun barrio periférico que carece dunha infraestructura viaria minimamente suficiente e axeitada para as súas necesidades, ó confluí-los accesos á factoría de Vulcano e á trama residencial da zona, que provocan unha grande intensidade de tráfico, polo que se fai imprescindible a ampliación do camiño, xa que a súa actual sección é compartida polo tráfico rodado e peonil sen existir unha diferencia de pavimentos, o que ocasiona un grave problema de seguridade vial.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día seis de setembro de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Vigo, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de ampliación do camiño de Maceiras (Teis).</p>
<p>Santiago de Compostela, seis de setembro de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

