---
date: '2018-09-03'
id: G0424-060818-0006
page: 39895
number: 167
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 3 de agosto de 2018, da Xefatura Territorial de Lugo, pola que
  se anuncia convocatoria para o levantamento das actas previas á ocupación dos
  predios afectados polo proxecto de modificación do parque eólico Montes de
  Abella (expediente 103-EOL).
range: Resolución
url: >-
  https://www.xunta.gal/dog/Publicados/2018/20180903/AnuncioG0424-060818-0006_gl.html
---
<p>Mediante a Resolución do 20 de abril de 2018, da Dirección Xeral de Enerxía e Minas, faise público o Acordo do Consello da Xunta de Galicia do 19 de abril de 2018, polo que se declara de utilidade pública, en concreto, así como a prevalencia con diversos aproveitamentos forestais, do proxecto de referencia promovido por Inverólica de Abella, S.L., e mediante a Resolución do 16 de xullo de 2018, da Dirección Xeral de Enerxía e Minas, faise publico o Acordo do Consello da Xunta de Galicia do 12 de xullo de 2018, polo que se modifica a declaración de utilidade pública, en concreto, así como a prevalencia con diversos aproveitamentos forestais do parque eólico Montes de Abella. </p>
    <p>Esta declaración de utilidade pública, de conformidade co disposto no artigo 56 da Lei 24/2013, do 26 de decembro, do sector eléctrico, leva implícita en todo caso a necesidade de ocupación dos bens ou de adquisición dos dereitos afectados e implicará a urxente ocupación para os efectos do artigo 52 da Lei do 16 de decembro de 1954, de expropiación forzosa.</p>
    <p>Por razón do exposto, esta xefatura territorial, en cumprimento do disposto no devandito artigo 52 da Lei de expropiación forzosa, resolveu convocar os titulares de bens e dereitos afectados con que non se chegou a un acordo e que se relacionan no anexo para que comparezan os vindeiros 14, 17 e 18 de setembro no Concello de Láncara e o día 24 no Concello de Triacastela, como punto de reunión para levar a cabo o levantamento de actas previas á ocupación, de conformidade co citado artigo.</p>
    <p>Todos os interesados, así como as persoas que sexan titulares de calquera clase de dereitos ou intereses sobre os bens afectados, deberán acudir persoalmente ou representados por persoa debidamente autorizada, e achegar os documentos acreditativos da súa titularidade e o último recibo da contribución. Pode acompañarse dos seus peritos e un notario, se o consideran oportuno, con gastos á súa custa.</p>
    <p>Así mesmo, advírtese a todos os interesados afectados que poderán formular alegacións por escrito nesta xefatura territorial (rolda da Muralla, 70, 27071 Lugo) ata o momento do levantamento das actas previas, para os únicos efectos de rectificar posibles erros na relación de bens e dereitos afectados (artigo 56.2 do Regulamento da Lei de expropiación forzosa).</p>
    <p>Desta convocatoria darase traslado a cada interesado mediante a oportuna citación individual, na cal se lle sinalará día e hora para o levantamento de actas previas.</p>
    <p>Esta publicación realízase igualmente para os efectos que determina o artigo 44 da Lei 39/2015, do 1 de outubro, do procedemento administrativo común das administracións publicas, cando os titulares dos predios propostos sexan descoñecidos ou se ignore o lugar de notificación.</p>
    <p>No expediente expropiatorio Inverólica de Abella, S.L. asumirá a condición de beneficiaria.</p>
    <p>Lugo, 3 de agosto de 2018</p>
    <footer><p>Pilar Fernández López<br>Xefa territorial de Lugo </p></footer>

