---
date: '2000-10-24'
id: 1298E
page: 14
number: 206
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: I. DISPOSICIÓNS XERAIS
title: >-
  Orde do 27 de setembro de 2000 pola que se aproba a regulamentación específica
  do Libro Xenealóxico da Raza Ovina Galega.
range: Orde
url: 'https://www.xunta.gal/dog/Publicados/2000/20001024/Anuncio1298E_gl.html'
---
<p>A raza ovina galega agrupa unha poboación de animais de pequeno tamaño, de proporcións equilibradas, laúdos e de cor branca, dedicados á producción cárnica. A súa distribución é en toda a Comunidade Autónoma de Galicia.</p>
<p>Nas últimas décadas a tendencia dos gandeiros á intensificación das súas explotacións, na procura de maiores rendementos fixo que se potenciasen razas máis especializadas para a producción cárnica, o que puxo en perigo a pureza racial da ovella galega.</p>
<p>As características de adaptación da ovella galega a un medio, en ocasións hostil, expoñentes da súa rusticidade, fana colaboradora do mantemento e control da biomasa vexetal, favorecendo a biodiversidade vexetal e o embelecemento do contorno paisaxístico, o que, unido ás súas peculiares características morfolóxicas, ás calidades maternais e á calidade organoléptica da carne dos seus años, a fan unha raza merecedora de especial atención e que debemos potenciar.</p>
<p>A nova PAC prevé medidas encamiñadas ó desenvolvemento sostible dos bosques, o mantemento e fomento de sistemas agrícolas de baixos insumos e a conservación e promoción dunha natureza de alta calidade e dunha agricultura sostible que respecte as esixencias ambientais.</p>
<p>O Catálogo Oficial de Razas de Gando de España, actualizado polo Real decreto 1682/1997, do 7 de novembro, contén a relación das razas autóctonas de protección especial das especies bovina, ovina, caprina, porcina e equina onde se inclúen aquelas razas gandeiras en perigo de extinción, entre elas a raza ovina galega.</p>
<p>O Real decreto 286/1991, do 8 de marzo, sobre selección e reproducción de gando ovino e caprino de razas puras, adapta a normativa comunitaria en aspectos tales como a inscrición de gando ovino e caprino nos libros xenealóxicos e os requisitos que se esixirán para o recoñecemento de asociacións ou agrupacións de criadores de gando ovino e caprino, facultando as comunidades autónomas para a organización, desenvolvemento e control das ditas actividades no ámbito das súas respectivas competencias.</p>
<p>O Real decreto 997/1999, do 11 de xuño, sobre fomento das razas autóctonas españolas de protección especial en perigo de extinción, establece as</p>
<p>bases reguladoras dunha liña de axudas destinadas ás organizacións e asociacións de gandeiros recoñecidas polas comunidades autónomas, para a promoción e defensa das razas autóctonas españolas en perigo de extinción, coa finalidade de evita-la súa desaparición.</p>
<p>Dado o interese xenético, social, cultural, ambiental e económico que supón para Galicia a recuperación, conservación e o fomento da raza ovina galega, así como polas súas especiais características de rusticidade, prolificidade, excelente carácter maternal e a súa calidade cárnica e por constituír un valioso capital xenético, resulta procedente o establecemento da regulamentación específica do Libro Xenealóxico da Raza Ovina Galega.</p>
<p>Por todo iso, de acordo co disposto no artigo 30.1º.3 do Estatuto de autonomía de Galicia, e en uso das facultades que me confire a Lei 1/1983, reguladora da Xunta e do seu presidente,</p>
<p>DISPOÑO:</p>
<p>Artigo único.-Apróbase a regulamentación específica do Libro Xenealóxico da Raza Ovina Galega, que figura no anexo desta orde e que será de aplicación en toda a Comunidade Autónoma de Galicia.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria para establece-la normativa adicional necesaria para o axeitado cumprimento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de setembro de 2000.</p>
<p>Cástor Gago Álvarez</p>
<p>Conselleiro de Agricultura, Gandería e Política Agroalimentaria</p>
<p>ANEXO</p>
<p>Regulamentación específica do Libro Xenealóxico da Raza Ovina Galega</p>
<p>1º Levanza do Libro Xenealóxico da Raza Ovina Galega.</p>
<p>A Consellería de Agricultura, Gandería e Política Agroalimentaria será o órgano competente para leva-lo Libro Xenealóxico da Raza Ovina Galega.</p>
<p>Non obstante, cando a Asociación de Criadores de Gando de Raza Ovina Galega, con recoñecemento oficial, reúna o número de reproductores necesarios e as condicións de infraestructura para a correcta xestión do Libro Xenealóxico, a Consellería de Agricultura, Gandería e Política Agroalimentaria poderá encomendarlle á dita asociación a levanza del. En todo caso, a inspección e intervención do Libro Xenealóxico será competencia da Consellería de Agricultura, Gandería e Política Agroalimentaria.</p>
<p>2º O Libro Xenealóxico da Raza Ovina Galega constará dos seguintes rexistros:</p>
<p>Rexistro Auxiliar (RA).</p>
<p>Rexistro de Nacementos (RN).</p>
<p>Rexistro Definitivo (RD).</p>
<p>Rexistro de Mérito (RM).</p>
<p>Rexistro de Ganderías (RG).</p>
<p>Para a inscrición dun animal en calquera dos rexistros xenealóxicos que lle corresponda, así como para o rexistro dunha gandería no correspondente Rexistro de Ganderías, o titular ou representante legal dela deberá solicitalo de forma expresa en impreso normalizado e aprobado para o efecto pola Comisión Rectora do Libro Xenealóxico, á oficina do Libro Xenealóxico da Raza Ovina Galega.</p>
<p>O paso de animais dun a outro rexistro producirase automaticamente segundo o establecido na presente regulamentación.</p>
<p>Como referendo dos rexistros deste libro xenealóxico e para maior garantía da inscrición e identificación dos exemplares neles, a Comisión Rectora do Libro Xenealóxico poderá realiza-las dilixencias e investigacións que estime pertinentes para aclarar cantos puntos considere necesarios, podendo, así mesmo, recorrer á verificación do parentesco mediante as correspondentes probas de paternidade.</p>
<p>Rexistro Auxiliar (RA): neste rexistro inscribiranse aqueles exemplares, machos e femias, que non cumpran as condicións para seren inscritos no Rexistro Definitivo, e que cumpran as seguintes esixencias:</p>
<p>a) Que pertenzan a unha gandería rexistrada no correspondente Rexistro de Ganderías.</p>
<p>b) Que teñan como mínimo un ano de idade ou que pariran alomenos unha vez.</p>
<p>c) Que manifesten un grao de desenvolvemento acorde coa idade.</p>
<p>d) Que respondan ó prototipo racial e na cualificación morfolóxica acaden un mínimo de 60 puntos as femias e de 70.1 puntos os machos.</p>
<p>e) Que non manifesten eivas ou defectos que dificulten a función reproductora.</p>
<p>Os exemplares inscritos neste Rexistro Auxiliar permanecerán nel durante toda a súa vida. O período de inscrición neste rexistro manterase aberto en tanto o considere procedente a Consellería de Agricultura, Gandería e Política Agroalimentaria.</p>
<p>Rexistro de Nacementos (RN): inscribiranse as crías de ámbolos sexos nadas de proxenitores inscritos nos distintos rexistros, sempre que cumpran as seguintes esixencias:</p>
<p>a) Que pertenzan a unha gandería rexistrada no correspondente Rexistro de Ganderías.</p>
<p>b) Que a declaración do calendario de cubricións fose comunicado, debidamente formalizada, á Oficina do Libro Xenealóxico no tempo establecido pola Comisión Rectora do Libro Xenealóxico.</p>
<p>c) Que a declaración do nacemento fose recibida na Oficina do Libro Xenealóxico, debidamente formalizada, antes dos 65 días posteriores ó nacemento.</p>
<p>d) Que os animais carezan de defectos determinados de descualificación.</p>
<p>Os animais inscritos neste rexistro estarán nel ata o seu traslado ó Rexistro Auxiliar ou ó Rexistro Definitivo, segundo corresponda, despois de seren cualificados como aptos pola Comisión Rectora do Libro Xenealóxico.</p>
<p>Rexistro Definitivo (RD): poderán inscribirse nel os exemplares, machos e femias, procedentes do Rexistro de Nacementos que teñan alomenos inscritos os seus catro avós nalgún dos rexistros do presente libro xenealóxico, que sexa aprobada a súa inscrición pola Comisión Rectora do Libro Xenealóxico e que cumpran as seguintes esixencias:</p>
<p>a) Que pertenzan a unha gandería rexistrada no correspondente Rexistro de Ganderías.</p>
<p>b) Que teñan como mínimo un ano de idade ou que pariran alomenos unha vez.</p>
<p>c) Que obtiveran unha cualificación morfolóxica mínima de 60 puntos as femias e 70.1 puntos os machos.</p>
<p>d) Que teñan un grao de desenvolvemento no momento da cualificación en concordancia coa idade.</p>
<p>e) Que non presenten eivas ou defectos que lles impidan unha normal función reproductora.</p>
<p>A permanencia dos exemplares neste rexistro estará condicionada ós resultados que se aprecien no control da súa descendencia, e serán dados de baixa no libro xenealóxico en caso de influencia desfavorable.</p>
<p>Igualmente causarán baixa tódolos reproductores machos e femias, e a súa descendencia, cando poidan apreciarse neles condicións hereditarias de baixa fertilidade, fecundidade ou deficientes calidades maternais.</p>
<p>Rexistro de Méritos (RM): inscribiranse neste rexistro aqueles animais procedentes do Rexistro Definitivo que polas súas especiais características xenealóxicas, morfolóxicas e productivas así o merezan e sexa aprobada esta inscrición pola Comisión Rectora do Libro Xenealóxico. Este rexistro constará de dúas seccións: femias e machos, e os inscritos poderán ostenta-los seguintes títulos:</p>
<p>Sección femias: accederán a esta sección aquelas reproductoras que acadaran os seguintes niveis selectivos:</p>
<p>a) 80.1 (moi bo) ou máis puntos na súa cualificación morfolóxica.</p>
<p>b) Ter alomenos tres descendentes, con tres machos distintos, inscritos no Rexistro Definitivo, cunha categoría mínima de máis que bo.</p>
<p>Estas femias obterán o título de «ovella de mérito».</p>
<p>Sección machos: destinada a aqueles machos que acaden os seguintes niveis selectivos:</p>
<p>a) 85.1 (superior) ou máis puntos na súa cualificación morfolóxica.</p>
<p>b) Ter alomenos quince descendentes, con alomenos tres femias distintas, inscritos no Rexistro Definitivo cunha categoría mínima de máis que bo.</p>
<p>Estes machos obterán o título de «carneiro de mérito».</p>
<p>Rexistro de Ganderías (RG): para o rexistro de animais no libro xenealóxico é obriga previa que a gandería á que pertenzan figure inscrita no Rexistro de Ganderías de criadores da raza ovina galega. A cada gandería asignaráselle un código identificativo para efectos do libro xenealóxico. Este código está composto como segue: os dous primeiros caracteres serán as siglas OG, procedentes do nome Ovella Galega; os tres seguintes caracteres serán numéricos e corresponderán á orde correlativa de inscrición no citado Rexistro de Ganderías de modo que á primeira corresponderalle o número 001, á segunda o 002, etc.; finalmente, os dous últimos caracteres serán as siglas asinadas pola Oficina do Libro Xenealóxico a cada gandería segundo a súa orde de inscrición no Rexistro de Ganderías, de modo que á primeira gandería lle corresponderán as siglas AA, á segunda AB e así sucesivamente.</p>
<p>3º Comisión Rectora do Libro Xenealóxico.</p>
<p>Conforme o establecido na presente regulamentación e como salvagarda das actividades do libro xenealóxico e garante da súa pureza racial, funcionará unha comisión denominada Comisión Rectora do Libro Xenealóxico, coa composición e cometidos seguintes:</p>
<p>Composición da Comisión Rectora do Libro Xenealóxico:</p>
<p>a) Presidente: o subdirector xeral de Sanidade e Producción Animal ou persoa en quen delegue.</p>
<p>b) Inspector director técnico: o xefe do Servicio de Producción Animal ou persoa en quen delegue.</p>
<p>c) Secretario: un veterinario técnico do Servicio de Producción Animal.</p>
<p>d) Vocais:</p>
<p>-Un técnico cualificador da raza nomeado, para o efecto, pola Consellería de Agricultura, Gandería e Política Agroalimentaria.</p>
<p>-O presidente da Asociación de Criadores de Gando da Raza Ovina Galega, recoñecida oficialmente pola autoridade competente, ou persoa en quen delegue.</p>
<p>Competencias da Comisión Rectora do Libro Xenealóxico:</p>
<p>a) Aprobar, se procede, as solicitudes de inscrición de animais nos distintos rexistros do libro xenealóxico.</p>
<p>b) Expedi-los respectivos documentos xenealóxicos.</p>
<p>c) Atende-las incidencias que xurdan no normal funcionamento do libro xenealóxico, así como resolve-las reclamacións que puideran presentarse.</p>
<p>d) Propoñe-las modificacións do prototipo racial ou da regulamentación específica do libro xenealóxico que se consideren convenientes.</p>
<p>e) Valida-los técnicos cualificadores da raza.</p>
<p>f) Dicta-las instruccións oportunas e establece-los documentos necesarios para o correcto funcionamento do réxime interno do libro xenealóxico.</p>
<p>4º Identificación de exemplares.</p>
<p>Todo animal inscrito será identificado polo método que aprobe a Comisión Rectora do Libro Xenealóxico.</p>
<p>5º Prototipo da raza ovina galega.</p>
<p>O prototipo ó que deben responde-los exemplares da raza ovina galega para a súa inscrición no libro xenealóxico é o que a seguir se detalla:</p>
<p>5.1. Aspecto xeral.</p>
<p>A raza ovina galega agrupa animais de pequeno tamaño, de proporcións equilibradas, laúdos e de cor branca, dedicados á producción de carne. Recoñécense dous ecotipos, o de «montaña» e o denominado «mariñá», de maior alzada.</p>
<p>5.2. Caracteres rexionais.</p>
<p>a) Cabeza.-De tamaño pequeno, de perfil fronto-nasal xeralmente recto, tendendo ó subcóncavo, xeralmente desprovista de cornos nas femias e, de telos, estes son rudimentarios; nos machos poden presentarse e neste caso predominan os de espiral dobre. Fronte ancha, cara alongada e estreita, destacando o nariz alongado e o fociño fino. É unha característica xeneralizada a presencia de moña. As orellas son de tipo medio e horizontais.</p>
<p>b) Pescozo.-Pouco musculoso, de mediana lonxitude.</p>
<p>c) Tronco.-Estreito e de medidas proporcionadas. A liña dorso-lumbar é recta ou lixeiramente ascendente cara á cruz dos cadrís, que é curta e algo caída. O rabo é moi longo, de nacemento baixo, que lle dá un aspecto característico a esta raza.</p>
<p>d) Mamas.-Con bastante desenvolvemento en proporción co tamaño do animal.</p>
<p>e) Extremidades.-Moi finas, espidas e ben apromadas.</p>
<p>f) Pel.-De grosor medio, sen pregamentos.</p>
<p>g) Cor.-Branca uniforme; non obstante poden verse individuos que presentan manchas irregulares e inconstantes na cabeza e nos membros de cor castaña á vermella. A presentación da cor negra é escasa.</p>
<p>h) Vélaro.-Branca e abundante, cobre o tronco e esténdese como máximo ata as articulacións carpianas e tarsianas, así como o pescozo e parte da cabeza. O vélaro é de tipo entrefino ou basto.</p>
<p>i) Alzada.-Os rangos de alzada para o ecotipo de montaña sitúanse entre os 44 e 58 cm nas femias e entre 55 e 65 cm nos machos, elevándose no ecotipo mariñá a 59-70 cm para as femias e 66-80 cm para os machos.</p>
<p>j) Peso.-Os rangos de peso para o ecotipo de montaña sitúanse entre os 20 e 35 kg nas femias e 30-40 kg nos machos, elevándose no ecotipo mariñá a 35-50 kg e 40-70 kg respectivamente.</p>
<p>5.3. Defectos obxectables.</p>
<p>De acordo coa descrición do prototipo racial, considéranse como defectos obxectables os seguintes:</p>
<p>a) Ausencia de moña.</p>
<p>b) Defectos de asentamento das extremidades non moi destacables.</p>
<p>c) Vélaro pouco estendido (por encima das articulacións carpianas e tarsianas e por detrás da cabeza).</p>
<p>5.4. Defectos descualificables.</p>
<p>De acordo coa descrición do prototipo racial, considéranse como defectos descualificables os seguintes:</p>
<p>a) Conformación xeral ou rexional defectuosa en grao acusado (cabeza grande, perfil convexo, orellas grandes e fóra da horizontalidade, fociño ancho, pescozo moi musculoso, dorso enselado, cruz dos cadrís horizontal con nacemento alto do rabo, extremidades gordas, pregamentos na pel, etc.).</p>
<p>b) Anomalías nos órganos xenitais, principalmente monorquidia e criptorquidia.</p>
<p>c) Desenvolvemento corporal non acorde coa idade.</p>
<p>6º Cualificación morfolóxica.</p>
<p>A cualificación morfolóxica dos exemplares será efectuada por técnicos validados para tal fin pola Comisión Rectora do Libro Xenealóxico.</p>
<p>A cualificación morfolóxica realizarase mediante apreciación visual e polo método dos puntos, en que o detalle servirá para xulgar comparativamente o valor dun exemplar determinado.</p>
<p>Cada rexión corporal cualificarase asignándolle de 1 a 10 puntos, segundo a seguinte escala:</p>
<p>ClasePuntos</p>
<p>Excelente10</p>
<p>Moi bo9</p>
<p>Máis que bo8</p>
<p>Bo6-7</p>
<p>Suficiente4-5</p>
<p>Insuficiente'4</p>
<p>A adxudicación de menos de catro puntos a calquera das rexións será causa para descualifica-lo animal, sexa cal for a puntuación acadada nas restantes.</p>
<p>Os caracteres que hai que considerar son os que a seguir se relacionan, con expresión para cada un deles do coeficiente de ponderación. Os puntos que se asignen a cada un dos ditos aspectos multiplicaranse polo coeficiente correspondente, resultando así a puntuación definitiva.</p>
<table><tbody><tr><td></td></tr>
<tr><td></td></tr>
<tr><td>Caracteres que se cualificarán</td><td>Coeficiente</td></tr>
<tr><td></td></tr>
</tbody></table>
<table><tbody><tr><td>Cabeza</td><td>2.0</td></tr>
<tr><td></td></tr>
<tr><td>Pescozo</td><td>0.8</td></tr>
<tr><td></td></tr>
<tr><td>Tronco</td><td>1.8</td></tr>
<tr><td></td></tr>
<tr><td>Extremidades</td><td>1.3</td></tr>
<tr><td></td></tr>
<tr><td>Pel</td><td>0.8</td></tr>
<tr><td></td></tr>
<tr><td>Vélaro</td><td>1.3</td></tr>
<tr><td></td></tr>
<tr><td>Harmonía xeral e desenvolvemento corporal</td><td>2.0</td></tr>
<tr><td></td></tr>
<tr><td>TOTAL</td><td>10</td></tr>
<tr><td></td></tr></tbody></table>
<p>Obtida deste modo a puntuación final, os exemplares quedarán clasificados segundo as seguintes denominacións:</p>
<p>CategoríaPuntos</p>
<p>Excelente90.1-100</p>
<p>Superior85.1-90</p>
<p>Moi bo80.1-85</p>
<p>Máis que bo75.1-80</p>
<p>Bo70.1-75</p>
<p>Suficiente60-70</p>
<p>Insuficiente'60</p>
<p>Os animais con puntuación inferior a 60 puntos estímanse desbotados.</p>

