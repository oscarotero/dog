---
date: '2021-10-27'
id: G0598-151021-0001
page: 52624
number: 207
agency: 'Consellería de Cultura, Educación e Universidade'
section: III. Outras disposicións.
title: >-
  RESOLUCIÓN do 15 de outubro de 2021, da Secretaría Xeral de Política
  Lingüística, pola que se fixan as datas de realización das probas para a
  obtención dos certificados de lingua galega, niveis Celga 2, 3 e 4, no ano
  2021, que foron convocadas mediante a Resolución do 26 de agosto de 2021
  (código de procedemento PL500C).
range: Resolución
url: >-
  https://www.xunta.gal/dog/Publicados/2021/20211027/AnuncioG0598-151021-0001_gl.html
---
<p>Mediante a Resolución do 26 de agosto de 2021, da Secretaría Xeral de Política Lingüística, convocáronse as probas para a obtención dos certificados de lingua galega, niveis Celga 2, 3 e 4, no ano 2021 (código de procedemento PL500C) (DOG núm. 176, do 13 de setembro). Segundo se recolle no seu punto terceiro, as probas terán lugar en novembro e/ou decembro de 2021, sempre que a evolución da crise sanitaria ocasionada pola COVID-19 o permita. Así mesmo, tamén se sinala que as datas concretas das probas serán debidamente publicadas no<em> Diario Oficial de Galicia,</em> así como na páxina web da Secretaría Xeral de Política Lingüística (http://www.lingua.gal).</p>
    <p>De acordo con isto,</p>
    <h2>RESOLVO:</h2>
    <p>Fixar as seguintes datas de realización das probas para a obtención dos certificados de lingua galega (Celga), convocadas mediante a Resolución do 26 de agosto de 2021:</p>
    <p>– Celga 4, en Santiago de Compostela e en Ponferrada:</p>
    <p> 20 de novembro de 2021, para as persoas admitidas cuxo primeiro apelido empece por algunha das seguintes letras: Y, Z, A, B, C, D, E, F, G, H, I, J, K e L.</p>
    <p> 21 de novembro de 2021, para as persoas admitidas cuxo primeiro apelido empece por algunha das seguintes letras: M, N, Ñ, O, P, Q, R, S, T, U, V, W e X.</p>
    <p>– Celga 3, en Santiago de Compostela e en Ponferrada:</p>
    <p> 27 de novembro de 2021, para todas as persoas admitidas.</p>
    <p>– Celga 2, en Santiago de Compostela e en Ponferrada:</p>
    <p> 28 de novembro de 2021, para todas as persoas admitidas.</p>
    <p>Os centros e horarios de realización das probas, así como as listaxes definitivas de persoas admitidas para cada nivel e localidade, poderán consultarse na web da Secretaría Xeral de Política Lingüística (https://www.lingua.gal/a-secretaria-xeral/convocatorias). Así mesmo, na web tamén se publicará a porta de acceso ao centro e mais a aula que lle corresponde a cada persoa para a realización da proba escrita. No caso daquelas persoas ás que, atendendo a causas xustificadas, se lles concedese algún tipo de adaptación ou apoio, a Secretaría Xeral de Política Lingüística comunicaralles directamente o día, a porta de acceso e a aula correspondentes.</p>
    <p>Respecto da proba oral de cada nivel Celga, lémbrase que esta será posterior á proba escrita. A hora concreta en que cada persoa deberá estar presente para realizar esta proba publicarase no centro correspondente, así como na web da Secretaría Xeral de Política Lingüística (https://www.lingua.gal/a-secretaria-xeral/convocatorias), unha vez que remate a proba escrita.</p>
    <p>Debido ás circunstancias excepcionais derivadas da pandemia da COVID-19, co fin de protexer a saúde propia e a dos demais, todas as persoas que se van presentar ás probas deberán respectar as seguintes medidas:</p>
    <p>– Tanto o día previo á proba como o día da proba, deberán tomar a súa temperatura e observar se teñen síntomas respiratorios. As que presenten síntomas compatibles coa COVID-19, as que fosen diagnosticadas coa enfermidade e as que estean en illamento ou corentena por contacto estreito con algunha persoa con síntomas ou diagnosticada nos últimos 10 días non poderán acudir á proba.</p>
    <p>– Ademais do documento de identificación persoal (DNI, NIE ou pasaporte) e dun bolígrafo, deberán ir provistas de máscara (cirúrxica ou FFP2), que lles tape o nariz e a boca. Recoméndase o uso de xel hidroalcohólico individual, ben que no centro haberá dispensadores de xel para a hixiene das mans.</p>
    <p>– Manterán a distancia de seguridade de 1,5 metros.</p>
    <p>– Presentaranse na porta de acceso correspondente e dirixiranse á súa aula seguindo os sinais establecidos e as indicacións do persoal da organización. Non se permitirá a entrada de acompañantes nin doutras persoas alleas á proba, agás no caso daquelas que precisen asistencia.</p>
    <p>– Respectarán todas aquelas outras medidas que se establezan e se publiquen na web da Secretaría Xeral de Política Lingüística (https://www.lingua.gal/a-secretaria-xeral/convocatorias), co fin de garantir un desenvolvemento seguro de todo o proceso.</p>
    <p>Santiago de Compostela, 15 de outubro de 2021</p>
    <footer><p>Valentín García Gómez<br>Secretario xeral de Política Lingüística</p></footer>

