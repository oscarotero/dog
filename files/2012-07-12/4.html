---
date: '2012-07-12'
id: CA02-040712-0006
page: 27866
number: 133
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 29 de xuño de 2012 de aprobación definitiva da modificación puntual
  das normas subsidiarias de planeamento do concello das Pontes de García
  Rodríguez, no ámbito do SUI-1 en Pena Porreira.
range: Orde
url: >-
  https://www.xunta.gal/dog/Publicados/2012/20120712/AnuncioCA02-040712-0006_gl.html
---
<p>O Concello das Pontes de García Rodríguez remite a modificación puntual referida, das normas subsidiarias de planeamento no ámbito do SUI-1 en Pena Porreira e solicita a súa aprobación definitiva, conforme o artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. O Concello das Pontes de García Rodríguez conta cunhas Normas subsidiarias de planeamento de ámbito municipal aprobadas definitivamente pola Comisión Provincial de Urbanismo o 9.12.1985. </p>
    <p>2. O ámbito de que se trata foi afectado por unha modificación das NSP aprobada definitivamente o 28.10.1992.</p>
    <p>3. A Secretaría Xeral de Calidade e Avaliación Ambiental resolveu por Decisión do 29.7.2010 a non necesidade de someter a modificación puntual a avaliación ambiental estratéxica.</p>
    <p>4. Os servizos técnicos municipais emitiron informes, técnico o 25.4.2011 e xurídico o 27.4.2011.</p>
    <p>5. A Secretaría Xeral de Ordenación do Territorio e Urbanismo emitiu informe previo á aprobación inicial o 10.6.2011, ao abeiro do artigo 85.1 da LOUG. </p>
    <p>6. A secretaria municipal emite informe favorable en data 5.10.2011.</p>
    <p>7. A modificación proposta foi aprobada inicialmente polo Concello en Pleno en sesión do 11.10.2011; e sometida a información pública polo prazo de dous meses (<em>Diario de Ferrol</em> e <em>La Voz de Galicia</em> do 20.10.2011, e DOG do 25.10.2011) e comunicada aos concellos estremeiros (San Sadurniño, As Somozas, Ortigueira, Monfero, A Capela, Xermade, Muras e Mañón). Foron presentadas as alegacións indicadas no informe xurídico emitido pola secretaria municipal o 8.3.2012, con carácter previo á aprobación provisional.</p>
    <p>8. No expediente constan os seguintes informes sectoriais favorables:</p>
    <p>a) Banco de Terras de Galicia (Consellería do Medio Rural) de data 3.11.2011.</p>
    <p>b) Subdirección Xeral de Xestión do Dominio Público Hidráulico (Augas de Galicia) de data 11.11.2011.</p>
    <p>c) Dirección Xeral de Infraestruturas da CMATI, de data 28.11.2011. </p>
    <p>d) Dirección Xeral de Patrimonio Cultural (Consellería de Cultura e Turismo) informe favorable condicionado do 17.2.2012; que foi debidamente cuberto.</p>
    <p>9. O proxecto foi aprobado provisionalmente polo Pleno municipal do 16.3.2012.</p>
    <p>II. Análise e consideracións.</p>
    <p>1. Logo de analizar a documentación remitida polo concello, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, cómpre sinalar:</p>
    <p>A modificación puntual ten por obxecto redelimitar o ámbito do sector de solo urbanizable industrial SUI-1, a fin de excluír deste ámbito as superficies atinxidas por tres novas infraestruturas: autovía AG-64 Ferrol-Vilalba, estrada AC-564 Cabanas-As Pontes de García Rodríguez e gasoduto Mugardos-As Pontes de García Rodríguez-Guitiriz; así como as superficies atinxidas por un conxunto de elementos arqueolóxicos. </p>
    <p>2. Exclúese tamén parte do sector que pasa a se clasificar como solo urbanizable non delimitado SUI-01B.</p>
    <p>3. A modificación fundaméntase en razóns de interese público debidamente xustificadas, como establece o artigo 94.1 da LOUG. </p>
    <p>4. Conforme o establecido no artigo 95.2 da LOUG, sendo que se reclasifica solo rústico de protección común a solo urbanizable, o documento acadou o preceptivo informe favorable previo da Comisión Superior de Urbanismo de Galicia en sesión do 20 de xuño de 2012.</p>
    <p>A competencia para resolver sobre a aprobación definitiva do Planeamento Xeral corresponde ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 316/2009, do 4 de xuño, polo que se establece a estrutura orgánica da CMATI.</p>
    <p>III. Resolución.</p>
    <p>En consecuencia, e visto o que antecede, resólvese:</p>
    <p>1º. Outorgar a aprobación definitiva á modificación puntual das Normas subsidiarias de planeamento do Concello das Pontes de García Prodríguez, no ámbito do SUI-1 Pena Porreira, de acordo co establecido no artigo 85.7.a da Lei 9/2002, de ordenación urbanística e de protección do medio rural de Galicia.</p>
    <p>2º. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas do PXOM aprobado definitivamente.</p>
    <p>3º. Notifíquese esta orde ao concello e publíquese no <em>Diario Oficial de Galicia</em>.</p>
    <p>4º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 29 de xuño de 2012 </p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

