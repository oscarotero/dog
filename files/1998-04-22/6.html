---
date: '1998-04-22'
id: B4EE
page: 4152
number: 76
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 12 de marzo de 1998, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo da empresa Gestión y Operaciones Portuarias,
  S.L.
range: Resolución
url: 'https://www.xunta.gal/dog/Publicados/1998/19980422/AnuncioB4EE_gl.html'
---
<p>Visto o expediente do convenio colectivo para a empresa Gestión y Operaciones Portuarias, S.L., que tivo entrada nesta delegación provincial o día 10-3-1998, subscrito en representación da parte económica pola representación da empresa, e da parte social, polo delegado de persoal, o 6-3-1998. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que figura nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 12 de marzo de 1998.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para a empresa Gestión y Operaciones Portuarias, S.L.</p>
<p>Texto do convenio</p>
<p>I. Normas Xerais.</p>
<p>Artigo 1º.-Ámbito de aplicación.</p>
<p>O presente convenio regula as relacións laborais e económicas da empresa Gestión y Operaciones Portuarias, S.L. e os seus traballadores.</p>
<p>Artigo 2º. Ámbito persoal.</p>
<p>1. Como traballadores, afecta á totalidade dos traballadores fixos.</p>
<p>2. Igualmente afecta ós traballadores fixos discontinuos, ou ós que eventualmente se contratasen.</p>
<p>Artigo 3º.-Ámbito temporal.</p>
<p>O presente convenio entrará en vigor o día seguinte ó da súa publicación no BOP e a súa vixencia será ata o 31 de decembro de 1999, prorrogándose tacitamente por períodos anuais sempre que non sexa denunciado, exceptuándose no relativo á táboa salarial, que será revisada anualmente.</p>
<p>Artigo 4º.-Denuncia.</p>
<p>Calquera das partes, con dous meses de antelación como mínimo, poderá denuncia-lo convenio por escrito, a través dos seus representantes legais ante a autoridade laboral competente.</p>
<p>Será indispensable, para os efectos de formalizar tal denuncia, a comunicación por escrito desta de calquera das partes á outra.</p>
<p>Efectuada a indicada denuncia, o disposto neste convenio subsistirá, mesmo fóra da súa duración, ata a entrada en vigor da nova normativa que o substitúa.</p>
<p>Artigo 5º.-Vinculación á totalidade.</p>
<p>As condicións pactadas no presente convenio formarán un todo orgánico e indivisible e, para os efectos da súa aplicación práctica, serán consideradas globalmente en cómputo anual.</p>
<p>No suposto previsto no artigo 90.5º do Estatuto dos traballadores, aplicarase o que resolva a xurisdicción competente, de non alcanzarse previamente un acordo entre as partes.</p>
<p>Artigo 6º.-Comisión paritaria.</p>
<p>Para interpretar e vixia-la aplicación do presente convenio créase unha comisión paritaria, segundo establece o artigo 85.2º do Estatuto dos traballadores, a cal estará composta por igual número de membros entre as partes asinantes.</p>
<p>A composición será de dous membros por cada parte.</p>
<p>Poderán asistir ás sesións da comisión paritaria, con voz pero sen voto, os asesores que as partes consideren conveniente, cun máximo de dous por cada parte.</p>
<p>II. Condicións laborais.</p>
<p>Artigo 7º.-Xornada de traballo.</p>
<p>A xornada de traballo máxima será de 40 horas semanais, de luns a venres.</p>
<p>A xornada queda establecida cos seguintes horarios:</p>
<p>Xornada partida: 8 a 13 horas e 15 a 18 horas.</p>
<p>1ª intensiva: 8 a 14 horas.</p>
<p>2ª intensiva: 14 a 20 horas.</p>
<p>Xornada nocturna: 23 a 7 horas.</p>
<p>Artigo 8º.-Vacacións.</p>
<p>Tódolos traballadores afectados polo presente convenio desfutarán cada ano de 30 días naturais e retribuídos segundo o salario mensual.</p>
<p>As quendas de vacacións serán rotativas.</p>
<p>A empresa establecerá por cada centro de traballo ou dependencia o cadro de vacacións do persoal afecto a ela, coidando de que os servicios queden debidamente atendidos, e porcurando acceder ós desexos daquel. As incompatiblidades serán resoltas outorgando preferencias de xeito rotativo.</p>
<p>As vacacións desfrutaranse dentro do ano natural correspondente.</p>
<p>Dará dereito a vacacións o tempo servido na empresa, así como os períodos de suspensión de contrato debidos a ILT.</p>
<p>O salario correspondente ó período vacacional será o mesmo que lle corrrespondería ó traballador estando de servicio no mesmo período.</p>
<p>As vacacións non se iniciarán en domingo ou día festivo.</p>
<p>Artigo 9º.-Permisos retribuídos.</p>
<p>O traballador, logo do aviso e con xustificación, poderá ausentarse do traballo con dereito a remuneración, por algún dos seguintes motivos e polo tempo que se indica a seguir:</p>
<p>a) 15 días hábiles en caso de matrimonio.</p>
<p>b) 2 días hábiles en caso de nacemento de fillo/a e 4 días en caso de desprazamento a outra provincia.</p>
<p>c) 2 días hábiles en caso de enfermidade grave de familiares de ata segundo grao de consanguinidade ou afinidade (4 días en caso de desprazamento a outra provincia).</p>
<p>d) 2 días hábiles en caso de falecemento de familiares ata o segundo grao de consanguinidade ou afinidade (4 días en caso de desprazamento a outra provincia).</p>
<p>e) 1 día por cambio de domicilio.</p>
<p>f) Polo tempo indispensable para o cumprimento dun deber inescusable de carácter público e persoal.</p>
<p>En todos estes casos, o traballador terá dereito a percibi-lo 100 % do salario correspondente á súa categoría profesional, e aboarase na nómina do mes no que se produzan as ditas licencias.</p>
<p>Artigo 10º.-Excedencia.</p>
<p>1. A excedencia poderá ser voluntaria ou forzosa, que dará dereito á conservación do posto e ó cómputo da antigüidade da súa vixencia. Concederase pola designación ou elección dun cargo público que imposibilite a asistencia ó traballo. O reingreso deberá ser solicitado dentro do mes seguinte ó do cesamento no cargo público.</p>
<p>2. O traballador, con polo menos unha antigüidade dun ano, ten dereito a que se lle recoñeza a posibilidade de situarse en excedencia voluntaria por un prazo non menor de dous anos e maior de cinco. Este dereito só poderá ser exercido outra vez polo mesmo traballador se transcorreron catro anos desde o final da anterior excedencia.</p>
<p>3. Os traballadores terán dereito a un período de excedencia non superior a tres anos, para atende-lo coidado de cada fillo, tanto se é por natureza coma por adopción, contado desde a data de nacemento deste. Os sucesivos fillos darán dereito a un novo período de excedencia que, se é o caso, porá fin ó que se viñese desfrutando. Cando o pai e a nai</p>
<p>traballen, só un deles poderá exercer este dereito.</p>
<p>Durante o primeiro ano a partir do inicio de cada situación de excedencia, o traballador terá dereito á reserva do seu posto de traballo e a que o citado período sexa computado para efectos de antigüidade. Rematado este e ata o remate do período de excedencia, serán de aplicación, salvo pacto colectivo ou individual en contrario, as normas que regulan a excedencia voluntaria.</p>
<p>4. Así mesmo, poderán solicita-lo seu paso á situación de excedencia na empresa os traballadores que exerzan funcións sindicais de ámbito provincial ou superior, mentres dure o exercicio do seu cargo representativo.</p>
<p>5. O traballador excedente voluntario conserva só un dereito preferente ó reingreso nas vacantes de igual ou similar categoría á súa que houbese ou se producisen na empresa.</p>
<p>Artigo 11º.-Festas anuais.</p>
<p>As festas que cada ano desfrutarán os traballadores serán as que estableza a autoridade laboral no calendario correspondente da localidade respectiva.</p>
<p>Artigo 12º.-Dereitos sindicais.</p>
<p>Aplicarase o que dispón e regula a vixente Lei orgánica de liberdade sindical.</p>
<p>Artigo 13º.-Réxime disciplinario.</p>
<p>As partes acordan que nesta materia se aplicará o disposto no Estatuto dos traballadores.</p>
<p>III.Condicións económicas.</p>
<p>Artigo 14º.-Estructura retributiva.</p>
<p>Fíxase a estructura retributiva na seguinte forma:</p>
<p>A) Salario mensual.</p>
<p>B) Salario día e horas extraordinarias.</p>
<p>C) Plus de transporte.</p>
<p>D) Pagas extraordinarias.</p>
<p>A) Salario mensual.</p>
<p>O salario mensual correspondente ás distintas categorías de persoal reflíctese no anexo I do presente convenio.</p>
<p>B) Salario día e horas extraordinarias.</p>
<p>Inclúese no anexo II do presente convenio.</p>
<p>C) Plus de transporte.</p>
<p>Establécese o aboamento diario dun plus de transporte de 600 pesetas por día laborable.</p>
<p>D) Pagas extraordinarias.</p>
<p>O traballador percibirá nos meses de xuño e decembro unha paga extraordinaria polo importe do salario mensual.</p>
<p>Artigo 15º.-Roupa de traballo</p>
<p>Os medios de protección persoal, simultáneos para os traballadores, serán de uso obrigatorio e establécense para a súa entrega segundo relación:</p>
<p>- Un par de botas de punteira de protección.</p>
<p>- Un par de botas altas.</p>
<p>- Un par de botas de media cana.</p>
<p>- Roupa de auga.</p>
<p>- Dúas fundas de traballo e unha chaqueta e pantalón.</p>
<p>- Un par de luvas de goma.</p>
<p>- Un par de luvas de la.</p>
<p>- Unha peza de roupa de abrigo.</p>
<p>Artigo 16º.-Seguridade e hixiene.</p>
<p>A empresa en cada caso, estará obrigada ó exacto cumprimento sobre seguridade e hixiene no traballo, co obxecto de facer efectivo o dereito do traballador a unha protección eficaz.</p>
<p>Así mesmo, aplicarase o previsto na Lei de prevención de riscos laborais 31/1995, do 8 de novembro.</p>
<p>Artigo 17º.-Formación.</p>
<p>As partes conveñen na necesidade prioritaria de establecer uns plans permanentes de formación profesional dos traballadores. Constituirase unha comisión bipartita pola empresa e os traballadores para avaliar e potencia-las necesidades formativas.</p>
<p>Tódalas accións formativas deberán garantírlle-la igualdade de oportunidades a tódolos traballadores.</p>
<p>Os cursos de formación impartiranse, preferentemente e sempre que sexa posible, fóra da xornada de traballo.</p>
<p>ANEXO I</p>
<p>Táboa salarial</p>
<p>Grupos e categoríasSalario mensual/ptas.</p>
<p>I Administrativos</p>
<p>Xefe de negociado136.690</p>
<p>Oficial administrativo120.666</p>
<p>Auxiliar administrativo92.172</p>
<p>II Servicios varios</p>
<p>Encargado de operacións149.600</p>
<p>Especialista132.000</p>
<p>Peón110.000</p>
<p>ANEXO II</p>
<table><tbody><tr><td></td></tr>
<tr><td></td></tr>
<tr><td>Salario día</td><td>Xornada diurna</td><td>Xornada nocturna</td></tr>
<tr><td></td></tr>
</tbody></table>
<table><tbody><tr><td>Especialista</td><td>6.000 ptas.</td><td>9.000 ptas.</td></tr>
<tr><td></td></tr>
<tr><td>Peón</td><td>5.000 ptas.</td><td>7.500 ptas.</td></tr>
<tr><td></td></tr></tbody></table>
<table><tbody><tr><td></td></tr>
<tr><td></td></tr>
<tr><td>Horas extraordinarias</td><td>Normal</td><td>Nocturna</td></tr>
<tr><td></td></tr>
</tbody></table>
<table><tbody><tr><td>I Administrativos.</td></tr>
<tr><td></td></tr>
<tr><td>Xefe de negociado</td><td>1.500 ptas.</td><td>1.800 ptas.</td></tr>
<tr><td></td></tr>
<tr><td>Oficial administrativo</td><td>1.350 ptas.</td><td>1.600 ptas.</td></tr>
<tr><td></td></tr>
<tr><td>Auxiliar administrativo</td><td>1.050 ptas.</td><td>1.250 ptas.</td></tr>
<tr><td></td></tr>
<tr><td>II Servicios varios.</td></tr>
<tr><td></td></tr>
<tr><td>Encargado de operacións</td><td>1.000 ptas.</td><td>1.250 ptas.</td></tr>
<tr><td></td></tr>
<tr><td>Especialista</td><td>850 ptas.</td><td>1.100 ptas.</td></tr>
<tr><td></td></tr>
<tr><td>Peón</td><td>700 ptas.</td><td>1.000 ptas.</td></tr>
<tr><td></td></tr></tbody></table>
<p>2796</p>

