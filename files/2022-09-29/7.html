---
date: '2022-09-29'
id: O3C2-210922-0001
page: 51739
number: 186
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 20 de setembro de 2022 polo que se convocan cursos de formación
  continua para o persoal dos corpos da Policía Local dos concellos de Galicia e
  demais persoal dos servizos de seguridade pública.
range: Resolución
url: >-
  https://www.xunta.gal/dog/Publicados/2022/20220929/AnuncioO3C2-210922-0001_gl.html
---
<p>Tras ser aprobado o programa anual de actividades para o ano 2022 da Academia Galega de Seguridade Pública (Agasp) polo Consello Reitor, e de acordo co establecido no artigo 9.2.b) da Lei 1/2007, do 15 de xaneiro, da Agasp, convócanse os cursos de formación continua na modalidade presencial, dirixidos aos/ás policías locais de Galicia, correspondentes ao segundo semestre do ano 2022, cuxas bases e características se especifican nos anexos desta resolución.</p>
    <p>A Estrada, 20 de setembro de 2022</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>
    <h2>ANEXO I</h2>
    <h3>Bases</h3>
    <p>Primeira. Persoas destinatarias</p>
    <p>Poderán participar nos cursos convocados por esta resolución os/as policías locais de Galicia e demais persoal da seguridade pública que traballa nesta Comunidade Autónoma (Garda Civil, Policía Nacional e Unidade da Policía Autonómica) que se encontren en situación de servizo activo ou excedencia por coidado de familiares. </p>
    <p>A baixa laboral por incapacidade temporal impide a participación nas accións formativas convocadas, polo que, de producirse esta situación, as persoas interesadas deberán comunicarllo á Agasp de maneira inmediata. No caso de non facelo serán penalizadas coa non participación en accións formativas da Agasp durante un ano, contado desde o día seguinte a que se teña coñecemento do feito. No caso de estar a realizar efectivamente un curso, non se emitirá diploma deste.</p>
    <p>Será revisable a admisión de persoas en baixa laboral por incapacidade temporal cando esta veña producida por accidente de traballo recoñecido como tal e a asistencia ao curso non interfira na recuperación. </p>
    <p>Con carácter xeral, reservarase o 20 % das prazas convocadas para persoal das forzas e corpos de seguridade do Estado que traballen en Galicia, e poderá ser superada a dita porcentaxe no suposto de quedaren prazas vacantes.</p>
    <p>Así mesmo, en caso de quedaren prazas vacantes, poderá acceder aos cursos convocados a través desta resolución o persoal dependente da Axencia Galega de Emerxencias e do Centro Integrado de Atención ás Emerxencias 112-Galicia.</p>
    <p>Se as solicitudes para participar nun curso non superan as 10 persoas, a Agasp reserva para si a facultade de anular a actividade formativa.</p>
    <p>Segunda. Solicitudes</p>
    <p>1. O persoal que desexe participar nos cursos convocados nesta resolución deberá cubrir o formulario de matrícula telemática dispoñible na páxina web da Agasp (htpp://agasp.xunta.es), e non se admitirá ningunha outra forma ou modelo de solicitude.</p>
    <p>É preciso que todas as persoas que desexen participar en cursos da Agasp manteñan actualizados os seus datos persoais, especialmente a conta de correo electrónico e o telefono móbil, co obxecto de posibles comunicacións. No suposto de non seren correctos ou exactos os ditos datos, a Agasp non é responsable dos posibles prexuízos causados ás persoas interesadas.</p>
    <p>2. A falsidade ou ocultación de datos esenciais para a selección das persoas solicitantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano, computado desde o momento en que se detecte o feito.</p>
    <p>3. Serán excluídas automaticamente aquelas solicitudes que non teñan cubertos correctamente todos os datos para realizar a selección do alumnado, non se axusten ao modelo normativizado ou sexan presentadas fóra de prazo.</p>
    <p>4. No caso de atoparse nalgún dos supostos que a continuación se indican, o/a solicitante deberá remitirlle á Agasp, no mesmo prazo establecido para o envío da solicitude de inscrición, a certificación orixinal ou fotocopia legalizada que acredite tal situación (non será preciso se tal documentación xa consta en poder da Agasp, caso en que deberán comunicalo na propia solicitude).</p>
    <p>a) Profesionais que estean gozando ou gozasen nos dous últimos anos dunha licenza de maternidade, dun permiso de paternidade, dunha redución de xornada ou dunha excedencia por coidado de familiares.</p>
    <p>5. Cando o curso para o que presenta solicitude requira a presentación de documentación complementaria co obxecto de acreditar circunstancias específicas de acordo cos criterios de selección, deberá remitir tal documentación por correo electrónico (formación.agasp@xunta.gal) ou de acordo co establecido no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>6. O prazo de presentación de solicitudes será desde as 8.00 horas do día seguinte ao da publicación desta resolución no DOG ata as 14.00 horas do día 5 de outubro de 2022.</p>
    <p>7. O número máximo de cursos que se poden solicitar nesta convocatoria limítase a 5.</p>
    <p>No caso de que unha mesma persoa presente máis solicitudes das permitidas, a Agasp, de xeito automático, elixirá as primeiras 5 accións formativas solicitadas.</p>
    <p>8. Non está permitida a realización de cursos que teñan simultaneidade de horarios nunha ou varias sesións presenciais. Cando o alumnado teña coñecemento de que foi seleccionado para un curso que teña coincidencia horaria con outro no cal xa foi seleccionado debe renunciar a un deles. No caso de que se comprobe con posterioridade a realización simultánea de varias actividades, non se expedirá certificación de ningunha delas, e o/a alumno/a non poderá participar noutros cursos durante un ano desde que se detecte este feito.</p>
    <p>A previsión contida neste punto numero 8 inclúe as clases de telepresenza dos cursos convocados na modalidade de teleformación deste organismo.</p>
    <p>Terceira. Criterios xerais de selección</p>
    <p>Os criterios xerais de selección son os que a continuación se indican, sen prexuízo de que en cursos específicos se requiran outros diferentes, o cal se indicará na ficha de cada acción formativa concreta.</p>
    <p>1. Menor número de cursos realizados na Agasp nos dous últimos anos.</p>
    <p>2. Por orde de inscrición.</p>
    <p>Terán preferencia na selección os/as candidatos/as que estean gozando ou gozasen, nos dous últimos anos, dunha licenza de maternidade, dun permiso de paternidade, dunha redución da xornada ou dunha excedencia para o coidado de familiares, sempre que cumpran cos requisitos obxectivos para seren destinatarios do curso.</p>
    <p>Ademais, de conformidade co establecido no artigo 37.bis da Lei 7/2004, para a igualdade de homes e mulleres, nos cursos, xornadas ou outras actividades formativas organizadas ou financiadas pola Administración pública galega reservará para si un 50 % das prazas a mulleres que reúnan os requisitos exixidos na convocatoria.</p>
    <p>Cuarta. Admisión</p>
    <p>1. A Agasp publicará na súa páxina web a relación de persoas seleccionadas para participar en cada curso, así como un número adecuado de reservas, con polo menos 5 días antes do inicio de cada curso.</p>
    <p>O alumnado seleccionado será informado da súa selección a través do correo electrónico e da mensaxería telefónica.</p>
    <p>A Agasp reserva para si o dereito de solicitar aos concellos de procedencia todos aqueles datos que considere necesarios para a adecuada realización da selección.</p>
    <p>2. O alumnado seleccionado só poderá renunciar ao curso por causas de forza maior suficientemente xustificadas ou necesidade do servizo, sempre que acredite documentalmente o feito alegado o/a xefe/a do corpo da Policía Local do concello en que traballe ou persoa responsable del.</p>
    <p>No caso de cambios de cuadrante ou quendas de traballo, deberán quedar acreditados suficientemente os motivos e que se coñeceron con posterioridade á solicitude de inscrición no curso.</p>
    <p>A renuncia debe ser comunicada por escrito a través do modelo que figura na páxina web da Agasp e cunha antelación de 3 días hábiles ao inicio do curso, co fin de poder cubrir a vacante.</p>
    <p>A renuncia non xustificada ou a non acreditación documental da causa que a produce suporá a exclusión da persoa seleccionada nos seguintes 10 cursos que convoque o Servizo de Formación en Seguridade Pública da Agasp e nos cales a persoa figurase como posible destinataria, sen contar edicións repetidas, cursos xa realizados e que, polo menos, teñan a mesma carga horaria ca o curso polo que foi penalizada.</p>
    <p>Quinta. Asistencia aos cursos</p>
    <p>1. É obrigatoria a asistencia con puntualidade a todas as sesións dos cursos.</p>
    <p>Durante a realización dos cursos levarase un control permanente da asistencia a través dos sistemas que se establezan para o efecto, e poderanse realizar controis de asistencia extraordinarios.</p>
    <p>Unicamente se autorizará a ausencia por causas xustificadas e debidamente acreditadas, e en ningún caso poderá superar o 10 % das horas lectivas. </p>
    <p>A ausencia xustificada superior ao 10 % do total das horas lectivas suporá a perda do dereito á expedición do diploma. No caso de haber unha segunda edición do curso en cuestión, o Servizo de Formación en Seguridade Pública poderá valorar a posibilidade de que o/a alumno/a poida recuperar as horas non realizadas na edición anterior. En todo caso, para poder valorar esta posibilidade non poden transcorrer máis de seis meses entre unha edición e a seguinte.</p>
    <p>A falta de asistencia dun número superior ao 10 % das horas lectivas sen xustificación ou falta de acreditación documental da causa alegada no só dará lugar á perda do dereito ao diploma do curso, senón tamén á penalización coa non participación en cursos da Agasp durante un ano, contado desde o día seguinte ao da finalización do curso.</p>
    <p>2. O alumnado asistirá aos cursos co uniforme regulamentario. No caso de non facelo e non existir causa suficientemente xustificada, a Agasp poderalle impedir a asistencia ao curso e non emitira diploma nin certificado acreditativo ningún.</p>
    <p>En relación cos cursos que se realizarán na modalidade en liña:</p>
    <p>Todas as edicións dos cursos de teleformación e/ou formación semipresencial que se convocan na presente resolución desenvolveranse da seguinte maneira:</p>
    <p>• Lugar: a través da plataforma de formación en liña. Todos os cursos contan cunha proba final presencial na sede da Agasp.</p>
    <p>• Estableceranse sesións de videoconferencias ou clases en directo, de obrigada asistencia. No suposto de non asistir, non se terá por realizado nin superado o curso.</p>
    <p>• Horario: segundo a disposición e a necesidade do alumnado, fóra das clases programadas por videoconferencia, en directo ou presencial na sede da Agasp.</p>
    <p>Cuestionarios e tarefas: durante o desenvolvemento dos cursos o alumnado participante deberá realizar unha serie de cuestionarios e tarefas de acordo cun calendario de presentación. A non realización dalgún no prazo establecido será sancionada coa baixa no curso. No caso de que os exercicios non acaden un nivel de exixencia mínimo segundo o criterio do profesor, faráselle unha primeira advertencia ao alumnado e, de non atender a indicación, poderá ser dado de baixa no curso.</p>
    <p>Os cuestionarios, excepto a proba presencial final, e a realización das tarefas faranse a través da plataforma de formación en liña.</p>
    <p>Naquelas actividades recollidas no anexo cuxa modalidade de impartición sexa a formación semipresencial establecerase na plataforma de teleformación o horario das clases presenciais na Agasp.</p>
    <p>É obrigatorio conectarse nas clases de telepresenza, ou clases en directo con imaxe e son (é decir, é obrigatorio para acceder a estes cursos dispor dunha cámara web e micrófono ou conectarse a través do dispositivo móbil). De non facelo, terase como non asistente. </p>
    <p>Sexta. Certificación </p>
    <p>Nos cursos de aproveitamento o alumnado debera superar unha proba de avaliación, que se levará a cabo ao remataren.</p>
    <p>Sétima. Desenvolvemento dos cursos</p>
    <p>1. A Agasp poderá suspender a realización de actividades formativas convocadas cando sexa necesario por motivos técnicos ou insuficiencia de solicitudes de participación. </p>
    <p>2. A Agasp poderá modificar as datas, os horarios, os contidos e o desenvolvemento dos cursos, así como resolver todas as continxencias e incidencias que poidan xurdir.</p>
    <p>3. A Agasp poderá programar cursos diferentes cando así veña exixido por circunstancias que afecten a organización, xestión e docencia.</p>
    <h2>ANEXO II</h2>
    <table>
     <thead>
      <tr>
       <td>Denominación da actividade</td>
       <td>Nº de prazas</td>
       <td>Datas</td>
       <td>Nº de horas</td>
       <td>Modalidade</td>
      </tr>
     </thead>
     <tbody>
      <tr>
       <td>Detección de drogas na condución</td>
       <td>25</td>
       <td>28-29.11</td>
       <td>16</td>
       <td>Presencial</td>
      </tr>
      <tr>
       <td>Documentación de vehículos estranxeiros</td>
       <td>30</td>
       <td>2.11 a 12.12</td>
       <td>30</td>
       <td>En liña</td>
      </tr>
      <tr>
       <td>Tacógrafo dixital</td>
       <td>25</td>
       <td>19.10</td>
       <td>8</td>
       <td>Presencial</td>
      </tr>
      <tr>
       <td>Saúde mental. Traballo coas persoas con enfermidade mental</td>
       <td>25</td>
       <td>20.10</td>
       <td>8</td>
       <td>Presencial</td>
      </tr>
      <tr>
       <td>Trato e intervención con persoas con discapacidade intelectual</td>
       <td>25</td>
       <td>15.11</td>
       <td>8</td>
       <td>Presencial</td>
      </tr>
      <tr>
       <td>Persoas maiores en situación de vulnerabilidade e maltrato</td>
       <td>25</td>
       <td>29.11</td>
       <td>8</td>
       <td>Presencial</td>
      </tr>
      <tr>
       <td>Actualización xurídica en materia de seguridade cidadá</td>
       <td>25</td>
       <td>28.10</td>
       <td>6</td>
       <td>Presencial</td>
      </tr>
      <tr>
       <td>Contaminación acústica. Control de ruídos</td>
       <td>12</td>
       <td>7 ao 11.11</td>
       <td>25</td>
       <td>Presencial</td>
      </tr>
      <tr>
       <td>A actuación policial en accidentes laborais</td>
       <td>25</td>
       <td>16.11</td>
       <td>8</td>
       <td>Presencial</td>
      </tr>
      <tr>
       <td>Actualización en estranxeiría</td>
       <td>25</td>
       <td>9, 16, 26 e 30.11</td>
       <td>20</td>
       <td>Presencial</td>
      </tr>
      <tr>
       <td>Espectáculos. Atraccións da feira. Artículos pirotécnicos</td>
       <td>25</td>
       <td>25.10</td>
       <td>5</td>
       <td>Presencial</td>
      </tr>
      <tr>
       <td>Técnicas de apertura policial e situacións de emerxencias</td>
       <td>25</td>
       <td>7, 8, 9.11</td>
       <td>20</td>
       <td>Presencial</td>
      </tr>
      <tr>
       <td>Detención e neutralización de individuos potencialmente perigosos en sitios confinados</td>
       <td>20</td>
       <td>10, 11.11</td>
       <td>20</td>
       <td>Presencial</td>
      </tr>
      <tr>
       <td>Protección de persoas e edificios públicos</td>
       <td>20</td>
       <td>29, 30.11</td>
       <td>20</td>
       <td>Presencial</td>
      </tr>
      <tr>
       <td>Operador de inmobilizador electrónico e a súa aplicación na forza*</td>
       <td>20</td>
       <td>14, 15, 16.11</td>
       <td>16</td>
       <td>Presencial</td>
      </tr>
      <tr>
       <td>Condución policial</td>
       <td>12</td>
       <td>15 e 18.11</td>
       <td>12</td>
       <td>Presencial</td>
      </tr>
      <tr>
       <td>PER</td>
       <td>20</td>
       <td>24.10-30.11</td>
       <td>50</td>
       <td>Semipresencial</td>
      </tr>
      <tr>
       <td>PNB</td>
       <td>20</td>
       <td>17.10-30.11</td>
       <td>30</td>
       <td>Semipresencial</td>
      </tr>
      <tr>
       <td>Condución 4×4</td>
       <td>12</td>
       <td>22 e 24.11</td>
       <td>16</td>
       <td>Presencial</td>
      </tr>
      <tr>
       <td>Comunicación xestual</td>
       <td>20</td>
       <td>24.10 a 21.11</td>
       <td>30</td>
       <td>Telepresenza</td>
      </tr>
      <tr>
       <td>Avaliación e tratamento a menores vítimas de violencia sexual, 1ª edición</td>
       <td>20</td>
       <td>28.10</td>
       <td>5</td>
       <td>Presencial</td>
      </tr>
      <tr>
       <td>Avaliación e tratamento a menores vítimas de violencia sexual, 2ª edición</td>
       <td>20</td>
       <td>29.10</td>
       <td>5</td>
       <td>Presencial</td>
      </tr>
      <tr>
       <td>Inspección de transportes de mercadorías perigosas (iniciación)</td>
       <td>20</td>
       <td>20.10</td>
       <td>8</td>
       <td>Presencial</td>
      </tr>
      <tr>
       <td>Intervención policial no transporte de estrada</td>
       <td>20</td>
       <td>14.11-19.12</td>
       <td>20</td>
       <td>En liña</td>
      </tr>
      <tr>
       <td>Curso de aperturas en entradas dinámicas</td>
       <td>20</td>
       <td>12, 13, 14.12</td>
       <td>20</td>
       <td>Presencial</td>
      </tr>
      <tr>
       <td>Lei orgánica 10/2022, do 6 de setembro, de garantía integral da liberdade sexual</td>
       <td>30</td>
       <td>14.11 ao 12.12</td>
       <td>16</td>
       <td>En liña</td>
      </tr>
     </tbody>
    </table>
    <p>*As solicitudes para estes curso deberá ser formulada polos concellos e terán preferencia aqueles que acrediten a posesión do inmobilizador electrónico. Cada alumno/a estará dotado/a dun inmobilizador electrónico de adestramento para a realización de prácticas de manipulación, cambio de cargas e intervención policial, que deberán traer do seu concello.</p>

