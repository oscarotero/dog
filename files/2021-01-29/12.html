---
date: '2021-01-29'
id: G0426-180121-0002
page: 5958
number: 19
agency: Consellería do Medio Rural
section: III. Outras disposicións.
title: >-
  EXTRACTO da Orde do 15 de xaneiro de 2021 pola que se regula a aplicación dos
  pagamentos directos á agricultura e á gandaría e das axudas ao desenvolvemento
  rural suxeitas ao Sistema integrado de xestión e control (códigos de
  procedemento MR250A, MR239K, MR239G, MR239O, MR240D, MR241C e MR241D).
range: Orde
url: >-
  https://www.xunta.gal/dog/Publicados/2021/20210129/AnuncioG0426-180121-0002_gl.html
---
<p>BDNS (Identif.): 546169.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob. es/bdnstrans/index).</p>
    <p>Primeiro. Persoas beneficiarias</p>
    <p>Os pagamentos directos indicados no título II e as axudas de desenvolvemento rural recollidas no capítulo III e na sección 3ª do capítulo IV do título III desta orde só se concederán a aquelas persoas solicitantes que cumpran os requisitos de agricultor activo e actividade agraria. O requisito da actividade agraria tamén será exixible ás persoas solicitantes das axudas de agroambiente e clima recollidas na sección 2ª do capítulo IV do título III.</p>
    <p>Segundo. Obxecto</p>
    <p>Esta orde ten por obxecto regular e convocar na Comunidade Autónoma de Galicia no ano 2021 os pagamentos directos á agricultura e á gandaría, así como as axudas ao desenvolvemento rural suxeitas ao Sistema integrado de xestión e control.</p>
    <p>Terceiro. Bases reguladoras e convocatoria</p>
    <p>Orde do 15 de xaneiro de 2021 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control (códigos de procedemento MR250A, MR239K, MR239G, MR239O, MR240D, MR241C e MR241D).</p>
    <p>Cuarto. Contía</p>
    <p>A concesión destas axudas realizarase con cargo aos orzamentos de gastos do Fogga e da Dirección Xeral de Planificación e Ordenación Forestal conforme os orzamentos xerais desta comunidade autónoma para 2021, nas seguintes aplicacións orzamentarias:</p>
    <p>1. No que respecta aos réximes de pagamentos directos á agricultura e á gandaría recollidos no punto 1 do artigo 2 desta orde, en concreto os réximes de axuda comunitarios establecidos no Regulamento (UE) nº 1307/2013 do Parlamento Europeo e do Consello, do 17 de decembro de 2013, e no Real decreto 1075/2014, do 19 de decembro, sobre a aplicación a partir de 2015 dos pagamentos directos á agricultura e á gandaría e outros réximes de axuda, así como sobre a xestión e o control dos pagamentos directos e dos pagamentos ao desenvolvemento rural, todas estas axudas son financiadas integramente polo Fondo Europeo Agrícola de Garantía (Feaga) e o Fondo Galego de Garantía Agraria (Fogga) exercerá como intermediario na súa xestión, polo que, en aplicación da disposición adicional décimo oitava da Lei 2/2018, do 26 de decembro, de orzamentos xerais da Comunidade Autónoma de Galicia para o ano 2019, en relación coa disposición derradeira segunda desa lei, na cal se establece o carácter permanente da disposición décimo oitava da dita lei, os expedientes correspondentes aos réximes indicados serán xestionados como operacións extraorzamentarias, conforme o sinalado no artigo 46.4 do Decreto lexislativo 1/1999, do 7 de outubro, polo que se aproba o texto refundido da Lei de réxime orzamentario e financeiro de Galicia.</p>
    <p>Non obstante o anterior, todos os actos e documentos de xestión deses expedientes serán obxecto de fiscalización previa nos termos establecidos no artigo 95.1.a) do citado Decreto lexislativo 1/1999, do 7 de outubro.</p>
    <p>2. No que respecta aos réximes de axuda recollidos no título III desta orde, cofinanciados ao 75 % polo Fondo Europeo Agrícola de Desenvolvemento Rural (Feader), a concesión das axudas realizarase con cargo aos orzamentos de gastos do Fogga e da Dirección Xeral de Planificación e Ordenación Forestal, conforme os orzamentos xerais desta Comunidade Autónoma para 2021, nas seguintes aplicacións orzamentarias:</p>
    <p>a) Aplicación 14.03.713B.770.0, C.P. 2016 00207, compromisos da anualidade 2020 das primas anuais de mantemento xa concedidas e asociadas ás axudas á creación de superficies forestais, por importe dun millón oitocentos dezanove mil seiscentos setenta e un con setenta e oito céntimos (1.819.671,78) de euros.</p>
    <p>b) Aplicación 14.03.713B.770.0, C.P. 2016 00208, compromisos da anualidade 2020 das primas anuais de mantemento xa concedidas e asociadas ás axudas para o establecemento de sistemas agroforestais, por importe de sesenta e catro mil douscentos noventa e oito (64.298,00) euros.</p>
    <p>c) Aplicación 14.80.712B.772.1:</p>
    <p>1º. Solicitudes de axudas a zonas con limitacións naturais con carácter anual, por importe de dezasete millóns douscentos mil (17.200.000,00) euros, que se distribúen da seguinte maneira:</p>
    <p>– 9.200.000 euros para as axudas a zonas con limitacións naturais en áreas de montaña.</p>
    <p>– 8.000.000 euros para as axudas a zonas con limitacións naturais en áreas distintas de montaña.</p>
    <p>2º. De acordo coa modificación da Orde do 10 de marzo de 2015 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control e da Orde do 29 de xaneiro de 2016 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control, pola que se prorrogan un ano máis as seguintes axudas, pola que se prorrogan un ano máis as seguintes axudas:</p>
    <p>– Solicitudes de prórroga da axuda e de pagamento das axudas de agroambiente e clima para a campaña 2021, vinculadas a compromisos iniciados ao abeiro da citada Orde do 10 de marzo de 2015 e da Orde do 29 de xaneiro de 2016, por un importe de catorce millóns seiscentos trinta e nove mil oitocentos sesenta e oito euros con quince céntimos de euro (14.639.868,15 euros), que se pagarán no ano 2022.</p>
    <p>– Solicitudes de prórroga da axuda e de pagamento das axudas de agricultura ecolóxica para a campaña 2021, vinculadas a compromisos iniciados ao abeiro da citada Orde do 10 de marzo de 2015 e da Orde do 29 de xaneiro de 2016, por un importe de dous millóns douscentos cincuenta mil catrocentos vinte e cinco euros con trinta e catro céntimos de euro (2.250.425,34 euros), que se pagarán no ano 2022.</p>
    <p>3º. Compromisos para o exercicio 2021 procedentes de campañas anteriores nas axudas relativas á medida de agroambiente e clima, por importe de trece millóns seiscentos vinte e seis mil cento noventa e seis euros con setenta e nove céntimos de euro (13.626.196,79 euros).</p>
    <p>4º. Compromisos para o exercicio 2021 procedentes de campañas anteriores nas axudas relativas á medida de agricultura ecolóxica, por importe de dous millóns trescentos cincuenta e seis mil corenta e un euros con cincuenta e un céntimos de euro (2.356.041,51 euros).</p>
    <p>Quinto. Prazo de presentación da solicitude única</p>
    <p>O prazo de presentación da solicitude única, para o ano 2021, iniciarase o 1 de febreiro e finalizará o 30 de abril, ambos incluídos.</p>
    <p>Santiago de Compostela, 15 de xaneiro de 2021</p>
    <footer><p>Silvestre José Balseiros Guinarte<br>Director do Fondo Galego de Garantía Agraria</p></footer>

