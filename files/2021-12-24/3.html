---
date: '2021-12-24'
id: G0597-161221-0001
page: 63743
number: 246
agency: Consellería de Facenda e Administración Pública
section: III. Outras disposicións.
title: >-
  ORDE do 15 de decembro de 2021 de delegación de competencias en diversos
  órganos de dirección.
range: Orde
url: >-
  https://www.xunta.gal/dog/Publicados/2021/20211224/AnuncioG0597-161221-0001_gl.html
---
<p>O artigo 4 do Decreto 11/2021, do 21 de xaneiro, polo que se establece a estrutura orgánica da Consellería de Facenda e Administración Pública, dispón que á Secretaría Xeral Técnica e do Patrimonio lle corresponden, entre outras, as competencias establecidas no Decreto 119/1982, do 5 de outubro, así como aquelas que lle sexan delegadas pola persoa titular da consellería. Así mesmo, os artigos 19 e 20 do citado decreto establecen, respectivamente, as competencias das direccións xerais de Planificación e Orzamentos e de Política Financeira, Tesouro e Fondos Europeos.</p>
    <p>A actividade administrativa da Consellería de Facenda e Administración Pública leva consigo unha concentración de funcións no seu titular que aconsella, dado o seu volume, recorrer á delegación de competencias nos órganos de dirección citados, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1º. </p>
    <p>A delegación de competencias permite a axilización administrativa necesaria e redunda en beneficio tanto da Administración como dos administrados, dentro do máis rigoroso respecto ás garantías xurídicas que a tutela dos intereses públicos exixe. </p>
    <p>En consecuencia, en virtude das facultades que me confiren o artigo 43.3 da Lei 1/1983, do 22 de febreiro, de normas reguladoras da Xunta e da súa Presidencia, o artigo 9 da Lei 40/2015, do 1 de outubro, de réxime xurídico do sector público, o artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e demais disposicións de xeral aplicación,</p>
    <h2>ACORDO:</h2>
    <p>Artigo 1. Delegación de competencias na Secretaría Xeral Técnica e do Patrimonio </p>
    <p>Deléganse na Secretaría Xeral Técnica e do Patrimonio as seguintes competencias: </p>
    <p>a) O despacho e resolución daqueles expedientes e asuntos de índole administrativa que lle estean atribuídos á persoa titular da consellería e non se deleguen expresamente noutros órganos. </p>
    <p>b) A autorización e disposición dos gastos xerais dos servizos da consellería, ata o límite dos créditos autorizados e non reservados á aprobación do Consello da Xunta de Galicia, e o recoñecemento das obrigas relativas a eles, solicitando do órgano competente a ordenación dos pagamentos. </p>
    <p>c) As funcións que, como órgano de contratación, están atribuídas á persoa titular da consellería pola lexislación vixente.</p>
    <p>d) As funcións que, en relación coas encomendas de xestión, tanto intrasubxectivas como intersubxectivas, así como en relación coas encargas a medios propios, lle corresponden á persoa titular da consellería de acordo coa lexislación vixente.</p>
    <p>e) A resolución das reclamacións de responsabilidade patrimonial, así como dos procedementos de revisión de oficio de actos administrativos nulos, a declaración de lesividade dos actos anulables e a revogación dos actos de gravame ou desfavorables, excepto nos casos en que estean expresamente delegados noutros órganos.</p>
    <p>f) A resolución dos recursos administrativos que correspondan á persoa titular da consellería e a facultade de suspender os actos impugnados, nos casos en que non estean expresamente delegados noutros órganos e sempre que o órgano delegado non ditase o acto obxecto de recurso. </p>
    <p>g) As facultades que lle corresponden á persoa titular da consellería en materia de persoal da súa consellería, nos termos establecidos no artigo 17 da Lei 2/2015, do 29 de abril, do emprego público de Galicia, e demais disposicións en vigor nesa materia, con excepción das resolucións polas que se provean os postos de traballo clasificados como de libre designación. </p>
    <p>h) A designación das comisións de servizos, con dereito a indemnización, prevista no artigo 4 do Decreto 144/2001, do 7 de xuño, de todo o persoal dependente organicamente da Consellería de Facenda e Administración Pública. </p>
    <p>i) As funcións que se derivan do exercicio do protectorado das fundacións de interese galego adscritas a esta consellería.</p>
    <p>j) As competencias que as normas reguladoras do patrimonio da comunidade autónoma lle atribúen á Consellería de Facenda e Administración Pública, incluída a subscrición, modificación ou prórroga de convenios ou acordos de contido patrimonial.</p>
    <p>k) O exercicio das facultades que o ordenamento xurídico lle atribúe á persoa titular da consellería en materia de expropiación forzosa.</p>
    <p>Enténdese comprendido na delegación na Secretaría Xeral Técnica e do Patrimonio o exercicio da competencia para resolver os recursos de reposición que se interpoñan contra as resolucións que se diten en virtude das facultades que se delegan nesta orde.</p>
    <p>Artigo 2. Delegación de competencias na Dirección Xeral de Planificación e Orzamentos</p>
    <p>Deléganse na Dirección Xeral de Planificación e Orzamentos as competencias de autorización e resolución das modificacións orzamentarias que a normativa vixente atribúe á persoa titular da consellería.</p>
    <p>Artigo 3. Delegación de competencias na Dirección Xeral de Política Financeira, Tesouro e Fondos Europeos</p>
    <p>Delégase indistintamente na Dirección Xeral de Política Financeira, Tesouro e Fondos Europeos, na Subdirección Xeral do Tesouro e nos servizos desa subdirección, a función da ordenación xeral de pagamentos da Comunidade Autónoma de Galicia.</p>
    <p>Artigo 4. Resolucións ditadas por delegación</p>
    <p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse ditadas pola autoridade que as conferiu. </p>
    <p>Artigo 5. Criterios complementarios na aplicación das delegacións</p>
    <p>En calquera momento, a persoa titular da consellería poderá avogar o exercicio das competencias delegadas por esta orde, das que quedan excluídas, en todo caso, as recollidas no artigo 9.2 da Lei 40/2015, do 1 de outubro, de réxime xurídico do sector público, no artigo 6.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no artigo 44.2 da Lei 1/1983, do 22 de febreiro, de normas reguladoras da Xunta e da súa Presidencia. </p>
    <p>Disposición derrogatoria. Revogación </p>
    <p>Quedan sen efecto as delegacións de competencias contidas na Orde do 9 de xaneiro de 2012, sobre delegación de competencias na Secretaría Xeral e do Patrimonio da Consellería de Facenda, e na Orde do 5 de xuño de 2013 sobre delegación de competencias na Dirección Xeral de Política Financeira e Tesouro. </p>
    <p>Disposición derradeira. Eficacia da delegación </p>
    <p>Esta orde producirá efectos desde o día seguinte ao da súa publicación no Diario Oficial de Galicia. </p>
    <p>Santiago de Compostela, 15 de decembro de 2021 </p>
    <footer><p>Miguel Corgos López-Prado<br>Conselleiro de Facenda e Administración Pública</p></footer>

