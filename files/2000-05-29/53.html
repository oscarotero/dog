---
date: '2000-05-29'
id: AC42
page: 8328
number: 103
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 12 de abril de 2000, da Delegación Provincial de Pontevedra, de
  autorización administrativa, declaración, en concreto, de utilidade pública e
  a necesidade da urxente ocupación que leva implícita, así como a aprobación do
  proxecto de execución da instalación eléctrica que se describe. (Expediente
  IN407A 98/247-4).
range: Resolución
url: 'https://www.xunta.gal/dog/Publicados/2000/20000529/AnuncioAC42_gl.html'
---
<p>Visto o expediente para outorgamento de autorización administrativa, declaración, en concreto, de utilidade pública e a necesidade da urxente ocupación que leva implícita, así como a aprobación do proxecto de execución da instalación eléctrica que a continuación se detalla:</p>
<p>Solicitante: Unión Fenosa, S.A.</p>
<p>Domicilio social: Avda. García Barbón, 38, 36201 Vigo.</p>
<p>Denominación: L.M.T., C.T. e R.B.T. Arrufana.</p>
<p>Situación: Mos.</p>
<p>Descricións técnicas: L.M.T. aérea núa, a 15 kV, de 215 m de lonxitude, con conductor tipo LA-56, sobre apoios de formigón, desde o apoio 77 da L.M.T. ATI 26 O Porriño-Redondela, rematando no C.T. que se proxecta en Arrufana, concello de Mos. C.T. de 100 kVA, relación de transformación 15 kV-380/220 V. R.B.T., aérea, de 1.000 m de lonxitude, con conductor tipo R.Z., sobre apoios de formigón.</p>
<p>Realizada a información pública e a notificación individual a cada un dos propietarios afectados, presentan alegacións os propietarios dos predios 2, 12 e15, e a Asociación de Veciños de San Salvador de Louredo (Mos).</p>
<p>A propietaria dos predios 2 e 15 pon de manifesto que no 15 pretende construír unha vivenda e propón que se modifique o trazado da liña. No Concello de Mos preséntase unha alegación que consideremos que se refire ós predios 2 e 15, dicindo que nun dos predios teñen previsto a construcción dun taller, polo que debe modificarse o trazado da liña.</p>
<p>A propietaria do predio número 12 manifesta que ten previsto construír unha vivenda, polo que propón que se varíe o trazado da liña e, que isto non é posible, que pasen a liña polo costado do predio. Fai súas as alegacións presentadas pola Asociación de Veciños de Louredo.</p>
<p>A Asociación de Veciños de Louredo solicita que se realice o trazado da liña a través de montes privados e que varíen a situación do C.T.</p>
<p>Trasladadas as alegacións á empresa eléctrica, esta contesta que non é posible cambia-la situación do C.T. porque afectaría á calidade da subministración, que para poder varía-lo trazado da liña terá que presentar, o interesado, a conformidade previa dos novos propietarios afectados, e que a servidume de paso de enerxía eléctrica non lle impide ó dono do predio servinte cercalo, plantar ou edificar nel, deixando a salvo a dita servidume.</p>
<p>Tendo en conta que os afectados pola liña fan alegacións individuais e, polo tanto, a Asociación de Veciños de San Salvador de Louredo e as persoas que asinan o seu escrito non o son e, polo tanto, en principio non poden considerarse interesados, e por outro lado non especifican a variante que pretenden.</p>
<p>Considerando que a propietaria do predio número 12 indica ter tramitada no Concello de Mos a autorización para unha vivenda unifamiliar, pero non xunta xustificación ningunha e que a variación do trazado, necesaria para levala polo lindeiro, e a lonxitude do predio afectado suporía novas afeccións e unha lonxitude e custo superior o 10% que marca o artigo 26 do Decreto 2619/1966.</p>
<p>Considerando respecto á alegación da propietaria do predio número 15 que a liña pasa polo lindeiro entre os predios 14 e 15 e que non se xustificou a autorización do concello para a construcción industrial indicada.</p>
<p>Vistos e cumpridos os trámites ordenados na Lei 54/1997, do 27 de novembro, e nos capítulos III e IV dos decretos 2617 e 2619/1966, do 20 de outubro, sobre autorización e expropiación forzosa das instalacións eléctricas, esta delegación provincial,</p>
<p>RESOLVE:</p>
<p>Autorizar, declarar, en concreto, a utilidade pública e a necesidade da urxente ocupación que leva implícita, así como a aprobación do proxecto de execución das devanditas instalacións, nas que as características se axustarán en tódalas súas partes ás que figuran nel e ás condicións técnicas e de seguridade establecidas nos regulamentos de aplicación, e nos condicionados establecidos polos ministerios, organismos ou corporacións que constan nos expedientes.</p>
<p>Contra a presente resolución poderase interpoñer recurso de alzada ante o conselleiro de Industria e Comercio no prazo dun mes contado a partir do día seguinte ó da notificación desta resolución; tamén se poderá interpoñer calquera outro recurso que considere pertinente ó seu dereito.</p>
<p>Pontevedra, 12 de abril de 2000.</p>
<p>Carmen Bianchi Valcarce</p>
<p>Delegada provincial de Pontevedra</p>

