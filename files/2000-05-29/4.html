---
date: '2000-05-29'
id: AB72
page: 8283
number: 103
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 18 de maio de 2000 sobre axudas á promoción e comercialización de
  productos agrarios e agroalimentarios galegos.
range: Orde
url: 'https://www.xunta.gal/dog/Publicados/2000/20000529/AnuncioAB72_gl.html'
---
<p>As pequenas e medianas empresas constitúen a maior parte da armazón empresarial galega. O seu escaso tamaño limita o seu acceso a mercados nos que os productos poderían alcanzar prezos máis atractivos que no mercado galego, provocando ademais, de forma indirecta, unha saturación do noso</p>
<p>propio mercado. A consecuencia máis inmediata é a loita pola subsistencia que se afronta con base en estratexias de baixadas indiscriminadas dos prezos que, en consecuencia, limitan grandemente a competitividade destas pequenas e medianas empresas.</p>
<p>Por outra banda, é cada día maior a importancia que a transformación e a comercialización dos productos agroalimentarios teñen no conxunto da economía agroalimentaria galega. Ademais as tendencias actuais de mercado inclínanse cara ó consumo de productos transformados, diferenciados, naturais e con forte imaxe de calidade. Por outra parte, as esixencias do mercado aumentan no que respecta a normalización, presentación comercial e calidade dos productos.</p>
<p>Hai que ter en conta tamén que Galicia é unha autonomía altamente productora de materias primas de excelente e contrastada calidade e de productos elaborados dunha gran aceptación en mercados fóra da nosa Comunidade Autónoma, pero que en moitos casos son exportadas a outras rexións para a súa manipulación ou transformación coas conseguintes perdas de valor engadido.</p>
<p>Por todo esto, de acordo co disposto no artigo 30.I.3º do Estatuto de autonomía de Galicia, e en uso das competencias que me confire a Lei 1/1983, do 22 de febreiro, reguladora da Xunta e do seu presidente, e demais normativa de aplicación,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto regula-las axudas que vai concede-la Consellería de Agricultura, Gandería e Política Agroalimentaria ós investimentos para a promoción e comercialización de productos agrarios e agroalimentarios galegos durante o ano 2000.</p>
<p>Artigo 2º.-Actividades subvencionables e beneficiarios.</p>
<p>1. Considéranse subvencionables os investimentos, excluídos impostos recuperables, realizados nas seguintes actividades:</p>
<p>a) Promoción e mellora da comercialización.</p>
<p>As actuacións xenéricas de promoción e mellora da comercialización de productos agrarios e agroalimentarios galegos, promovidas por consellos reguladores dos productos con denominación de orixe ou específica, así como por asociacións e agrupacións de productores e/ou empresas agrarias e agroalimentarias cando estean asociadas para colaborar na mellora da calidade dun producto.</p>
<p>Así mesmo, tamén serán subvencionables as campañas e programas de promoción e mellora da comercialización, promovidas conxuntamente por varias empresas do sector non vinculadas accionarialmente. Cando se trate de empresas individuais, unicamente serán subvencionables as actividades de promoción e mellora da comercialización realizadas fóra da Comunidade Autónoma.</p>
<p>b) Feiras e certames comerciais.</p>
<p>-A organización de feiras e certames comerciais do sector agrario e agroalimentario en Galicia, excluídas as concernentes a concursos, exposicións e feiras de gando, e sempre que estean promovidas por consellos reguladores, asociacións e agrupacións de productores e/ou empresas agrarias e agroalimentarias cando estean asociadas para colaborar na mellora da calidade dun producto, así como por corporacións locais e outras entidades sen ánimo de lucro.</p>
<p>-A participación en feiras e certames comerciais de consellos reguladores, empresas agrarias e agroalimentarias galegas así como das agrupacións e asociacións de productores e/ou empresas. Para cada unha das feiras ou certames deberá presentarse un expediente individual coa súa correspondente solicitude, memoria explicativa e orzamento pormenorizado.</p>
<p>c) Estudios, xornadas técnicas, congresos e viaxes de estudio.</p>
<p>Estudios de viabilidade, de investigación e prospección de mercados, así como de mellora nos procesos de comercialización dos productos agrarios e agroalimentarios galegos. Incluiranse tamén os estudios de conxuntura, análise das perspectivas e evolución dos mercados, sempre que poidan ter unha incidencia directa na mellora dos procesos de comercialización.</p>
<p>Poderán ser tamén incluídos os estudios sobre novas liñas de distribución, así como os deseños de etiquetas e formas de presentación e todos aqueles que favorezan a mellora na distribución e a presentación ó consumidor dos productos agrarios e agroalimentarios galegos.</p>
<p>Así mesmo, inclúense tamén os estudios destinados á preparación de solicitudes de recoñecemento de denominacións de calidade.</p>
<p>Subvencionarase tamén a organización e realización de xornadas técnicas, congresos e viaxes de estudio que teñan como obxectivo a mellora da comercialización dos productos agrarios e agroalimentarios galegos.</p>
<p>Admítense como solicitantes os consellos reguladores, e as agrupacións de productores e/ou de empresas agrarias e agroalimentarias cando estean asociadas para colaborar na mellora da calidade dun producto.</p>
<p>d) Programas.</p>
<p>Os que teñan como obxectivo o fomento da normalización, tipificación e mellora e control da calidade do producto e de todo o proceso de elaboración e producción dos productos agrarios e agroalimentarios galegos.</p>
<p>Poderán ser beneficiarios neste punto os consellos reguladores e as agrupacións de productores e/ou empresas agrarias e agroalimentarias cando estean</p>
<p>asociados para colaborar na mellora da calidade dun producto.</p>
<p>Tamén poderán ser subvencionables os gastos necesarios para a introducción de programas de garantía da calidade tipo ISO 9000 ou EN 45011, e de análise de riscos e control de puntos críticos (ARCPC) nos que incorran as empresas agrarias e agroalimentarias, os consellos reguladores, e as agrupacións de productores e/ou empresas agrarias e agroalimentarias cando estean asociados para colaborar na mellora da calidade dun producto. Inclúense como subvencionables as cantidades cobradas polos organismos recoñecidos de certificación polo certificado inicial e os gastos de formación para a aplicación destes programas.</p>
<p>2. As solicitudes serán formuladas independentemente para cada unha das actividades e especificando, en cada caso, as accións previstas e os importes correspondentes.</p>
<p>Artigo 3º.-Contía das axudas.</p>
<p>1. A contía das axudas, que terán o carácter de subvención directa, queda establecida como segue:</p>
<p>a) Promoción e mellora da comercialización.</p>
<p>Establécese unha porcentaxe de axuda básica de ata o 50% do investimento subvencionable. Esta porcentaxe poderá verse incrementada ata nun 25% adicional cando se trate de productos procedentes das pequenas e medianas empresas ou explotacións, podendo complementarse con outro 25% adicional para as accións nas que participen tódolos consellos reguladores de productos con indicativo de calidade de Galicia, conforme o disposto no encadramento das axudas nacionais para publicidade de productos agrarios (DOCE 87/C 302/06).</p>
<p>Para as actividades deste tipo realizadas fóra da Comunidade Autónoma por empresas individuais, establécese unha subvención de ata o 25% dos investimentos subvencionables, cun máximo de 1.000.000 de ptas.</p>
<p>b) Feiras e certames comerciais:</p>
<p>-Organización:</p>
<p>Ata un 50% dos investimentos subvencionables, no caso de consellos reguladores e asociacións e agrupacións de productores e/ou empresas asociadas para a mellora da calidade dun producto, cun máximo de 3.000.000 de ptas.</p>
<p>No caso de eventos organizados por corporacións locais a subvención poderá acada-lo 30% dos investimentos subvencionables, podendo elevarse esta porcentaxe ata o 50% no caso de certames nos que colaboren consellos reguladores ou asociacións ou agrupacións de productores e/ou empresas asociadas para mellora-la calidade dun producto, sen superar en ningún caso o límite de 500.000 ptas.</p>
<p>No resto dos casos ata un 30% cun límite de 500.000 ptas.</p>
<p>-Asistencia:</p>
<p>* En Galicia: ata un 30% dos gastos subvencionables cun máximo de axuda de 250.000 ptas.</p>
<p>* No resto de España: ata un 40% dos gastos subvencionables cun máximo de axuda de 500.000 ptas.</p>
<p>* No estranxeiro: ata un 50% dos gastos subvencionables cun máximo de axuda de 1.000.000 ptas.</p>
<p>Estas porcentaxes poderanse incrementar ata nun 10% no caso de consellos reguladores e agrupacións e asociacións de productores e/ou empresas agrarias e agroalimentarias asociadas para a mellora da calidade dun producto.</p>
<p>Neste punto terán a consideración de gastos subvencionables os correspondentes a:</p>
<p>* Gastos de stand (aluguer, decoración, etc.), traslado de productos, actividades e material de promoción complementarios e gastos dun máximo de dúas azafatas, ou se é o caso os gastos de desprazamento e aloxamento dun máximo de dúas persoas por entidade solicitante.</p>
<p>* No relativo a gastos de persoal desprazado, a cantidade máxima subvencionable será a regulamentariamente establecida para os funcionarios da Comunidade Autónoma (grupo 2º).</p>
<p>c) Estudios, xornadas técnicas, congresos e viaxes de estudio.</p>
<p>Con carácter xeral, ata un 70% dos investimentos subvencionables. No caso de estudios destinados á preparación de solicitudes de recoñecemento de denominacións de calidade, podería chegar ata o 100% dos gastos subvencionables.</p>
<p>d) Programas.</p>
<p>A axuda non superará o 50% dos gastos subvencionables no caso de programas presentados por empresas agrarias e agroalimentarias, podendo chegar ata o 100% no caso dos programas presentados por consellos reguladores ou agrupacións de productores e empresas agrarias e agroalimentarias asociados para colaborar na mellora da calidade dun producto.</p>
<p>2. En todo caso, a contía das axudas axustarase ó establecido na normativa de aplicación xeral vixente, e en particular ó contido nas directrices comunitarias sobre axudas estatais ó sector agrario (DOCE C28/2, do 1 de febreiro de 2000) e normativa concordante.</p>
<p>Artigo 4º.-Tramitación das solicitudes.</p>
<p>1. Os interesados deberán presentar por duplicado, preferentemente nos servicios centrais e nas delegacións provinciais da Consellería de Agricultura, Gandería e Política Agroalimentaria, ou ben por calquera dos medios previstos no artigo 38 da Lei 30/1992, do 26 de novembro, a seguinte documentación:</p>
<p>a) Solicitude dirixida ó conselleiro de Agricultura, Gandería e Política Agroalimentaria, segundo o</p>
<p>modelo do anexo I que se xunta a esta orde (unha instancia por actividade).</p>
<p>b) Documentación complementaria que se recolle no anexo II desta orde.</p>
<p>A Dirección Xeral de Industrias e Alimentación poderá solicitar calquera outro documento que considere necesario para a correcta tramitación do expediente.</p>
<p>2. A Consellería de Agricultura, Gandería e Política Agroalimentaria resolverá as solicitudes por proposta da Dirección Xeral de Industrias e Alimentación en función das súas dispoñibilidades orzamentarias e tendo en conta os criterios de valoración prioritarios seguintes:</p>
<p>-Productos amparados baixo algún indicativo de calidade.</p>
<p>-Productos elaborados con materias primas producidas en Galicia.</p>
<p>-Programas e/ou accións encamiñadas claramente a unha mellora da calidade da comercialización dos productos.</p>
<p>-Formulacións con base asociativa.</p>
<p>-Accións, campañas e programas de promoción e mellora da comercialización promovidas por asociación de consellos reguladores e/ou grupos de empresas, en número mínimo de tres.</p>
<p>3. As solicitudes serán resoltas nun prazo máximo de seis meses contados desde a publicación da presente orde. Transcorrido o prazo máximo para resolver sen que o interesado recibise comunicación expresa, entenderase desestimada a súa pretensión por silencio administrativo.</p>
<p>4. Unha vez recibida a comunicación da concesión de axuda, o beneficiario terá que remitir no prazo de dez días hábiles a súa aceptación das condicións especificadas na resolución de concesión.</p>
<p>5. No caso de que se trate de consellos reguladores, e que dentro dos programas de promoción, degustación etc., se inclúan productos elaborados polas empresas inscritas, os mencionados productos valoraranse a prezos en orixe, podendo ser considerados como parte da porcentaxe de achega-investimento correspondente ós solicitantes.</p>
<p>6. No caso das campañas publicitarias, estas deberán ser supervisadas e aprobadas pola consellería como requisito previo á súa difusión.</p>
<p>Artigo 5º.-Tramitación do pagamento das axudas.</p>
<p>1. Executados os investimentos, o beneficiario presentará por duplicado, preferentemente nos servicios centrais ou nas delegacións provinciais da Consellería de Agricultura, Gandería e Política Agroalimentaria, e sempre destinada á Dirección Xeral de Industrias e Alimentación en San Caetano, Santiago de Compostela, a seguinte documentación:</p>
<p>a) Xustificantes dos investimentos efectuados: facturas orixinais e fotocopias, cunha relación numerada delas.</p>
<p>No caso de corporacións locais admitirase como xustificante dos investimentos efectuados certificación do secretario (ou interventor de se-lo caso) ó respecto.</p>
<p>b) Declaración do beneficiario sobre outras axudas solicitadas ou concedidas para os mesmos investimentos.</p>
<p>c) Acreditación formal do cumprimento das obrigas tributarias e fronte á Seguridade Social, así como acreditación expedida pola Dirección Xeral do Tesouro de non ter débedas pendentes de pagamento coa Administración pública da Comunidade Autónoma.</p>
<p>No caso de empresas conxuntas, as certificacións deberán ser presentadas por cada unha das empresas integrantes.</p>
<p>d) Ademais, e xunto coa documentación relacionada nos anteriores epígrafes, os solicitantes deberán presentar con carácter xeral:</p>
<p>d.1) No caso de campañas de publicidade: un exemplar de cada un dos elementos integrantes na campaña (carteis, folletos, anuncios, etc.).</p>
<p>d.2) No caso de xornadas técnicas e congresos: unha memoria na que se inclúa un resumo dos temas expostos e das conclusións obtidas.</p>
<p>d.3) No caso de estudios: unha copia destes.</p>
<p>d.4) En caso de estudios que inclúan viaxes: memoria descritiva e detallada da viaxe realizada, así como un informe das conclusións obtidas.</p>
<p>d.5) En caso de programas: memoria das actividades realizadas e valoración do desenvolvemento do programa e dos resultados obtidos.</p>
<p>e) Certificación da entidade bancaria que acredite a existencia da conta a nome do beneficiario, para o pagamento da subvención.</p>
<p>2. De acordo co establecido na Lei de orzamentos xerais da Comunidade Autónoma de Galicia para o ano 2000 poderanse efectuar pagamentos parciais á conta da liquidación, tendo en conta que cando a subvención supere a cifra de 5.000.000 de ptas. será obrigatorio presentar como garantía un aval bancario ou de entidade aseguradora que se considere suficiente e por tempo indefinido.</p>
<p>3. Con carácter excepcional e por resolución motivada da consellería, poderá autorizarse un anticipo de ata o 50% da subvención naqueles casos en que o investimento esixa pagamentos inmediatos. No caso de que o anticipo non supere o importe de 5.000.000 de ptas. non serán esixibles, de acordo co previsto na Lei de orzamentos xerais da Comunidade Autónoma para o ano 2000, as garantías que se citan no punto anterior.</p>
<p>Artigo 6º.-Prazo de presentación de solicitudes.</p>
<p>1. O prazo de presentación de solicitudes será de 30 días desde a data de entrada en vigor da presente orde.</p>
<p>2. Poderanse solicita-las axudas que se establecen nesta orde para as accións iniciadas durante o ano 2000 e rematadas antes da data límite que se estableza na resolución de concesión para a xustificación dos gastos.</p>
<p>Artigo 7º.-Seguimento e control.</p>
<p>1. Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>2. As resolucións de concesión de subvención establecerán o prazo máximo de xustificación dos investimentos. Non obstante poderase conceder por petición xustificada do interesado realizada antes da finalización do prazo establecido, e sempre que as dispoñibilidades orzamentarias o permitan, unha ampliación do dito prazo.</p>
<p>3. Calquera modificación que afecte substancialmente á realización dos investimentos e gastos aprobados deberá ser previamente comunicada á Dirección Xeral de Industrias e Alimentación. No caso de reducción da contía dos gastos realizados, e sempre que se manteñan os obxectivos iniciais, a subvención verase reducida na contía proporcional correspondente.</p>
<p>4. Ademais da documentación complementaria que, durante a tramitación do procedemento, lles poidan esixi-los órganos correspondentes da Dirección Xeral de Industrias e Alimentación, os beneficiarios deberán someterse ás actuacións de comprobación que deban efectuar estas, ás de control financeiro que corresponden á Intervención Xeral da Comunidade Autónoma, ás previstas na lexislación do Tribunal de Contas e do Consello de Contas, e ás que sexan realizadas por calquera órgano comunitario de inspección ou control.</p>
<p>Artigo 8º.-Incumprimento, reintegro e réxime de infraccións e sancións.</p>
<p>1. Procederá o reintegro total ou parcial das axudas concedidas ó abeiro desta orde, e dos xuros de demora devengados desde o momento do seu pagamento, no suposto de incumprimento das condicións establecidas para a súa concesión e, en xeral, nos casos previstos no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, na súa redacción dada polo artigo 6 da</p>
<p>Lei 8/1999, do 30 de decembro, de medidas fiscais e orzamentarias e de función pública e actuación administrativa.</p>
<p>2. Sen prexuízo do establecido no parágrafo anterior, ós beneficiarios das axudas reguladas nesta orde seralles de aplicación o réxime de infraccións e sancións previsto no artigo 79 do Decreto lexislativo 1/1999, na súa redacción dada polo artigo 7 da Lei 8/1999, antes citados.</p>
<p>Artigo 9º.-Compatibilidade.</p>
<p>As axudas concedidas a través da presente orde poderán ser compatibles con calquera outra, sen que, en ningún caso, a contía total das axudas percibidas supere o custo da actividade subvencionada, nin os límites establecidos nas directrices comunitarias sobre axudas estatais ó sector agrario (DOCE C 28/02, do 1 de febreiro de 2000) e normativa concordante.</p>
<p>Artigo 10º.-Réxime de recursos.</p>
<p>A resolución da subvención porá fin á vía administrativa e contra ela poderase interpor recurso potestativo de reposición ante o conselleiro de Agricultura, Gandería e Política Agroalimentaria, no prazo dun mes contado a partir do día seguinte ó da recepción da notificación da resolución, ou no prazo de tres meses desde que se entenda desestimada por silencio administrativo, ou ben ser impugnada directamente ante o Tribunal Superior de Xustiza de Galicia no prazo de dous meses se a resolución fose expresa ou seis meses desde que se entenda desestimada por silencio administrativo.</p>
<p>Disposición adicional</p>
<p>O pagamento das axudas previstas nesta orde efectuarase con cargo ós orzamentos da Consellería de Agricultura, Gandería e Política Agroalimentaria para o ano 2000, nas aplicacións orzamentarias 09.04.714A.760.0, 09.04.714A.770.0 e 09.04.714A.780.0, dotadas inicialmente con 5.000.000, 300.000.000 e 25.000.000 ptas., respectivamente, así como con cargo ós remanentes adicionais que puidesen existir nos mesmos conceptos.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación para dicta-las disposicións que considere oportunas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de maio de 2000.</p>
<p>Cástor Gago Álvarez</p>
<p>Conselleiro de Agricultura, Gandería</p>
<p>e Política Agroalimentaria</p>

