---
date: '2000-05-29'
id: AB9A
page: 8304
number: 103
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 16 de maio de 2000 pola que se convocan unhas Xornadas sobre a
  incidencia do prezo da vivenda libre e a súa repercusión no financiamento das
  facendas descentralizadas: autonómica e local.
range: Resolución
url: 'https://www.xunta.gal/dog/Publicados/2000/20000529/AnuncioAB9A_gl.html'
---
<p>Dentro do plan de actividades da Escola Galega de Administración Pública para o 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse unhas xornadas sobre a incidencia do prezo da vivenda libre e a súa repercusión no financiamento das facendas descentralizadas autonómica e local, convocatoria que se desenvolverá conforme as seguintes bases:</p>
<p>1. Obxectivos.</p>
<p>Con carácter xeral, conecta-los problemas que presenta a valoración de bens inmobles, especialmente a vivenda libre, en relación coa fiscalidade.</p>
<p>Este obxectivo xeral concretarase no estudio destes tres aspectos específicos:</p>
<p>1. Examina-las diferencias existentes entre o valor de mercado, o valor fiscal e o valor catastral e analiza-las distorsións que producen nos consumidores, empresarios e profesionais.</p>
<p>2. Trata-las incidencias que pode te-la nova reforma fiscal na tributación da vivenda.</p>
<p>3. Analizar, para efectos fiscais, o tratamento da vivenda no marco da UE (contía da deducción do IRPF nos gastos inmobles, capital foráneo na vivenda, homologación coa UE das hipotecas españolas, relacións coa contía de pensións...).</p>
<p>Preténdese estudiar, a través destas xornadas, a tributación da vivenda e do sector inmobiliario en xeral no século XXI.</p>
<p>2. Contido.</p>
<p>Trataranse estes temas:</p>
<p>-A facenda autonómica e local cara ó século XXI.</p>
<p>-IRPF e patrimonio.</p>
<p>-Sucesións e doazóns.</p>
<p>-Taxas, contribucións especiais e prezos públicos locais.</p>
<p>-A imposición municipal sobre bens inmobles (IBI).</p>
<p>-Imposto de actividades económicas (IAE) e os impostos municipais potestativos (incremento do valor dos terreos de natureza urbana e imposto sobre construccións, instalacións e obras).</p>
<p>-O endebedamento das facendas subcentrais na Unión Europea.</p>
<p>-O problema da vivenda.</p>
<p>-Información estatística sobre o prezo da vivenda. Estudios de mercado versus metodoloxía do Ministerio de Fomento. Unha nova metodoloxía.</p>
<p>-Proposta dun sistema de taxacións automatizado da vivenda.</p>
<p>-Os problemas da vivenda en España e en Galicia.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da EGAP, (Polígono das Fontiñas, rúa de Madrid, 2-4, Santiago de Compostela) os días 8 e 9 de xuño de 2000.</p>
<p>5. Inscrición.</p>
<p>-Prazo: remata o martes, día 6 de xuño de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, Polígono das Fontiñas, rúa de Madrid, 2-4 - 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscricións fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando por teléfono, o día 7 de xuño, de 10 a 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 16 de maio de 2000.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

