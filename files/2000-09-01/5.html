---
date: '2000-09-01'
id: 10B62
page: 12
number: 170
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Resolución do 9 de agosto de 2000, da Dirección Xeral de Producción
  Agropecuaria, pola que se convocan 3 cursos de aplicador/manipulador de
  praguicidas de usos fitosanitario e gandeiro.
range: Resolución
url: 'https://www.xunta.gal/dog/Publicados/2000/20000901/Anuncio10B62_gl.html'
---
<p>A Orde do 30 de xullo de 1997, conxunta das consellerías de Agricultura, Gandería e Montes e de Sanidade e Servicios Sociais, pola que se establece na Comunidade Autónoma de Galicia a normativa reguladora para a homologación de cursos de capacitación para realizar tratamentos con praguicidas, así como para a obtención do carné de manipulador destes productos, establece no seu artigo 9 a obrigatoriedade de que o organismo oficial responsable publique no Diario Oficial de Galicia a información correspondente a cada curso que vaia realizar.</p>
<p>Mediante a Resolución do 25 abril de 2000 (DOG nº 89, do 10 de maio), da Dirección Xeral de Producción Agropecuaria, convocáronse 4 cursos de aplicador/manipulador de praguicidas de usos fitosanitario e gandeiro. Dado que o número de solicitantes de establecementos e servicios praguicidas que, cumprindo os requisitos de preferencia para a admisión que estableceu o punto 4 c) da resolución, superou nalgúns casos as 30 prazas convocadas por curso, é conveniente realizar unha segunda convocatoria para atender aquelas solicitudes que foron excluídas.</p>
<p>Por outra parte, as agrupacións de tratamentos integrados na agricultura (Atrias), que veñen desenvolvendo programas de control e erradicación dos organismos nocivos dos cultivos dos asociados acolléndose ás ordes de axuda convocadas anualmente pola Consellería de Agricultura Gandería e Política Agroalimentaria para este fin; para poder levar a cabo o dito control, deben realizar tratamentos con praguicidas nas explotacións dos integrantes desta, polo que é necesario que os aplicadores deses productos estean na posesión dun carné que os habilite para desenvolver esa actividade.</p>
<p>En consecuencia, anúnciase a convocatoria de 3 cursos de aplicador/manipulador de praguicidas, que se realizará de acordo coas seguintes bases:</p>
<p>1. Clase de curso que se impartirá.</p>
<p>Curso de aplicador/manipulador de productos fitosanitarios e de uso gandeiro. Nivel básico.</p>
<p>2. Datos do organismo organizador.</p>
<p>O organismo organizador será o Servicio de Sanidade Vexetal da Subdirección Xeral de Sanidade e Producción Vexetal.</p>
<p>3. Obxectivos do curso.</p>
<p>Conseguir unha formación adecuada para o persoal dos establecementos e entidades que manipulen ou</p>
<p>fitosanitarios ou de uso gandeiro, co obxecto de que poidan obte-lo carné de manipulador destes productos que os capacite para exerce-la dita actividade en todo o territorio estatal.</p>
<p>4. Destinatarios.</p>
<p>a) Destinatarios: persoal de establecementos e servicios praguicidas, aplicadores, agricultores e público en xeral.</p>
<p>b) Nº de prazas: o número de alumnos que poderá participar por curso será de 30 como máximo.</p>
<p>c) Criterios de selección: o solicitante deberá ter polo menos 18 anos. Na selección terán prioridade as solicitudes presentadas para os cursos de Lugo e Ourense, convocados pola Resolución do 25 de abril de 2000, da Dirección Xeral de Producción Agropecuaria, para persoal dos establecementos de venda e o dos almacéns comunitarios e outros almacéns incluídos no artigo 4, números 1º.4, 1º.5, 1º.6, 1º.7 da Orde do 8 de abril de 1996, conxunta das consellerías de Agricultura, Gandería e Montes de Sanidade e Servicios Sociais, pola que se crea o Rexistro Oficial de Establecementos e Servicios Praguicidas e se dictan as normas para a inscrición no dito rexistro na Comunidade Autónoma de Galicia.</p>
<p>Así mesmo, terán preferencia os socios da Agrupación de Productores de Pataca de Xinzo de Limia (Apropaxi) para o curso do punto 5.3.</p>
<p>5. Realización.</p>
<p>As clases correspondentes a estes cursos (un en cada centro) levaranse a cabo nos seguintes lugares:</p>
<p>5.1. Expourense.</p>
<p>Enderezo: finca Sevilla s/n. Municipio: Ourense. Provincia: Ourense.</p>
<p>5.2. Escola Politécnica Superior.</p>
<p>Enderezo: campus universitario. Municipio: Lugo. Provincia: Lugo.</p>
<p>5.3. Casa da Cultura Municipal.</p>
<p>Enderezo: Curros Enríquez, 17. Municipio: Xinzo de Limia. Provincia: Ourense.</p>
<p>-Duración e horario: os cursos realizaranse nas seguintes datas:</p>
<p>Lugo: 25-29 de setembro de 2000.</p>
<p>Ourense: 4-8 de setembro de 2000.</p>
<p>Xinzo de Limia: 18-22 de setembro de 2000.</p>
<p>A duración do curso será como mínimo de 21 horas lectivas, distribuídas en 13 horas de clases teóricas e 8 de clases prácticas.</p>
<p>O horario do curso será de 15 a 19 horas, de luns a xoves, e de 9 a 14 horas do venres.</p>
<p>6. Programa.</p>
<p>Os temarios que se impartirán son os que figuran no anexo II.</p>
<p>7. Coordinador técnico do curso.</p>
<p>De acordo coa facultade conferida no artigo 10 da Orde do 30 de xullo de 1997, a coordinación do curso realizaraa o persoal técnico do Servicio de Sanidade Vexetal da Subdirección Xeral de Sanidade e Producción Vexetal.</p>
<p>8. Solicitudes e inscrición.</p>
<p>a) Documentación: o persoal que desexe participar nestes cursos, a excepción dos que xa teñen a solicitude admitida para os cursos de Lugo e Ourense, deberá presentar cuberta a solicitude que figura como anexo I xunto cunha fotocopia compulsada do DNI e, se é o caso, certificación do organismo ou servicio de praguicidas, no que se especifica o labor que desempeña o solicitante.</p>
<p>A documentación sinalada anteriormente presentarase nos rexistros xerais da Consellería de Agricultura, Gandería e Política Agroalimentaria, en horarios de 9 a 14 horas, ou en calquera das oficinas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación será de 10 día naturais, contados desde o seguinte ó da publicación da presente resolución.</p>
<p>b) Admisión: a relación de solicitantes admitidos expoñerase no taboleiro de anuncios do organismo convocante e do centro no que se impartirá o curso, no prazo de 5 días naturais, contados a partir do seguinte ó do prazo de finalización da inscrición.</p>
<p>9. Certificación de superación do curso.</p>
<p>É obrigatoria a asistencia a tódalas sesións do curso. Finalizado este, a entidade organizadora realizará as probas pertinentes que avalen os coñecementos adquiridos polo alumno e, no caso de superalas, expedirá o certificado co que lle poderá solicitar á Dirección Xeral de Producción Agropecuaria o carné de manipulador de productos fitosanitarios e de uso gandeiro, nivel básico, que é o único documento válido para poder exerce-la actividade e para os efectos de inspección por parte dos organismos oficiais correspondentes.</p>
<p>Santiago de Compostela, 9 de agosto de 2000.</p>
<p>P.D. (Resolución 19-7-2000)</p>
<p>José Jesús García González</p>
<p>Subdirector xeral de Sanidade e Producción</p>
<p>Vexetal</p>
<p>ANEXO II</p>
<p>Programa do curso de nivel básico para productos</p>
<p>fitosanitarios e de uso gandeiro</p>
<p>1. Praguicidas: descrición e xeneralidades.</p>
<p>2. Riscos derivados da utilización dos praguicidas.</p>
<p>3. Perigosidade dos praguicidas para a saúde. Intoxicacións.</p>
<p>4. Práctica da protección fitosanitaria. Relación traballo-saúde, primeiros auxilios no caso de intoxicación.</p>
<p>5. Medidas preventivas e protectoras para evita-lo risco de uso de praguicidas.</p>
<p>6. Boa práctica fitosanitaria. Protección do ambiente e normas legais.</p>
<p>7. Exercicios prácticos.</p>
<p>8. Proba de avaliación.</p>

