---
date: '2000-03-31'
id: '7566'
page: 4441
number: 64
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 20 de marzo de 2000 pola que se lle autoriza a oferta dun ciclo
  formativo ó Instituto de Educación Secundaria O Centiño de Foz (Lugo).
range: Orde
url: 'https://www.xunta.gal/dog/Publicados/2000/20000331/Anuncio7566_gl.html'
---
<p>A Lei orgánica 1/1981, do 6 de abril, pola que se aprobou o Estatuto de autonomía de Galicia, e o Real decreto 1763/1982, do 24 de xullo, sobre o traspaso de funcións e servicios da Administración do Estado á Comunidade Autónoma de Galicia en materia de educación, recoñécenlle á Consellería de Educación e Ordenación Universitaria as competencias en materia de planificación, regulación e administración do ensino regrado.</p>
<p>No marco destas competencias e da Lei orgánica 1/1990, do 3 de outubro, de ordenación xeral do sistema educativo, a Consellería de Educación e Ordenación Universitaria, co propósito de actualiza-la cualificación dos cidadáns, persegue como un dos obxectivos básicos para a formación profesional e as artes aplicadas e deseño o de lles dar unha resposta puntual e axeitada ós requirimentos de formación profesional provenientes do mundo productivo.</p>
<p>A necesidade de manter en todo momento actualizada a oferta educativa dos centros incide na necesidade de revisar periodicamente a oferta educativa. Neste sentido, debe acometerse de xeito progresivo a substitución das actuais ensinanzas de formación</p>
<p>profesional e de artes aplicadas e deseño polos novos ciclos formativos, dentro do calendario previsto, e procurarase a ampliación de oferta no contexto dos obxectivos sinalados polo Fondo Social Europeo.</p>
<p>Por outra parte, a progresiva implantación do ensino do novo sistema educativo fai que distintos centros poidan requiri-la implantación de ciclos formativos de graos medio e superior, como oferta para o alumnado que remata o ensino secundario obrigatorio e as diferentes modalidades de bacharelato.</p>
<p>Na súa virtude, visto o Decreto 213/1998, do 10 de xullo (DOG do 23), polo que se establece a estructura orgánica da Consellería de Educación e Ordenación Universitaria</p>
<p>DISPOÑO:</p>
<p>Primeiro.-Autorizarlle-la oferta do ciclo formativo de grao medio Comercio, para o curso 1999-2000, ó Instituto de Educación Secundaria O Centiño de Foz (Lugo).</p>
<p>Segundo.-Requirirase un mínimo de 15 alumnos para poder imparti-los ditos ciclos formativos, salvo autorización expresa da Dirección Xeral de Ordenación Educativa e Formación Profesional, e non se poderá, mentres tanto, formalizar ningunha matrícula. Esta condición do número mínimo de alumnos debe ser posta en coñecemento dos interesados no momento da súa preinscrición.</p>
<p>Así mesmo, a Dirección Xeral de Ordenación Educativa e Formación Profesional determinará en cada caso o número máximo de alumnos por grupo atendendo ás condicións pedagóxicas e medios didácticos concretos. O número máximo de alumnos de cada grupo será de 30, e non se contabilizará para estes efectos o alumnado repetidor.</p>
<p>Disposición derradeira</p>
<p>Primeira.-Autorízanse as direccións xerais de Ordenación Educativa e Formación Profesional e de Centros e Inspección Educativa para dicta-las resolucións que consideren necesarias para o axustado desenvolvemento do disposto na presente orde.</p>
<p>Santiago de Compostela, 20 de marzo de 2000.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

