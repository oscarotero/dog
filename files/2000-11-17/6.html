---
date: '2000-11-17'
id: 1434E
page: 15
number: 223
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 271/2000, do 2 de novembro, polo que se declara a urxente ocupación,
  para efectos de expropiación forzosa, polo Concello de Cambados, dos bens e
  dereitos necesarios para a realización das obras do proxecto de creación do
  polígono industrial de Setepías na Grenla-Oubiña.
range: Decreto
url: 'https://www.xunta.gal/dog/Publicados/2000/20001117/Anuncio1434E_gl.html'
---
<p>O Concello de Cambados, en sesión que tivo lugar o día 30 de xuño de 2000, aprobou o proxecto de</p>
<p>creación do polígono industrial de Setepías, na Grenla-Oubiña e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ó abeiro do disposto no artigo 52 da Lei de expropiación forzosa. O Concello de Cambados remitiu a documentación complementaria para a correcta tramitación do expediente, con data de entrada no rexistro xeral da Consellería de Xustiza, Interior e Relacións Laborais o día 16 de outubro de 2000.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data do 24 de outubro de 2000.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque, segundo sinala o Concello: «un dos eixes fundamentais da planificación municipal destes últimos anos é a creación de riqueza na zona a través dunha política de desenvolvemento industrial sostido, cunha trama de investimentos xerais, entre os que se encontran o citado polígono e, se non se levan a cabo, podería verse frustrado o intento de chegar a ter una zona industrial no municipio, cos evidentes prexuízos que isto supón para o desenvolvemento da zona que, ademais, quedaría privada dos tan necesarios postos de traballo e da conseguinte riqueza básica derivada do sector industrial».</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día dous de novembro de dous mil,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Cambados, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de creación do polígono industrial de Setepías na Grenla-Oubiña.</p>
<p>Santiago de Compostela, dous de novembro de dous mil.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

