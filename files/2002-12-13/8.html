---
date: '2002-12-13'
id: 1C5D6
page: 17
number: 240
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 4 de decembro de 2002 pola que se resolve a concesión de bolsas de
  residencia para a realización de estudios universitarios de primeiro, segundo
  ou terceiro ciclo, no curso 2002-2003, en centros da Comunidade Autónoma
  destinadas ós galegos que residan fóra de Galicia e ós seus descendentes.
range: Orde
url: 'https://www.xunta.gal/dog/Publicados/2002/20021213/Anuncio1C5D6_gl.html'
---
<p>Por Orde do 17 de xuño de 2002 (DOG do 28 de xuño), convocouse concurso público de bolsas de residencia para a realización de estudios universitarios de primeiro, segundo ou terceiro ciclo, no curso 2002-2003, en centros da Comunidade Autónoma, destinadas ós galegos que residan fóra de Galicia e ós seus descendentes.</p>
<p>De acordo co establecido no artigo 9 das bases da convocatoria, desde o día 6 ata o día 16 de novembro de 2002 expuxéronse as listas provisionais de solicitudes admitidas e excluídas, e durante ese mesmo prazo os interesados puideron formula-las reclamacións para emendar erros e falta de documentos perante a Dirección Xeral de Universidades.</p>
<p>Rematado este prazo, as solicitudes admitidas foron estudiadas pola comisión avaliadora nomeada na propia orde de convocatoria.</p>
<p>En consecuencia, atendendo á proposta elaborada pola citada comisión, esta consellería</p>
<p>RESOLVE:</p>
<p>Artigo 1º</p>
<p>Concederlles bolsas de residencia para a realización de estudios universitarios de primeiro, segundo ou terceiro ciclo, no curso 2002-2003, en centros da Comunidade Autónoma, destinadas ós galegos que residan fóra de Galicia e ós seus descendentes, ós alumnos que se relacionan no anexo I desta orde.</p>
<p>Artigo 2º</p>
<p>As solicitudes que figuran relacionadas no anexo II desta orde e que foron admitidas para participar neste concurso, debe entenderse que quedan denegadas polas causas que nel se sinalan.</p>
<p>Artigo 3º</p>
<p>O incumprimento total ou parcial por parte dos beneficiarios de calquera das condicións establecidas na orde de convocatoria, do 17 de xuño de 2002, constituirá causa determinante de revogación da axuda e do seu reintegro polo beneficiario ou solicitante, segundo o disposto no artigo 6 da Lei 8/1999, do 30 de decembro, de medidas fiscais e orzamentarias e de función pública e actuación administrativa, que modifica o artigo 78 do texto refundido la Lei de réxime financeiro e orzamentario, aprobado polo Decreto lexislativo 1/1999, do 7 de outubro.</p>
<p>Artigo 4º</p>
<p>Contra esta orde, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes, a partir do día seguinte ó da súa publicación no DOG, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo, no prazo de dous meses, perante o Tribunal Superior de Xustiza de Galicia.</p>
<p>Santiago de Compostela, 4 de decembro de 2002.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

