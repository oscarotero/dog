---
date: '2001-01-15'
id: '1162'
page: 517
number: 10
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 9/2001, do 11 de xaneiro polo que se regulan os criterios sanitarios
  para a prevención da contaminación por legionella nas instalacións térmicas.
range: Decreto
url: 'https://www.xunta.gal/dog/Publicados/2001/20010115/Anuncio1162_gl.html'
---
<p>A lexionelose é unha enfermidade causada pola bacteria legionella pneumophila e outras do seu xénero, e preséntase baixo dúas formas diferenciadas: enfermidade do lexionario, que é unha pneumonía atípica, cun período de incubación de 2 a 10 días, máis frecuente nas idades comprendidas entre 40-70 anos e en homes. O seu tratamento é antibiótico e case sempre require hospitalización. A letalidade é de menos do 5% na poboación xeral cun tratamento axeitado e do 15-20% sen tratamento; nos casos nosocomiais é do 40%, chegando ó 80% nos inmunocomprometidos sen tratamento axeitado e a febre de Pontiac, que se presenta como un cadro de tipo gripal e de carácter leve, cun período de incubación de 5 a 66 horas, e que só require tratamento sintomático.</p>
<p>A legionella é un xerme da familia legionellaceae que comprende un xénero, legionella e 40 especies, sendo a máis común a L. Pneumophila serogrupo 1, que é a causante do 85% aproximadamente das infeccións por legionella.</p>
<p>Atópase ampliamente distribuída nos ambientes acuáticos naturais (ríos, augas termais, lagos, etc.), en baixas concentracións, sobrevive en diversas condicións ambientais, e multiplícase entre 20 e 45ºC, sendo a súa temperatura óptima 35-37ºC, e destruíndose a 70ºC, polo que, para que a súa concentración aumente, ten que pasar a colonizar sistemas hídricos construídos polo home como torres de refrixeración e sistemas de distribución de auga sanitaria.</p>
<p>A transmisión ás persoas realízase desde estas instalacións, cando se producen aerosois, que son inhalados, xa que a súa vía de transmisión é aérea e non se demostrou risco ningún ó bebe-la auga contaminada.</p>
<p>A preocupación das autoridades sanitarias baséase na gravidade da enfermidade, a súa dimensión epidemiolóxica, a posibilidade de prevención e a relativa dificultade que ten a localización exacta das fontes de exposición nos casos de xermolo así como os tratamentos requiridos nas instalacións de risco unha vez que se produce a súa contaminación.</p>
<p>A Lei 14/1986, do 25 de abril, xeral de sanidade, nos seus artigos 18.6º e 24, establece que as administracións públicas elaborarán programas, entre outros, para a protección fronte a factores de risco e correspóndelle-la mellora dos sistemas de saneamento e control do aire e a vixilancia sanitaria e adecuación á saúde do medio en tódolos ámbitos da vida, incluíndo a vivenda. Así mesmo, as acti</p>
<p>vidades públicas ou privadas que, directa ou indirectamente, poidan ter consecuencias negativas para a saúde, serán sometidas polos órganos competentes a limitacións preventivas de carácter administrativo.</p>
<p>Así mesmo, a Lei 14/1986, do 25 de abril, xeral de sanidade, no seu artigo 23, recolle que para a consecución dos seus obxectivos as administracións sanitarias, de acordo coas súas competencias, crearán os rexistros e elaborarán as análises de información necesarios para o coñecemento das distintas situacións das que poidan derivarse accións de intervención da autoridade ás actividades públicas e privadas que, directa ou indirectamente, poidan ter consecuencias negativas para a saúde, serán sometidas polos órganos competentes a limitacións preventivas de carácter administrativo, de acordo coa normativa básica do Estado.</p>
<p>O artigo 10 do Decreto 48/1998, do 5 de febreiro, da Xunta de Galicia, polo que se establece a estructura orgánica dos servicios centrais da Consellería de Sanidade e Servicios Sociais establece que á Dirección Xeral de Saúde Pública, lle corresponden, no marco da actuación sanitaria da Comunidade Autónoma galega, as competencias relativas, entre outras, a actividades dirixidas a diminuí-lo impacto dos factores de risco e as dirixidas a aumenta-lo impacto dos factores protectores da saúde.</p>
<p>O Real decreto 1571/1998, do 31 de xullo, polo que se aproba o Regulamento de instalacións términas nos edificios (RITE) e as súas instruccións térmicas complementarias (ITE) e crea a comisión asesora para as instalacións térmicas nos edificios, establece que os titulares ou usuarios das instalacións son responsables do cumprimento do regulamento e das súas instruccións técnicas no que se refire ó funcionamento e mantemento. Así mesmo, esixe que, para a posta en funcionamento será necesaria a autorización do órgano competente que se emitirá trala presentación do certificado da instalación, así como a existencia dun mantemento.</p>
<p>A norma UNE100-030-94, Guía para a prevención da legionella en instalacións, ten por obxecto proporcionar criterios para a prevención da contaminación de certas instalacións e equipos pola bacteria denominada legionella e para o control da súa multiplicación ambiental.</p>
<p>Co fin de poder planifica-las actuacións, valora-las situacións de risco e, se é o caso, adopta-las medidas que procedan, faise necesario o establecemento de sistemas de mantemento preventivo, debidamente documentados, fronte á contaminación por legionella nas instalacións térmicas de risco que os titulares ou usuarios deben establecer e poñer á disposición dos órganos competentes.</p>
<p>Na súa virtude, por iniciativa dos conselleiros de Industria e Comercio e Sanidade e Servicios Sociais, por proposta do conselleiro da Presidencia e Administración Pública, de conformidade co dictame do</p>
<p>Consello Consultivo de Galicia e logo de deliberación do Consello da Xunta de Galicia, na súa reunión do día once de xaneiro de dous mil un,</p>
<p>DISPOÑO:</p>
<p>Capítulo I</p>
<p>Obxecto e ámbito de aplicación</p>
<p>Artigo 1º.-Obxecto.</p>
<p>Este decreto ten por obxecto previ-la contaminación por legionella, a través do mantemento e desinfección sanitaria en determinadas instalacións consideradas de risco, no ámbito territorial da Comunidade Autónoma de Galicia.</p>
<p>Para os efectos do páragrafo anterior determinaranse:</p>
<p>1. As instalacións térmicas que son susceptibles de se converter en fonte de exposición e risco de lexionelose.</p>
<p>2. Os requisitos técnicos das instalacións.</p>
<p>3. As actividades preceptivas de mantemento preventivo e a súa frecuencia.</p>
<p>4. Os requisitos de desinfección e aspectos ambientais.</p>
<p>5. A información que hai que presentar nos órganos competentes, así como o rexistro de mantemento e desinfección.</p>
<p>6. As responsabilidades, órganos con competencia, infraccións e o réxime sancionador.</p>
<p>Artigo 2º.-Ámbito de aplicación.</p>
<p>Terán a consideración de instalacións de risco de legionella:</p>
<p>1. Sistemas de climatización, quentamento ou refrixeración a través de aparellos que afecten os ambientes exteriores con equipos de transferencia de masas de auga en corrente de aire tales como torres de refrixeración e os condensadores evaporativos; e en ambientes interiores con aparellos de arrefriamento evaporativo e humectadores.</p>
<p>2. Sistemas de edificios que incorporen instalacións de auga quente sanitaria con acumulación que dean servicio principalmente a duchas para o aseo persoal e que teñan como destino o uso colectivo de persoas, tales como hospitais, clínicas, residencias, cuarteis, centros educativos, hoteis, cárceres, piscinas, vestiarios de complexos deportivos e calquera outro edificio de uso similar.</p>
<p>Capítulo II</p>
<p>Requisitos técnicos das instalacións</p>
<p>Artigo 3º.-Requisitos técnicos das instalacións.</p>
<p>As instalacións de risco deberán cumpri-los seguintes requisitos:</p>
<p>a) A instalación dos equipos deberá efectuarse de maneira que sexan facilmente accesibles para as operacións de limpeza e mantemento.</p>
<p>b) Deberán estar dotadas de, polo menos, un dispositivo para realizar tomas de mostras da auga de recirculación. O dispositivo permitirá unha fácil apertura e peche manual sen necesidade de emprego de ferramentas e estará nun lugar accesible.</p>
<p>c) Para reduci-la entrada de sucidade ó interior do equipo, as tomas de aire estarán dotadas de barreiras apropiadas.</p>
<p>d) No caso das torres de refrixeración e condensadores evaporativos, estes non poderán realizar descargas directas de bioaerosois a zonas públicas e/ou lugares frecuentados, debendose situar, preferentemente, na cuberta do edificio e afastados de elementos de risco como ventás, tomas de aire e de lugares frecuentados. En calquera caso, as descargas de aire destes equipos estarán sempre a unha cota de 2 metros por enriba da parte superior de calquera elemento ou lugar que se precise protexer, cando a distancia horizontal a eles sexa inferior a 10 metros.</p>
<p>Capítulo III</p>
<p>Mantemento preventivo fronte á lexionelose</p>
<p>Artigo 4º.-Mantemento das instalacións.</p>
<p>1. A tódalas instalacións que se recollen no artigo 2º e que estean afectadas polo Regulamento de instalacións térmicas nos edificios e as súas instruccións técnicas complementarias, aprobado polo Real Decreto 1751/1998, ou construídas ó amparo de regulamentos anteriores , así como ás afectadas polo Regulamento de seguridade para plantas e instalacións frigoríficas, aprobado polo Real decreto 3099/1977, do 8 de setembro, seralles de aplicación o mantemento establecido nel.</p>
<p>2. Para estas instalacións, ademais, no relativo ás normas de mantemento, cumpriranse os seguintes requisitos:</p>
<p>a) Os titulares que desexen cambiar de empresa mantedora, ou mantedor autorizado, deberán comunicalo por escrito á delegación correspondente competente en materia de industria, xuntando os datos da nova empresa mantedora ou mantedor autorizado, os cales asumirán o mantemento, unha vez que a delegación correspondente reciba a notificación.</p>
<p>b) Se o contrato de mantemento, que obrigatoriamente deben subscribi-lo titular e a empresa mantedora ou mantedor autorizado, vence sen que as partes o renovasen ou cambiasen, segundo o punto anterior, a empresa mantedora ou mantedor autorizado comunicaralle, por escrito, á delegación provincial competente na materia, a finalización da súa relación contractual co titular da instalación.</p>
<p>3. As instalacións construídas ó amparo das normas anteriores ó R.D. 1751/1998, ademais de cumpri-las prescricións previstas no parágrafo anterior, deberán levar a cabo un mantemento e limpeza dos compoñentes estructurais da instalación que garantan a ausencia de desperfectos, inscrustacións, corrosións, lodos, sucidade en xeral e calquera outra circunstancia que altere ou poida altera-lo bo funcionamento do equipo.</p>
<p>4. En calquera caso, durante o período de funcionamento normal das instalacións, aplicarase, como mínimo, un programa de mantemento e desinfección preventivo cada seis meses, coincidindo co inicio da primavera e do outono.</p>
<p>Capítulo IV</p>
<p>Desinfección e aspectos ambientais</p>
<p>Artigo 5º.-Desinfección.</p>
<p>1. Os desinfectantes que se deberán empregar serán os autorizados polo Ministerio de Sanidade e Consumo para uso ambiental, atendendo ás normas técnicas establecidas na Directiva 98/8/CE, relativa á comercialización de biocidas, e as disposicións que se transpoñan ó dereito nacional. Ademais serán de probada eficacia fronte á lexionelose, e o seu uso axustarase en todo momento ás especificacións técnicas e réxime de dosificación establecidos polo fabricante.</p>
<p>2. Cando os desinfectantes usados estean rexistrados como de uso ambiental no Rexistro Oficial de Praguicidas da Dirección Xeral de Saúde Pública do Ministerio de Sanidade e Consumo, deberán ser aplicados por empresas rexistradas no Rexistro Oficial de Establecementos e Servicios Praguicidas segundo a Orde do 8 de abril de 1996, conxunta das consellerías de Agricultura, Gandería e Montes e de Sanidade e Servicios Sociais, publicada no Diario Oficial de Galicia, número 99, do 21 de maio.</p>
<p>3. Calquera tipo de substancia usada nestes procesos deberá cumpri-los requisitos de clasificación, envasado, etiquetaxe e provisión de fichas de datos de seguridade a que as obriga o vixente marco lexislativo de substancias e preparados perigosos recollidos no Real decreto 363/1995 e Real decreto 1078/1993, respectivamente.</p>
<p>Artigo 6º-Aspectos ambientais.</p>
<p>1. A descarga de auga con desinfectantes se se realiza directamente a un leito deberá contar coa preceptiva autorización do organismo de conca correspondente, tal e como se establece no artigo 92 da Lei 29/1985, do 2 de agosto, de augas, procedendo á oportuna neutralización previa deles.</p>
<p>2. As descargas anteriores, se se fan directamente ó sistema integral de saneamento deberán cumprir co Real decreto lei 1/1995, do 28 de decembro, polo que se establecen as normas aplicables ó tratamento de augas residuais urbanas e o seu regulamento posterior aprobado polo Real decreto 509/1996, do 15 de marzo, de normas aplicables ó tratamento das augas residuais urbanas, e a súa modificación posterior no Real decreto 2116/1998, do 20 de outubro.</p>
<p>Capítulo V</p>
<p>Rexistro de instalacións, mantemento</p>
<p>e desinfección</p>
<p>Artigo 7º.-Rexistro de instalacións, mantemento e desinfección.</p>
<p>1. As instalacións expresadas no artigo 2º deberán estar inscritas no rexistro correspondente da Con-</p>
<p>sellería de Industria e Comercio de acordo coa regulamentación específica.</p>
<p>Os seus titulares deberán notificar á Dirección Xeral de Saúde Pública que posúen o certificado da instalación, segundo o Real decreto 1751/1998, do 31 de xullo, polo que se aproba o Regulamento de instalacións térmicas nos edificios (RITE) e que se atopan debidamente rexistrados na delegación correspondente da Consellería de Industria e Comercio, segundo o anexo I deste decreto e nos seguintes prazos:</p>
<p>a) As de nova creación, con carácter previo á súa entrada en funcionamento.</p>
<p>b) As xa existentes, nun período non superior a 30 días naturais desde a entrada en vigor deste decreto.</p>
<p>2. Tódolos titulares destas instalacións deberán dispor dun rexistro de mantemento e desinfección no que o responsable das ditas operacións realizará as seguintes anotacións:</p>
<p>a) Data da realización da limpeza, desinfección e calquera outra operación de mantemento, con especificación delas, quén as levou a cabo e protocolo seguido, así como calquera tipo de incidencia e medidas adoptadas. Cando iso sexa realizado por unha empresa contratada para o efecto, esta expedirá o correspondente certificado.</p>
<p>b) Data e resultados analíticos dos diferentes análises de auga realizadas.</p>
<p>Este rexistro estará sempre á disposición daqueles que desenvolvan as funcións de inspección na materia.</p>
<p>Capítulo VI</p>
<p>Responsabilidades, infraccións, sancións</p>
<p>e órganos competentes</p>
<p>Artigo 8º.-Responsabilidades.</p>
<p>Os titulares da instalación de risco serán os responsables do cumprimento do disposto neste decreto.</p>
<p>Artigo 9º.-Inspeccións.</p>
<p>Con independencia do recollido na normativa de aplicación, os órganos competentes, ben conxuntamente ou de xeito independente, dispoñerán cantas inspeccións sexan necesarias para comprobar e vixia-lo cumprimento deste decreto.</p>
<p>Así mesmo, por petición de calquera dos órganos competentes, os titulares das instalacións estarán obrigados a remiti-la documentación que sobre as condicións de autorización ou dos plans de mantemento lles sexan requiridas.</p>
<p>Artigo 10º.-Réxime sancionador.</p>
<p>As infraccións cometidas contra o disposto neste decreto poderán ser sancionadas polos órganos competentes, logo de instrucción do expediente correspondente, de acordo co establecido no título IX da</p>
<p>Lei 30/1992, do 26 de novembro, de réxime xurídico das administracións públicas e do procedemento administrativo común e nas normas do seu desenvolvemento, sen prexuízo das responsabilidades civis, penais ou doutra orde que poidan concorrer, e das sancións que poidan corresponder en razón da normativa específica de aplicación.</p>
<p>Artigo 11º.-Tipificación das faltas.</p>
<p>1. Terán a consideración de infraccións administrativas os incumprimentos ou inobservancias dos termos deste decreto.</p>
<p>2. As infraccións clasificaranse en leves, graves e moi graves.</p>
<p>3. Terán a consideración de faltas leves, de conformidade co disposto no artigo 31.3º da Lei 21/1992, de industria:</p>
<p>a) A falta de comunicación á delegación provincial competente do cambio de empresa mantedora ou mantedor autorizado, ou da finalización da relación contractual co mantedor.</p>
<p>b) O incumprimento das prescricións contidas neste decreto cando non comporten risco para a saúde ou dano para as persoas, a flora, a fauna, as cousas ou o medio e non teñan a cualificación de faltas graves ou moi graves.</p>
<p>4. De acordo co previsto no artigo 31.2º da Lei 21/1992, de industria, terán a consideración de faltas graves, sempre que comporten perigo ou dano á flora, á fauna, ás cousas ou ó medio:</p>
<p>a) A carencia nas instalacións dos requisitos técnicos previstos no artigo 3, letras b), c) e d) deste decreto.</p>
<p>b) O incumprimento das normas de mantemento esixidas no punto 1 do artigo 4º deste decreto.</p>
<p>c) A falta de mantemento e limpeza dos compoñentes estructurais da instalación en condicións que garantan un bo funcionamento do equipo.</p>
<p>d) O incumprimento semestral do programa de mantemento e desifección preventivo nos períodos sinalados neste decreto.</p>
<p>e) A non adaptación das instalacións ás condicións estructurais ou de localización esixibles nos prazos previstos neste decreto.</p>
<p>f) O incumprimento da guía para a prevención da legionella nas instalacións dentro dos prazos previstos neste decreto.</p>
<p>5. De acordo co disposto no artigo 35B) da Lei 14/1986, xeral de sanidade, terán a consideración de faltas graves, sempre que comporten risco para a saúde ou dano para as persoas:</p>
<p>a) O incumprimento dos requisitos técnicos e das normas de mantemento e desinfección previstos neste decreto.</p>
<p>b) A non adaptación das instalacións ás condicións estructurais ou de localización esixibles ou o incumprimento da guía para a prevención da legionella nas instalacións dentro dos prazos previstos neste decreto.</p>
<p>c) O emprego de desinfectantes non autorizados ou á marxe das especificacións técnicas ou réxime de dosificación establecidas neste decreto ou a súa utilización por empresas non rexistradas.</p>
<p>d) A utilización de substancias nos procesos de desinfección incumprindo os requisitos previstos na súa normativa específica.</p>
<p>e) O incumprimento dos requirimentos específicos que formule a autoridade competente e a resistencia a subministrar datos, facilitar información ou prestar colaboración ós servicios de control e inspección.</p>
<p>6. Terán a consideración de faltas moi graves, de acordo co disposto no artigo 31.1º da Lei 21/1992, de industria, as tipificadas como faltas graves cando delas resulte un dano ou derive un perigo moi grave e inminente para a fauna, a flora, as cousas ou o medio.</p>
<p>7. Serán faltas moi graves, de acordo co disposto no artigo 35C) da Lei 14/1986, xeral de sanidade:</p>
<p>a) As consideradas como faltas graves cando se realicen de forma consciente e deliberada, ou cando sexan concorrentes con outras infraccións graves ou servisen para facilitar ou encubri-la súa comisión.</p>
<p>b) A negativa absoluta a facilitar información ou prestar colaboración á autoridade competente e a resistencia, coacción, ameaza, represalia, desacato ou calquera outra forma de presión exercida sobre as autoridades competentes ou os seus axentes.</p>
<p>Artigo 12º.-Órganos competentes sancionadores.</p>
<p>Os órganos competentes para a imposición de sancións, no marco das respectivas competencias e nas contías previstas na Lei 21/1992, de industria e 14/1986, xeral de sanidade, serán:</p>
<p>a) Para as infraccións leves recollidas no artigo 11º.3 deste decreto, o delegado provincial da Consellería de Industria e Comercio.</p>
<p>b) Para as infraccións graves sinaladas no artigo 11º.4 deste decreto, o director xeral competente en materia de industria e o director xeral de Saúde Pública nas infraccións recollidas no artigo 11º.5 deste decreto.</p>
<p>c) Para as infraccións moi graves recollidas no artigo 11º.6 deste decreto, o conselleiro de Industria e Comercio, e o conselleiro de Sanidade e Servicios Sociais nas infraccións sinaladas no artigo 11º.7 deste decreto, coa excepción do acordo de peche temporal do establecemento, que lle corresponderá ó Consello da Xunta.</p>
<p>Disposicións transitorias</p>
<p>Primeira.-Tódalas instalacións de risco deberán adecuarse ás condicións hixiénico-sanitarias esixidas nesta norma desde o momento da súa entrada en vigor, excepto no que fai referencia ós aspectos estructurais e de localización previstos no artigo 3º deste decreto, para os que se dá un prazo dun ano desde a súa entrada en vigor.</p>
<p>Segunda.-As instalacións definidas no punto 1 do artigo 2º estarán obrigadas a cumprir, desde a entrada en vigor deste decreto, a UNE 100-030-94, Guía para a prevención da legionella en instalacións. Os aparellos e equipos de producción cumprirana no prazo de 2 anos, e o resto das instalacións de conducción no prazo de 5 anos.</p>
<p>Terceira.-As instalacións definidas no punto 2 do artigo 2º estarán obrigadas igualmente a cumprir, desde a entrada en vigor deste decreto, a UNE 100-030-94, Guía para a prevención da legionella en instalacións. As salas de caldeiras de preparación de auga quente sanitaria cumprirana no prazo de 2 anos e o resto das instalacións de conducción no prazo de 5 anos.</p>
<p>Disposición derrogatoria</p>
<p>Quedan derrogadas tódalas disposicións de igual ou inferior rango en canto se opoñan ó disposto neste decreto.</p>
<p>Disposicións derradeiras</p>
<p>Primeira.-Autorízanse as consellerías de Industria e Comercio e Sanidade e Servicios Sociais para dicta-las normas que sexan necesarias para o desenvolvemento e aplicación deste decreto.</p>
<p>Segunda.-Este decreto entrará en vigor no prazo dun mes contado desde a súa publicación no Diario Oficial de Galicia.</p>
<p>Santiago de Compostela, once de xaneiro de dous mil un.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia e Administración</p>
<p>Pública</p>
<p>ANEXO I</p>
<p>Notificación á Dirección Xeral de Saúde Pública.</p>
<p>O/A Sr/a. D/na. .... con NIF/CIF.... titular da instalación sita na rúa .... notifica á Dirección Xeral de Saúde Pública que pusúe o certificado da instalación segundo o Real decreto 1751/1998, do 31 de xullo, polo que se aproba o Regulamento de instalacións térmicas nos edificios (RITE) e que se atopa debidamente rexistrado na delegación correspondente da Consellería de Industria e Comercio.</p>

