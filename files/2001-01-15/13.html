---
date: '2001-01-15'
id: 119A
page: 612
number: 10
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 10/2001, do 4 de xaneiro, polo que se declara o ano 2001 ano de Eladio
  Rodríguez González.
range: Decreto
url: 'https://www.xunta.gal/dog/Publicados/2001/20010115/Anuncio119A_gl.html'
---
<p>A Real Academia Galega decidiu dedica-lo Día das Letras Galegas do ano 2001 a Eladio Rodríguez González. Poeta e periodista fundamentalmente, a súa obra filolóxico-etnográfica contribuíu de xeito decisivo ó coñecemento de Galicia e do idioma galego.</p>
<p>Comezou de moi novo a súa carreira literaria como xornalista de diversos xornais e revistas da época.</p>
<p>Como poeta, a súa obra, eminentemente costumista, está composta con boa versificación e un profundo coñecemento do idioma.</p>
<p>Pero a faceta fundamental de Eladio Rodríguez González foi a súa contribución ó coñecemento do idioma galego no seu traballo máis monumental, o Diccionario Enciclopédico Gallego-Castellano. Este diccionario ó que dedicou toda a súa vida é unha obra fundamental, tanto no eido filolóxico coma no etnográfico, pois recolle nela refráns, cantigas e modismos populares.</p>
<p>Con este traballo que non vería publicado en vida e ó longo de toda a súa obra literaria, Eladio Rodríguez González pretendeu saca-lo idioma galego do esquecemento e mostralo a todo o que quixese entendelo.</p>
<p>Membro numerario fundador da Real Academia Galega, chegou a se-lo seu secretario e presidente. O seu labor incansable e calado como animador cultural faino merecedor dun posto de honra na nosa historia.</p>
<p>Na súa virtude, por proposta do conselleiro de Cultura, Comunicación Social e Turismo e logo da deliberación do Consello da Xunta de Galicia na súa xuntanza do día catro de xaneiro de dous mil un,</p>
<p>DISPOÑO:</p>
<p>Artigo 1º</p>
<p>Declárase o ano 2001 en Galicia ano de Eladio Rodríguez González, polo que debe constituír unha obriga para tódolos galegos participar na homenaxe debida a este insigne persoeiro da nosa historia.</p>
<p>Artigo 2º</p>
<p>As institucións públicas galegas, os centros de ensino, as bibliotecas, as asociacións e federacións culturais dependentes da Xunta de Galicia dedicarán unha parte da súa actividade a poñer de relevo a obra deste poeta, xornalista e escritor que tanto fixo polas letras galegas.</p>
<p>Artigo 3º</p>
<p>Como testemuña da homenaxe a Eladio Rodríguez González, a Xunta de Galicia cuñará unha medalla conmemorativa de trescentos exemplares numerados.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, catro de xaneiro de dous mil un.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

