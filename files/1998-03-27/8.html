---
date: '1998-03-27'
id: A772
page: 3
number: 59
agency: INSTITUTO GALEGO DE CONSUMO
section: III. OUTRAS DISPOSICIÓNS
title: >-
  Resolución do 23 de marzo de 1998 de delegación de funcións do presidente do
  Instituto Galego de Consumo no xerente para a realización dos gastos dos
  capítulos 1 e 2.
range: Resolución
url: 'https://www.xunta.gal/dog/Publicados/1998/19980327/AnuncioA772_gl.html'
---
<p>A Lei 8/1994, do 30 de decembro, de creación do Instituto Galego de Consumo, establece no seu artigo 7 as funcións do seu presidente, entre as que se atopa a de ordena-los pagamentos do organismo.</p>
<p>Por outra banda, o artigo 72.2 e 4 da Lei 11/1992, do 7 de outubro, de réxime financeiro e presupostario de Galicia, establece que lles corresponde ós presidentes ou directores dos organismos autónomos da comunidade a autorización e disposición dos gastos e créditos, respectivamente, o recoñecemento de obrigas e a ordenación de pagamentos que correspondan a eles. Estas facultades poderán ser obxecto de delegación ou desconcentración nos termos que regulamentariamente se establezan.</p>
<p>A actividade administrativa do Instituto Galego de Consumo supón unha concentración de funcións arredor do seu presidente que aconsella, dado o seu volume, recorrer á delegación de competencias no xerente do organismo autónomo, sen esquece-lo debido respecto ós principios que informan a actividade administrativa e que a nosa Constitución recolle no seu artigo 103.1º.</p>
<p>A delegación de competencias permite a axilización administrativa necesaria que redunda en beneficio, tanto da administración como dos administrados, dentro do máis rigoroso respecto ás garantías xurídicas que a tutela dos intereses públicos esixe.</p>
<p>Na súa virtude, facendo uso das facultades que me confire o artigo 72.4º da Lei 11/1992, do 7 de outubro e o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e demais disposicións de xeral aplicación,</p>
<p>RESOLVO:</p>
<p>Artigo único.-Delegar no xerente do Instituto Galego de Consumo a autorización de gastos e disposición de créditos así como o recoñecemento de obrigas e a ordenación de pagamentos relativos ós capítulos 1 gastos de persoal e 2 gastos en bens correntes e servicios ata os límites dos créditos autorizados que figuran no orzamento do organismo autónomo.</p>
<p>Disposición derradeira</p>
<p>A presente resolución entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de marzo de 1998.</p>
<p>Jorge Rodríguez Vázquez-Molezún</p>
<p>Presidente do Instituto Galego de Consumo</p>
<p>2594</p>

