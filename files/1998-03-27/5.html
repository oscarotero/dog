---
date: '1998-03-27'
id: A766
page: 3
number: 59
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 4 de marzo de 1998, da Delegación Provincial de Pontevedra, pola
  que se dispón o rexistro, depósito e publicación, no Diario Oficial de
  Galicia, do convenio colectivo da empresa Dismaca, S.A.
range: Resolución
url: 'https://www.xunta.gal/dog/Publicados/1998/19980327/AnuncioA766_gl.html'
---
<p>Visto o expediente do convenio colectivo para a empresa Dismaca, S.A., que tivo entrada nesta delegación provincial o día 19-2-1998, subscrito en representación da parte económica pola representación da empresa, e da parte social polo delegado de persoal, con data do 26-1-1998. De conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma</p>
<p>de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 4 de marzo de 1998.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo da empresa Dismaca, S.A. con domicilio na Avda. Augusto García Sánchez, 13, Pontevedra</p>
<p>Artigo 1º.-Ámbito funcional.</p>
<p>O presente convenio afecta en todo o seu contido normativo a empresa Dismaca, S.A., que ten o seu domicilio na Avda. Augusto García Sánchez, 13, 36001 Pontevedra, e a todo o persoal que está prestando servicios nesta, así como ós que que incorporen a partir desta data. O seu posto de traballo poderá variar segundo as funcións e necesidades da empresa, sen que varíen por iso as condicións estipuladas, sen contravi-lo que establece o vixente Estatuto dos traballadores.</p>
<p>Artigo 2º.-Vixencia.</p>
<p>As cláusulas deste convenio terán duración ata o 31-12-1999, entrando en vigor a partir do 1 de xaneiro de 1998, prorrogándose automaticamente por períodos anuais, de non ser denunciado polas partes cunha antelación de tres meses á finalización do período de vixencia.</p>
<p>Artigo 3º.-Condicións máis beneficiosas.</p>
<p>Respectaranse ad personam as condicións de traballo superiores ás establecidas no presente convenio consideradas no seu conxunto e cómputo anual. Tal garantía será exclusivamente de carácter persoal, sen que poida entenderse vinculado a postos de traballo, categorías profesionais e outras circunstancias, polo que o persoal de novo ingreso non poderá alegar ó seu favor as condicións máis beneficiosas de que desfrutasen os traballadores que anteriormente ocupasen os postos de traballo a que sexa destinado ou promovido.</p>
<p>Artigo 4º.-Xornada de traballo.</p>
<p>A xornada de traballo para tódolos traballadores da empresa será de 40 horas semanais, repartidas da forma máis idónea para a empresa e o traballador, atendendo sempre ós intereses destes e á productividade da empresa.</p>
<p>Artigo 5º.-Vacacións.</p>
<p>Tódolos traballadores desfrutarán dunhas vacacións retribuídas de acordo coas seguintes condicións:</p>
<p>a) Terán unha duración de 30 días naturais.</p>
<p>b) As vacacións desfrutaránse na época que de común acordo fixen o traballador e a dirección, podendo ser fraccionadas.</p>
<p>c) A empresa exporá no taboleiro de anuncios e durante o primeiro trimestre, o cadro das vacacións correspondentes ó ano, de acordo co apartado b) e dando preferencia para estas ós traballadores de máis antigüidade, respectando o que establece o Estatuto dos traballadores.</p>
<p>d) Cando o traballador cese no transcurso do ano, terá dereito á parte proporcional de vacacións en razón ó tempo traballado.</p>
<p>Artigo 6º.-Licencias e permisos.</p>
<p>O persoal da empresa terá dereito a licencias con soldo en calquera dos casos seguintes:</p>
<p>a) Por matrimonio do traballador.</p>
<p>b) Por falecemento ou enfermidade grave do cónxuxe, ascendentes ou descendentes ata o 2º grao por consanguinidade ou afinidade.</p>
<p>A duración desta licencias sera de 15 días por matrimonio e de 2 a 4 días nos demais casos. En casos excepcionais, poderán concederse licencias máis prolongadas, se estas se solicitan debidamente á dirección con causa moi xustificada, que a empresa procurará atender.</p>
<p>Artigo 7º.-Pagas extraordinarias.</p>
<p>O persoal da empresa percibirá dúas pagas extraordinarias consistentes nunha mensualidade de soldo base e antigüidade nos meses de xullo e decembro. A gratificación de xullo aboarase a partir do día 15 do mesmo mes e antes de finalizar ese e a de decembro antes do día 20.</p>
<p>Artigo 8º.-Beneficios.</p>
<p>O persoal da empresa percibirá cada ano e en concepto de paga de beneficios, trinta días de salario máis antigüidade, cantidade que poderá ratearse mensualmente.</p>
<p>Artigo 9º.-Plus de transporte.</p>
<p>Tódolos traballadores terán dereito a percibir un plus en concepto de transporte e na contía de nove mil cento vinteúnha pesetas mensuais (9.121 ptas.).</p>
<p>Artigo 10º.-Póliza de accidentes laborais.</p>
<p>A empresa comprométese a establecer e custear unha póliza que cubra as consecuencias de morte e invalidez total, absoluta ou gran invalidez, derivadas de accidente de traballo e por importe de:</p>
<p>Morte: 1.000.000 de ptas.</p>
<p>Total: 2.000.000 de ptas.</p>
<p>Absoluta: 2.000.000 de ptas.</p>
<p>Gran invalidez: 2.000.000 de ptas.</p>
<p>Artigo 11º.-Roupa de traballo.</p>
<p>A empresa estará obrigada a facilitarlles ós seus empregados a roupa de traballo necesaria para cada función. O seu uso e conservación serán obrigatorios para o persoal.</p>
<p>Artigo 12º.-Retirada do carné de conducir e multas.</p>
<p>No caso de retirada de carné de conducir por causas non imputables ó traballador, a empresa comprométese a que o dito traballador non sexa rebaixado no seu salario. As multas imputables ó traballador serán aboadas por este. Se a retirada do carné é imputable ó traballador, quedará este separado da empresa, co dereito a ocupar eventualmente o primeiro posto vacante que se produza e que estea capacitado para desempeñar. En todo caso, terá dereito a ocupa-la praza que desfrutaba anteriomente tan pronto recuperase o seu carné e exista a vacante.</p>
<p>Artigo 13º.-Afiliación sindical.</p>
<p>A empresa ten o deber de respecta-lo dereito do traballador á afiliación sindical libre.</p>
<p>Artigo 14º.-Retribucións.</p>
<p>O salario para o ano 1998 será o que figura na táboa anexa, supoñendo un 2,00% sobre as cantidades que se viñan percibindo ata o 31-12-1997. En sucesivas anualidades reunirase no mes de xaneiro a comisión negociadora para acorda-lo incremento das táboas, tendo sempre como referencia para o dito incremento o IPC do ano anterior.</p>
<p>Artigo 15º.-Antigüidade.</p>
<p>O persoal comprendido no presente convenio percibirá aumentos periódicos por anos de servicio, consisten en trienios na contía do 3% do salario base correspondente á categoría na que o traballador estea clasificado, respectando, en todo caso, o que establece o Estatuto dos traballadores en canto á aprendizaxe.</p>
<p>Artigo 16º.-Contratacións.</p>
<p>O contrato de traballo poderase celebrar nas diferentes formas establecidas pola normativa laboral vixente en cada momento, formalizándose por escrito nos supostos que recolla a lexislación e conforme a esta, entregando copia do contrato ó interesado.</p>
<p>Cando se celebren contratos ó abeiro do artigo 15 do apartado b) do texto refundido do vixente Estatuto dos traballadores, desenvolvido polo Real decreto 2546/1994, do 29 de decembro, estes poderán ter unha duración máxima de 13,5 meses dentro dun período de 18 meses.</p>
<p>Artigo 17º.-Comisión paritaria.</p>
<p>Constitúese unha comisión paritaria integrada por Matías de Cabo Landín e José Fariña Pérez, o primeiro en representación da empresa e o segundo en representación dos traballadores.</p>
<p>Artigo 18º.-Cómputo salario anual.</p>
<p>En cumprimento do que establece o artigo 26 do Estatuto dos traballadores, o salario establecido en cómputo anual e de 1.318.137 ptas. para o mozo.</p>
<p>Artigo 19º.-Partes asinantes.</p>
<p>De acordo co que establece o Estatuto dos traballadores, no seu artigo 85.2º, asinan o presente convenio as partes que o concertan e que son: por parte da empresa Matías de Cabo Landín e por parte dos traballadores José Fariña Pérez.</p>
<p>ANEXO I</p>
<p>Táboa salarial ano 1998</p>
<p>Xefe administrativo 1ª: 166.876 ptas.</p>
<p>Xefe administrativo 2ª: 138.031 ptas.</p>
<p>Oficial administrativo 1ª: 136.532 ptas.</p>
<p>Axuliar administrativo: 82.812 ptas.</p>
<p>Telefonista-recepcionista: 82.649 ptas.</p>
<p>Xefe de negociado: 82.812 ptas.</p>
<p>Conductor: 82.812 ptas.</p>
<p>Mecánico-visitador: 76.677 ptas.</p>
<p>Mozo: 80.579 ptas.</p>
<p>Aprendiz: salario mínimo interprofesional segundo a idade.</p>
<p>2221</p>

