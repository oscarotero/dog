---
date: '2003-04-10'
id: D7FA
page: 4
number: 71
agency: 'CONSELLERÍA DE INNOVACIÓN, INDUSTRIA E COMERCIO'
section: VI. ANUNCIOS
title: >-
  Resolución do 11 de febreiro de 2003, da Delegación Provincial de Pontevedra,
  pola que se autoriza e se aproba o proxecto de execución da instalación
  eléctrica que se cita. (Expediente IN407A 02/324-4).
range: Resolución
url: 'https://www.xunta.gal/dog/Publicados/2003/20030410/AnuncioD7FA_gl.html'
---
<p>Visto o expediente para outorgamento de autorización administrativa e aprobación do proxecto de execución da instalación eléctrica que a continuación se cita:</p>
<p>Solicitante: Unión Fenosa.</p>
<p>Domicilio social: avda. de Arteixo, 171, 15007 A Coruña.</p>
<p>Denominación: ampliación e reforma subestación Cangas.</p>
<p>Situación: Concello de Cangas.</p>
<p>Descricións técnicas: ampliación subestación cunha nova posición de liña 66 kV e substitución dos dous transformadores actuais por outros dous marca Oasa, de 25 MVA cada un. A instalación está situada no Concello de Cangas.</p>
<p>Realizada a información pública presentáronse as seguintes alegacións:</p>
<p>Con data do 23-10-2002, a asociación de veciños Nós, de San Pedro de Cima de Vila, presenta alegacións baseadas en que a localización da subestación infrinxe as NSPM de Cangas, pois unha actividade clasificada como molesta, insalubre, nociva e perigosa, e que o futuro PXOU debe preve-lo seu traslado.</p>
<p>O 27-11-2002 amplíase esta alegación incidindo sobre o efecto dos campos electromagnéticos. Trasladada a Unión Fenosa, esta manifesta a necesidade da obra; respecto á seguridade e calidade da subministración eléctrica. afirma que as instalacións aparecen nas NSPM e que non se encontran incluídas na RAMINP, que só menciona as de producción, e que o artigo 5.1º da Lei 54/1997, do sector eléctrico, obriga a que os PXOU prevexan este tipo de instalacións e reserven espacios para elas.</p>
<p>Ás ditas manifestacións, a asociación de veciños Nós reafírmase nas súas anteriores, indicando que a Lei 9/2002, de ordenación urbanística e protección do medio rural de Galicia, e, en concreto, o artigo 28, prohíbe este uso.</p>
<p>Considerando que non se demostrou que os campos electromagnéticos con frecuencia industrial sexan daniños para a saúde, e que o órgano competente para establece-los usos do solo, de acordo coa regulamentación vixente, é o Concello de Cangas. Que este foi informado en comunicacións do 12-9-2002 e 14-10-2002, enviándose unha separata do proxecto, e dado que non houbo contestación, de acordo co R.D. 1955/2000 que desenvolve a Lei 54/1997, do sector eléctrico, artigo 131.2º.b), deben considerarse aprobadas as especificacións técnicas propostas polo peticionario da instalación no proxecto de execución.</p>
<p>Cumprido-los trámites ordenados na Lei 54/1997, do 27 de novembro, e no capítulo II do R.D. 1955/2000, esta delegación provincial, resolve:</p>
<p>Autorizar e aproba-lo proxecto de execución das devanditas instalacións, nas que as características axustaranse en tódalas súas partes ás que figuran no mesmo e ás condicións técnicas e de seguridade establecidas nos regulamentos de aplicación e nos condicionados establecidos polos ministerios, organismos ou corporacións que constan no expediente.</p>
<p>O prazo de posta en marcha da instalación, de acordo co artigo 132 do R.D. 1955/2000, será de doce meses, a partir da recepción desta resolución.</p>
<p>A efectos da posible solicitude de prórroga, o peticionario deberá ter en conta o disposto no capítulo IV do Decreto 1775/1967, do 22 de xullo.</p>
<p>Contra esta resolución poderá interpoñer recurso de alzada ante o conselleiro de Innovación, Industria e Comercio no prazo dun mes, contado a partir do día seguinte ó da súa notificación. Tamén poderá interpoñer calquera outro recurso que estime pertinente o seu dereito.</p>
<p>Pontevedra, 11 de febreiro de 2003.</p>
<p>Carmen Bianchi Valcarce</p>
<p>Delegada provincial de Pontevedra</p>

