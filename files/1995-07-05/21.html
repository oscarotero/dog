---
date: '1995-07-05'
id: 22EA
page: 5
number: 128
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 14 de xuño pola que se regula o selado de canais en matadoiros
  autorizados de excepción permanente.
range: Orde
url: 'https://www.xunta.gal/dog/Publicados/1995/19950705/Anuncio22EA_gl.html'
---
<p>O Real decreto 147/1993, do 29 de xaneiro, polo que se establecen as condicións sanitarias de producción e comercialización de carnes frescas dispón no capítulo XI do anexo I, que as carnes e despoxos destinados ó consumo público irán provistos do marcado de inspección veterinaria.</p>
<p>Así mesmo, o punto 1.6 do artigo 4 do devandito real decreto, establece que os servicios correspondentes das comunidades autónomas velarán para que as carnes frescas procedentes dos establecementos acollidos ó réxime de excepción permanente, é dicir, de pouca capacidade, de acordo coa Orde do 26 de marzo de 1992 do Ministerio de Relaciones coas Cortes e da Secretaría do Goberno, estean marcados cos selos aprobados para tal fin.</p>
<p>Precísase polo tanto regula-lo formato das marcas para que sexa uniforme e sirva de garantía dunha acción sanitaria ante o consumidor.</p>
<p>É por iso que en virtude das facultades que me confire o artigo 34.6º da Lei 1/1983, do 22 de febreiro, reguladora da Xunta e do seu presidente, reformada por Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>A presente orde establece as normas sobre o marcado de carnes frescas e despoxos destinados ó consumo humano procedentes de animais domésticos nas especies bovina, porcina, ovina e caprina, así coma os solípedos domésticos que fosen sacrificados en matadoiros autorizados de excepción permanente.</p>
<p>Artigo 2º</p>
<p>As carnes procedentes de establecementos de excepción permanente que fosen declaradas conformes ás condicións de hixiene e de inspección sanitaria previstas no Real decreto 147/1993, deberán ir marcadas co selo de inspección veterinaria á que se refire o anexo da presente orde.</p>
<p>O marcado de inspección veterinaria deberá efectuarse baixo a responsabilidade do veterinario oficial, o cal conservará os instrumentos destinados ó marcado e soamente poderá confiarllos ó persoal auxiliar do establecemento no momento de realiza-la dita operación e durante o tempo necesario para ela.</p>
<p>Artigo 3º</p>
<p>As marcas dos canais poderán facerse con tinta ou a lume utilizando un selo que reúna as características establecidas nesta orde.</p>
<p>Os fígados marcaranse a lume con este selo de inspección veterinaria, coa identificación individual dos pertencentes ós bovinos de acordo coa Orde de 16 de setembro de 1994 (BOE 22-11-1994, nº 227).</p>
<p>Os despoxos marcaranse a tinta ou a lume co citado selo de inspección veterinaria.</p>
<p>Artigo 4º</p>
<p>Cando se utilicen tintas, deberán ser indelebles e resisti-la acción do proceso de industrialización e comercialización, recaendo a responsabilidade da súa aplicación e permanencia sobre o establecemento autorizado.</p>
<p>Utilizaranse soamente tintas autorizadas que na súa composición inclúan os seguintes colorantes: marrón HT (E-155) ou unha mestura de azul brillante FCF (E-133) e vermello allura AC (E.129).</p>
<p>Artigo 5º</p>
<p>O selo de inspección veterinaria -anexo desta orde- terá forma rectangular e as súas dimensións serán de 7 centímetros de longo por 4.5 centímetros de alto.</p>
<p>Na lenda do selo figurarán con caracteres lexibles os seguintes datos:</p>
<p>-Na parte superior: M local.</p>
<p>-No centro: número do rexistro sanitario do establecemento.</p>
<p>-Na parte inferior: código do concello.</p>
<p>Os caracteres impresos serán dunha altura de 0,80 cm. para as letras e 1 cm. para os números.</p>
<p>Artigo 6º</p>
<p>Os canais que pesen máis de 65 quilogramos deberán levar selos de inspección veterinaria en cada semicanal, nos seguintes lugares polo menos: cara externa da perna, lombelo, costelar e lombo.</p>
<p>O resto dos canais deberán levar catro sinais de marcado como mínimo, colocados sobre os lombos e sobre a cara externa da perna.</p>
<p>Artigo 7º</p>
<p>A distribución das carnes frescas para o consumo, procedentes dos establecementos de producción limitada, farase exclusivamente dentro do ámbito territorial da zona veterinaria de Saúde Pública que corresponda á localidade onde se encontre situado o establecemento.</p>
<p>Disposición adicional</p>
<p>En todo o non previsto por esta orde será de aplicación o disposto no Real decreto 147/1993, do 24 de xaneiro, polo que se establecen as condicións sanitarias de producción e comercialización de carnes frescas.</p>
<p>Disposición derradeira</p>
<p>Facúltase a Dirección Xeral de Saúde Pública para dicta-las instruccións oportunas para a correcta aplicación da presente normativa.</p>
<p>Santiago de Compostela, 14 de xuño de 1995.</p>
<p>José M. Romay Beccaría</p>
<p>Conselleiro de Sanidade e Servicios Sociais</p>
<p>ANEXO</p>
<p>M.LOCAL (1)</p>
<p>10.00000/X (2)</p>
<p>0000 (3)</p>
<p>(1) Matadoiro local.</p>
<p>(2) Número de Rexistro Sanitario/Provincia.</p>
<p>(3) Código do Concello onde se atopa o matadoiro.</p>
<p>4731</p>

