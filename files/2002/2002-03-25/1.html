---
date: '2002-03-25'
id: 54D6
page: 3
number: 59
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Decreto 83/2002, do 28 de febreiro, polo que se modifica o artigo 18 do
  Decreto 227/1995, do 20 de xullo, polo que se aproba o Regulamento do ente
  público Portos de Galicia.
range: Decreto
url: 'https://www.xunta.gal/dog/Publicados/2002/20020325/Anuncio54D6_gl.html'
---
<p>O Decreto 227/1995, do 20 de xullo, aprobou o Regulamento do ente público Portos de Galicia, dictado en aplicación e desenvolvemento da Lei 5/1994, do 29 de novembro, de creación do devandito ente público.</p>
<p>Á vista do tempo transcorrido desde a posta en aplicación da devandita disposición regulamentaria, resulta aconsellable adapta-la realidade da evolución da actuación administrativa, posta de manifesto a través da experiencia adquirida polo ente público, coa utilización dos actuais medios persoais e materiais e sistemas de administración acordes coas funcións a el encomendadas.</p>
<p>Esta experiencia acumulada e a actual organización do ente público permite axilizar e levar a cabo axeitadamente a xestión e a administración ordinaria do organismo a través dos servicios administrativos dos que xa se dispón.</p>
<p>Sen embargo, o cargo de presidente do consello de administración do ente público, en función do seu carácter executivo, fai preciso que conte cun órgano de asistencia e apoio para o desenvolvemento dalgúns dos seus cometidos e para impulsar e mellora-la interrelación entre o desenvolvemento das operacións portuarias e o resto dos servicios do ente público.</p>
<p>En consecuencia, por proposta do conselleiro de Política Territorial, Obras Públicas e Vivenda e logo de deliberación do Consello da Xunta de Galicia, na súa reunión do día vinteoito de febreiro de dous mil dous,</p>
<p>DISPOÑO:</p>
<p>Artigo único.-Modifícase o artigo 18 do Regulamento do ente público Portos de Galicia, aprobado polo Decreto 227/1995, do 20 de xullo, que queda redactado do seguinte teor:</p>
<p>«Artigo 18º.-O director de operacións.</p>
<p>O presidente poderá designar un director de operacións, baixo a súa dependencia directa, para o desenvolvemento das seguintes funcións:</p>
<p>a) Coordina-lo desenvolvemento das operacións portuarias e a ordenación das zonas de auga dos portos co resto dos servicios do ente público.</p>
<p>b) Elaborar normas e propoñer instruccións para a mellora do tráfico portuario de buques, vehículos e mercadorías nas zonas de servicios dos portos.</p>
<p>c) Exercer cantas outras funcións lle sexan encomendadas polo presidente».</p>
<p>Disposicións derradeiras</p>
<p>Primeira.-Facúltase o conselleiro de Política Territorial, Obras Públicas e Vivenda para dictar cantas disposicións esixa a execución e o cumprimento do disposto no presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteoito de febreiro de dous mil dous.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E VIVENDA</p>

