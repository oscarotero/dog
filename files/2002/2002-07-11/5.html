---
date: '2002-07-11'
id: E1E6
page: 10
number: 133
agency: CONSELLERÍA DE SANIDADE
section: III. OUTRAS DISPOSICIÓNS
title: >-
  Orde do 25 de xuño de 2002 pola que se declara de interese galego a Fundación
  Galega contra o Narcotráfico e se ordena a súa inscrición no Rexistro de
  Fundacións de Interese Galego.
range: Orde
url: 'https://www.xunta.gal/dog/Publicados/2002/20020711/AnuncioE1E6_gl.html'
---
<p>Con data do 3 de xuño de 2002 foi publicada no Diario Oficial de Galicia a orde da Consellería da Presidencia e Administración Pública do 23 de maio de 2002, pola que se clasifica de interese benéfico-social a Fundación Galega contra o Narcotráfico, adscribíndoa á Consellería de Sanidade, que exercerá plenamente o protectorado sobre ela.</p>
<p>Esta fundación, de acordo co establecido no artigo 6 dos seus estatutos ten como obxecto loitar contra o tráfico ilícito de drogas e as súas consecuencias, a través do teléfono antidroga de denuncia, prevención e axuda ó drogodependente; colaboración permanente coas forzas e corpos de seguridade do Estado, celebración de xornadas e foros de debate, propostas lexislativas e outras actividades.</p>
<p>Por todo isto, en virtude das competencias que me confire o artigo 34 da Lei 1/1983, do 22 de febreiro, reguladora da Xunta e do seu presidente, e segundo o establecido no artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, e o artigo 32.3º a) do Decreto 248/1992, do 18 de xuño, polo que se aproba o regulamento de organización e funcionamento das fundacións de interese galego,</p>
<p>DISPOÑO:</p>
<p>Primeiro.-Declarar de interese galego a Fundación Galega contra o Narcotráfico, ó cumpriren os seus estatutos as prescricións que, para tal efecto, sinala a vixente lexislación en materia de fundacións de interese galego.</p>
<p>Segundo.-Ordena-la inscrición da Fundación Galega contra o Narcotráfico, no Rexistro de Fundacións de Interese Galego, sección da Consellería de Sanidade, para os efectos constitutivos que sinala o artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Terceiro.-A dita fundación queda sometida ó disposto no resto da normativa de xeral aplicación, en especial, á obriga de dar publicidade suficiente ás súas actividades e á ausencia de ánimo de lucro na prestación dos seus servicios, quedando obrigada a lle render contas anualmente ó protectorado e xustificar, a través dunha memoria anual, o cumprimento das cargas fundacionais, así como a presentarlle o proxecto de orzamento ó protectorado con anterioridade ó inicio do exercicio económico para o que se formula e debendo solicita-las preceptivas autorizacións do protectorado cando sexan necesarias.</p>
<p>Santiago de Compostela, 25 de xuño de 2002.</p>
<p>José María Hernández Cochón</p>
<p>Conselleiro de Sanidade</p>

