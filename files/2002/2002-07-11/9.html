---
date: '2002-07-11'
id: E1F6
page: 10
number: 133
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 3 de xullo de 2002 pola que se convoca o VII Curso para a
  obtención do diploma de inspección de servicios da Xunta de Galicia.
range: Resolución
url: 'https://www.xunta.gal/dog/Publicados/2002/20020711/AnuncioE1F6_gl.html'
---
<p>O Decreto 121/1992, do 14 de maio (DOG nº 96, do 21 de maio) regula a estructura orgánica e as funcións da Inspección Xeral de Servicios da Consellería da Presidencia e Administración Pública.</p>
<p>Para o desempeño de determinados postos de traballo, a Lei 4/1988, do 26 de maio, da función pública de Galicia (DOG nº 104, do 1 de xuño), modificada pola Lei 4/1991, do 8 de marzo (DOG nº 51, do 13 de xuño) no seu artigo 27.2º, establece como requisito necesario estar en posesión de diploma específico.</p>
<p>A Orde do 6 de maio de 1992 (DOG nº 88, do 11 de maio) establece que para o desempeño dos postos de traballo de inspectores e subinspectores de servicios será requisito necesario estar en posesión do diploma de inspección de servicios expedido pola EGAP (artigo 1), engadindo que, para a obtención do citado diploma, será necesario consegui-lo resultado favorable no curso convocado para o efecto (artigo 2).</p>
<p>En consecuencia, convócase o VII curso para a obtención do diploma de inspección de servicios, que deberá desenvolverse conforme as seguintes bases:</p>
<p>Primeira.-Obxecto do curso.</p>
<p>O presente curso ten por obxecto ofrece-la formación específica e os coñecementos prácticos necesarios que garantan que os que o superen reúnan as esixencias de idoneidade necesarias para poderen acceder, se é o caso, ós postos de traballo correspondentes a inspectores e subinspectores de servicios.</p>
<p>Segunda.-Solicitantes.</p>
<p>Poderán solicita-la súa participación no curso os funcionarios que, con referencia ó último día do prazo de presentación de instancias, reúnan os seguintes requisitos:</p>
<p>a) Pertencer a un corpo ou escala dos grupos A ou B de calquera Administración pública, incluídos no ámbito da aplicación da Lei 30/1984, do 2 de agosto, de medidas para a reforma da función pública, e da Lei 4/1988, do 26 de maio, da función pública de Galicia.</p>
<p>b) Estar en situación de servicio activo ou servicios especiais nalgunha das administracións públicas.</p>
<p>c) Ter prestado servicios en calquera Administración pública por un tempo mínimo de 3 anos.</p>
<p>Terceira.-Instancias, memoria e prazo de presentación.</p>
<p>As instancias presentaranse segundo o modelo que figura como anexo I da presente convocatoria. A elas uniranse as certificacións ás que fai referencia o anexo II, así como os documentos (orixinais ou copias compulsadas) xustificativas destas.</p>
<p>Os solicitantes deberán presentar xunto coa instancia unha breve memoria que conteña 3 propostas para mellora-lo funcionamento da unidade á que pertencen, mediante a aplicación de técnicas de organización e xestión. Esta memoria terá unha extensión máxima de 5 folios, escrita á máquina ou ordenador, en DIN A4.</p>
<p>Os anexos I e II, xunto coa documentación que corresponda, se é o caso, así como a memoria e a autorización do superior xerárquico para participar no curso, presentaranse no rexistro xeral da Consellería da Presidencia, Relacións Institucionais e Administración Pública, sito no edificio administrativo nº 1 de San Caetano, ou por calquera dos medios previstos pola normativa reguladora do procedemento administrativo.</p>
<p>O prazo de presentación de instancias rematará o día 19 de agosto.</p>
<p>Cuarta.-Comisión de selección.</p>
<p>A selección dos participantes no curso será realizada por unha comisión integrada polos seguintes membros:</p>
<p>Presidente: o director xeral da Inspección Xeral de Servicios.</p>
<p>Vocais: o director xeral-xefe da Asesoría Xurídica da Xunta de Galicia, a directora xeral de Función Pública, o director da Escola Galega de Administración Pública, o director do curso, un representante das organizacións sindicais presentes na mesa de negociación da Xunta de Galicia e un inspector de servicios designado polo director xeral da Inspección Xeral de Servicios, que fará de secretario da comisión, con voz, pero sen voto.</p>
<p>Quinta.-Selección dos participantes.</p>
<p>A selección dos participantes faraa a comisión en dúas fases:</p>
<p>-Baremo de méritos.</p>
<p>-Entrevista persoal.</p>
<p>Sexta.-Baremo de méritos.</p>
<p>No baremo valoraranse, ata un máximo de 6 puntos, os seguintes méritos adquiridos ata a data de publicación da presente resolución no Diario Oficial de Galicia.</p>
<p>a) Pertenza ós grupos A ou B:</p>
<p>-Por pertencer ó grupo A: 2 puntos.</p>
<p>-Por pertencer ó grupo B: 1,5 puntos.</p>
<p>A pertenza a un ou outro grupo deberá ser certificada, segundo o anexo II, polo responsable dos servicios de persoal de que dependa o solicitante.</p>
<p>En caso de que unha persoa pertenza ós dous grupos, só se valorará a pertenza ó grupo A.</p>
<p>b) Experiencia en postos de traballo relacionados con tarefas de organización, racionalización, administración orzamentaria, de persoal e sistemas de información na Administración pública: 0,10 puntos por cada ano ata un máximo de 2 puntos.</p>
<p>A experiencia desenvolvida na Administración pública deberá ser certificada, segundo o anexo II, polo responsable dos servicios de persoal de que dependa o solicitante. As datas de referencia, para</p>
<p>efectos do cómputo do tempo, serán as que figuren nas dilixencias de toma de posesión e de cesamento.</p>
<p>c) Avaliación da memoria presentada considerando a racionalidade, coherencia, orixinalidade e posibilidade de aplicación práctica das propostas contidas nela, cun máximo de 2 puntos.</p>
<p>Sétima.-Entrevista persoal.</p>
<p>A entrevista valorarase de 0 a 4 puntos e orientarase a determina-las condicións intelectuais e profesionais, calidades humanas e idoneidade dos aspirantes para o desenvolvemento dos postos de inspector e subinspector de servicios.</p>
<p>Oitava.-Relación de admitidos.</p>
<p>Finalizadas as entrevistas, a relación de admitidos publicarase no prazo de tres meses, contados a partir da publicación da presente resolución no DOG, no taboleiro de anuncios da EGAP, do Centro de Información Administrativa e Atención ó Cidadán e, se é o caso, delegacións provinciais da Consellería da Presidencia, Relacións Institucionais e Administración Pública, sen prexuízo de comunicarllo directamente ós interesados. Esgotado o dito prazo, sen resolución expresa, deberá entenderse desestimada a petición por silencio administrativo.</p>
<p>Contra a citada relación poderase interpoñer, se é o caso, recurso potestativo de reposición perante o director da Escola Galega de Administración Pública no prazo dun mes contado a partir do día seguinte á súa notificación, ou directamente recurso contencioso-administrativo no prazo de dous meses contados desde o día seguinte á súa notificación, sen prexuízo de que os interesados poidan executar calquera outro que estimen oportuno.</p>
<p>Novena.-Características do curso.</p>
<p>-Número de prazas: 25</p>
<p>-Lugar de celebración: Escola Galega de Administración Pública. Polígono das Fontiñas, s/n, Santiago de Compostela.</p>
<p>-Duración: 150 horas, durante os meses de outubro e novembro de 2002, repartidas en horas lectivas e de realización dos traballos prácticos.</p>
<p>-Horario: xeralmente os xoves e venres, en sesións de mañá e tarde.</p>
<p>Décima.-Modificacións.</p>
<p>A Inspección Xeral de Servicios poderá modifica-la duración, datas e horarios mencionados para adapta-los ás necesidades administrativas e ás continxencias que xurdan no desenvolvemento do curso.</p>
<p>Décimo primeira.-Contido do curso.</p>
<p>Estará constituído polo desenvolvemento teórico-práctico dos seguintes módulos:</p>
<p>-Módulo I.</p>
<p>Título: aptitudes e habilidades para o traballo de inspector e subinspector de servicios.</p>
<p>Contido: efectos humanos da relación do inspector de servicios coas unidades. Variables que se deben ter en conta na implantación dun sistema de control. A utilización dos resultados do control para a mellora da xestión. A relación de entrevista.</p>
<p>-Módulo II.</p>
<p>Título: técnicas de descrición e análises de procedementos e procesos administrativos.</p>
<p>Contidos: técnicas de descrición de procedementos: fluxogramación e documentación. Metodoloxía de análises de procedementos e oportunidades de simplificación e racionalización.</p>
<p>-Módulo III.</p>
<p>Título: análises de estructuras e cargas de traballo. Avaliación do rendemento.</p>
<p>Contido: técnicas de análises de estructuras e cargas de traballo. Análises de estructuras organizativas. Técnicas de avaliación do rendemento. Especial referencia á avaliación do rendemento da Xunta de Galicia.</p>
<p>-Módulo IV.</p>
<p>Título: metodoloxía e técnicas de inspección operativa de servicios.</p>
<p>Contido: modalidades de proxectos de intervención organizativa. Técnicas de inspección e auditoría operativa. Proxectos de mellora organizativa: metodoloxía.</p>
<p>Décimo segunda.-Asistencia.</p>
<p>É obrigatoria a asistencia e puntualidade a tódalas actividades do curso. A ausencia xustificada deberá ser autorizada polo director do curso.</p>
<p>A falta de asistencia, aínda que estea xustificada, en máis do 20% das horas lectivas, determinará tamén a cualificación de non apto no curso.</p>
<p>Décimo terceira.-Avaliación do curso.</p>
<p>Ó longo do curso efectuarase unha avaliación do traballo realizado polos participantes considerando, para tal efecto, o seu grao de dedicación e o aproveitamento obtido no contido dos diversos módulos.</p>
<p>Décimo cuarta.-Expedición do diploma.</p>
<p>Finalizado o curso, o seu director elevará proposta dos participantes considerados aptos ó inspector xeral de Servicios, que dictará resolución definitiva. A Escola Galega de Administración Pública procederá á expedición do diploma de inspección de servicios.</p>
<p>Santiago de Compostela, 3 de xullo de 2002.</p>
<p>Domingo Bello Janeiro</p>
<p>Director da Escola Galega</p>
<p>de Administración Pública</p>

