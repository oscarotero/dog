---
date: '2002-04-05'
id: 5FFA
page: 4
number: 66
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 1 de abril de 2002 pola que se regula o uso de instalacións xuvenís
  dependentes da Consellería de Familia e Promoción do Emprego, Muller e
  Xuventude en réxime de oferta concertada durante a campaña de verán de 2002.
range: Orde
url: 'https://www.xunta.gal/dog/Publicados/2002/20020405/Anuncio5FFA_gl.html'
---
<p>As instalacións xuvenís son un instrumento ó servicio dos mozos, e a Consellería de Familia e Promoción do Emprego, Muller e Xuventude é consciente da precariedade e insuficiencia de medios e instalacións axeitadas de que dispoñen as asociacións xuvenís e demais entidades públicas e privadas que realizan actividades coa infancia e a xuventude. En consecuencia, co obxecto de facilita-lo uso de instalacións axeitadas a estas entidades para a realización de actividades xuvenís no ámbito do lecer durante o verán deste ano, a Consellería de Familia e Promoción do Emprego, Muller e Xuventude pon á disposición destas e regula, a través desta orde e baixo a denominación de oferta concertada, o réxime de utilización das súas instalacións xuvenís durante a campaña verán-2002, que abrangue o período do 10 de xuño ó 30 de setembro.</p>
<p>Por todo isto,</p>
<p>DISPOÑO:</p>
<p>Artigo 1º.-Obxecto.</p>
<p>A Consellería de Familia e Promoción do Emprego, Muller e Xuventude convoca a presente oferta de uso das súas instalacións xuvenís para a campaña de verán do ano que corre -que comprende do 10</p>
<p>de xuño ó 30 de setembro-, nos termos que se establecen nesta orde e de acordo coa distribución de prazas que se recolle no anexo I.</p>
<p>Artigo 2º.-Servicios ofertados.</p>
<p>O uso das instalacións ofertadas suporá dispoñer:</p>
<p>-Dos servicios de auga, gas, electricidade e alimentación en réxime de pensión completa.</p>
<p>-Do material (excepto o correspondente ás actividades específicas), que, no caso dos campamentos, comprende tamén as tendas de campaña, colchóns e mantas.</p>
<p>-Xerencia e persoal de servicio.</p>
<p>Artigo 3º.-Destinatarios.</p>
<p>Poderán solicita-lo uso das instalacións de referencia:</p>
<p>1. As asociacións xuvenís, as entidades prestadoras de servicios á xuventude e as escolas de tempo libre, debidamente constituídas e legalizadas.</p>
<p>2. O Consello da Xuventude de Galicia e os consellos locais e municipais de xuventude.</p>
<p>3. Corporacións locais.</p>
<p>4. Outras entidades públicas ou privadas que realicen actividades coa infancia e a xuventude.</p>
<p>Artigo 4º.-Solicitude.</p>
<p>As solicitudes, subscritas por persoa suficientemente acreditada, presentaranse conforme o modelo normalizado recollido no anexo II desta orde, no rexistro xeral da Consellería de Familia e Promoción do Emprego, Muller e Xuventude, nos rexistros das súas delegacións provinciais ou por calquera dos procedementos establecidos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>O prazo de presesentación de solicitudes será de 20 días hábiles, contado a partir do día seguinte ó da publicación desta orde no Diario Oficial de Galicia.</p>
<p>Artigo 5º.-Criterios de adxudicación.</p>
<p>1. Para a adxudicación do uso das instalacións ofertadas establécese a seguinte orde de preferencia:</p>
<p>1) Asociacións xuvenís, entidades prestadoras de servicios á xuventude e escolas de tempo libre domiciliadas na Comunidade Autónoma galega, e censadas ou rexistradas no correspondente censo ou rexistro dependente da Dirección Xeral de Xuventude.</p>
<p>2) Consello da Xuventude de Galicia.</p>
<p>3) Corporacións locais.</p>
<p>4) Asociacións xuvenís, entidades prestadoras de servicios á xuventude e escolas de tempo libre domiciliadas noutras comunidades autónomas.</p>
<p>5) Outras entidades públicas ou privadas que o soliciten con fins asistenciais.</p>
<p>2. Pola súa banda, dentro do previsto no parágrafo anterior, terán prioridade:</p>
<p>a) As que soliciten un maior número de prazas ata o tope máximo de cada instalación fixado no citado anexo I.</p>
<p>b) As solicitudes das entidades que cubran as prazas por convocatoria aberta e non reservadas exclusivamente ós seus membros ou asociados.</p>
<p>c) As entidades domiciliadas na Comunidade Autónoma galega.</p>
<p>d) As entidades que soliciten instalacións das que non gozaron nos dous últimos anos.</p>
<p>e) As que subvencionen o total ou parte da cota que teñen que paga-los participantes.</p>
<p>3. Sen prexuízo do disposto nos números 1 e 2 deste artigo, as entidades que en anos anteriores non fixeron uso das instalacións unha vez adxudicadas, sen presentar causa xustificada no seu momento, pasarán a ocupa-lo último lugar dentro dos criterios de prioridade descritos nos puntos anteriores.</p>
<p>Artigo 6º.-Resolución.</p>
<p>As solicitudes presentadas serán examinadas por unha comisión de valoración constituída para o efecto, e que estará integrada por:</p>
<p>-O subdirector xeral de Promoción e Actividades, que será o seu presidente.</p>
<p>-Os catro delegados provinciais da Consellería de Familia e Promoción do Emprego, Muller e Xuventude ou o funcionario en quen deleguen.</p>
<p>-Un representante do Consello da Xuventude de Galicia.</p>
<p>-Un funcionario da Dirección Xeral de Xuventude designado pola directora xeral, que actuará como secretario.</p>
<p>Esta comisión, valoradas as solicitudes conforme os criterios establecidos no artigo 5º desta orde, elevará proposta de resolución á directora xeral de Xuventude, que deberá dicta-la correspondente resolución de adxudicación provisional nun prazo de 10 días.</p>
<p>A resolución seralles notificada a tódolos solicitantes no prazo máximo de catro meses, contados desde a publicación desta orde no Diario Oficial de Galicia. Transcorrido o dito prazo sen que recaia resolución expresa, deberá entenderse desestimada a petición correspondente. A dita resolución non esgota a vía administrativa e contra ela poderá interpoñerse recurso de alzada ante a conselleira de Familia e Promoción do Emprego, Muller e Xuventude no plazo dun mes a partir do día seguinte ó da notificación da resolución, de acordo co disposto nos artigos 114 e 115 da Lei 30/1992, de réxime xurídico das administracións públicas e do procedemento</p>
<p>administrativo común, modificada pola Lei 4/1999, do 13 de xaneiro.</p>
<p>A antedita resolución publicarase nos taboleiros de anuncios da Dirección Xeral de Xuventude e das delegacións provinciais da Consellería de Familia e Promoción do Emprego, Muller e Xuventude.</p>
<p>Artigo 7º.-Reserva de prazas e primeiro pagamento.</p>
<p>1. Recibida a resolución de adxudicación provisional, os beneficiarios están obrigados, no prazo de 10 días:</p>
<p>-A ingresar, en concepto de reserva de prazas, o 15% do importe correspondente ás prazas adxudicadas. A dita cantidade non será reintegrable en caso de que decaese a adxudicación realizada por incumprimento das obrigas expresadas neste artigo, se a entidade adxudicataria anulase a reserva de utilización da instalación, reducise o número de usuarios previstos ou os días de uso solicitado.</p>
<p>-A presentar, no Servicio de Xuventude da delegación da Consellería de Familia e Promoción do Emprego,Muller e Xuventude da provincia na que estea a instalación adxudicada, a seguinte documentación:</p>
<p>a) Breve proxecto das actividades que se van realizar.</p>
<p>b) Acreditación da persoa que subscribiu a solicitude como representante da entidade solicitante.</p>
<p>c) Xustificante do aboamento do 15% expresado anteriormente.</p>
<p>2. Se transcorrido o prazo de 10 días desde a notificación da adxudicación non se cumprisen os requisitos anteriores, declararase expresamente, a través da oportuna resolución, a desestencia da solicitude efectuada, ofertándose as prazas ó seguinte solicitante proposto pola comisión de valoración. En caso de non cubrirse as prazas desta forma, a delegación provincial correspondente reservarallas a quen as demande.</p>
<p>Artigo 8º.-Autorización de uso temporal.</p>
<p>1. Transcorridos 15 días desde a finalización do prazo establecido no artigo anterior, a entidade beneficiaria deberá formaliza-lo documento de aceptación das condicións particulares de uso da instalación e aboa-lo 40% do importe correspondente ás prazas que confirme. A dita cantidade ou a parte proporcional non será reintegrable se o número de usuarios ó inicio da actividade é menor ó confirmado.</p>
<p>O documento de aceptación das condicións particulares de uso e o xustificante do segundo ingreso presentaranse no Servicio de Xuventude da delegación da Consellería de Familia e Promoción do Emprego, Muller e Xuventude da provincia na que estea a instalación adxudicada.</p>
<p>Así mesmo, presentarán a relación dos responsables que dirixan a actividade e a acreditación das titulacións esixidas en materia de tempo libre, tendo</p>
<p>en conta o disposto no artigo 47 do Decreto 50/2000, do 20 de xaneiro, polo que se refunde e actualiza a normativa vixente en materia de xuventude (DOG nº 49, do 10 de marzo).</p>
<p>Cumpridas as condicións anteriores, a delegación da Consellería de Familia e Promoción do Emprego, Muller e Xuventude correspondente facilitaralle á entidade beneficiaria o documento de autorización de uso temporal da instalación.</p>
<p>2. A entidade beneficiaria deberá aboar, 20 días antes da data de incorporación á instalación adxudicada, o 45% do importe correspondente ás prazas confirmadas co segundo pagamento, de acordo co disposto no parágrafo primeiro deste artigo. A dita cantidade non será reintegrable se o número de usuarios ó inicio da actividade é menor que o confirmado.</p>
<p>A entidade beneficiaria deberá leva-lo xustificante deste terceiro ingreso no momento da incorporación á instalación adxudicada.</p>
<p>Se transcorridos os diferentes prazos establecidos nos parágrafos primeiro e segundo deste artigo non se fixesen os pagamentos correspondentes polas entidades beneficiarias, procederase de acordo co disposto no parágrafo segundo do artigo 7º desta orde.</p>
<p>Artigo 9º.-Obrigas dos beneficiarios.</p>
<p>Os adxudicatarios estarán obrigados:</p>
<p>1. A cumpri-los requisitos que esixe a lexislación vixente, a observa-las normas de réxime interior da instalación e as indicacións da persoa responsable desta no referente a aqueles aspectos non recollidos, expresamente, nas citadas normas.</p>
<p>2. A responder dos actos que se realicen nas instalacións concedidas e das consecuencias que deles se deriven, así como de toda responsabilidade civil derivada de calquera acto.</p>
<p>3. A aboa-lo importe dos desperfectos que produzan no material e nos equipamentos da instalación durante o período de uso desta.</p>
<p>Artigo 10º</p>
<p>Os prezos dos servicios ofertados nesta orde aparecen recollidos na letra A.1 do anexo I da Orde do 20 de decembro de 2001, pola que se fixan as tarifas e prezos en servicios de xuventude nas instalacións xuvenís para o ano 2002 (DOG nº 251, do 31 de decembro).</p>
<p>O aboamento dos diferentes pagamentos regulados nesta orde efectuarase utilizando os impresos destinados para o efecto, que se encontran á disposición dos interesados na Dirección Xeral de Xuventude ou en calquera delegación provincial da Consellería de Familia e Promoción do Emprego, Muller e Xuventude.</p>
<p>Disposicións derradeiras</p>
<p>Primeira.-Autorízase a directora xeral de Xuventude para dicta-las disposicións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de abril de 2002.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>ANEXO I</p>
<table><tbody><tr><td></td></tr>
<tr><td>Provincia</td><td>Instalación xuvenil</td><td>Data</td><td>Nº prazas ofertadas</td><td>Total de prazas</td></tr>
<tr><td></td></tr>
</tbody></table>
<table><tbody><tr><td></td><td>Albergue xuvenil Marina Española-Bergondo</td><td>10/20-6-2002</td><td>100</td><td></td></tr>
<tr><td></td></tr>
<tr><td></td><td>Albergue xuvenil Gandarío-Bergondo</td><td>1/15-9-2002</td><td>50</td><td></td></tr>
<tr><td></td></tr>
<tr><td></td><td></td><td>16/30-9-2002</td><td>200</td><td></td></tr>
<tr><td></td></tr>
<tr><td>A Coruña</td><td>Campamento xuvenil Furelos-Melide</td><td>16/30-8-2002</td><td>60</td><td>660</td></tr>
<tr><td></td></tr>
<tr><td></td><td>Campamento xuvenil Epiñeira-Boiro</td><td>17-31/8/02</td><td>100</td><td></td></tr>
<tr><td></td></tr>
<tr><td></td><td>Campamento xuvenil Virxe de Loreto-Porto do Son</td><td>1/15-8-2002</td><td>50</td><td></td></tr>
<tr><td></td></tr>
<tr><td></td><td></td><td>17/31-8-2002</td><td>100</td><td></td></tr>
<tr><td></td></tr>
<tr><td></td><td>Albergue xuvenil Benigno Quiroga-Portomarín</td><td>17/31-8-2002</td><td>60</td><td></td></tr>
<tr><td></td></tr>
<tr><td></td><td>Residencia xuvenil Irmáns Pedrosa-Lugo</td><td>17/31-8-2002</td><td>50</td><td></td></tr>
<tr><td></td></tr>
<tr><td>Lugo</td><td></td><td>16/30-7-2002</td><td>150</td><td>760</td></tr>
<tr><td></td></tr>
<tr><td></td><td>Campamento xuvenil A Devesa-Ribadeo</td><td>1/15-8-2002</td><td>250</td><td></td></tr>
<tr><td></td></tr>
<tr><td></td><td></td><td>17/31-8-2002</td><td>250</td><td></td></tr>
<tr><td></td></tr>
<tr><td>Ourense</td><td>Residencia xuvenil F. López Cuevillas-Ourense</td><td>17/30-9-2002</td><td>65</td><td>165</td></tr>
<tr><td></td></tr>
<tr><td></td><td>Campamento xuvenil Penedos de Xacinto-Entrimo</td><td>17/31-8-2002</td><td>100</td><td></td></tr>
<tr><td></td></tr>
<tr><td></td><td>Residencia xuvenil Altamar-Vigo</td><td>1/15-7-2002</td><td>30</td><td></td></tr>
<tr><td></td></tr>
<tr><td>Pontevedra</td><td>Campamento xuvenil Pontemaril-Forcarei</td><td>17/31-8-2002</td><td>180</td><td>310</td></tr>
<tr><td></td></tr>
<tr><td></td><td>Campamento xuvenil Illa de Ons-Bueu</td><td>17/31-8-2002</td><td>100</td><td></td></tr>
<tr><td></td></tr>
<tr><td></td><td>1.895</td></tr>
<tr><td></td></tr></tbody></table>

