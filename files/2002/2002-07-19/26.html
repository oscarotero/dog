---
date: '2002-07-19'
id: E822
page: 11
number: 139
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: VI. ANUNCIOS
title: >-
  Resolución do 21 de xuño de 2002, da Dirección Xeral de Urbanismo, pola que se
  anuncia a aprobación definitiva dos proxectos de expropiación forzosa, polo
  procedemento de taxación conxunta, dos bens e dereitos que se precisen ocupar
  para execución do proxecto de modificación do plan especial de protección e
  reforma interior do casco histórico de Ourense na unidade UE-4, zona 12.
  (Expediente 112/2002).
range: Resolución
url: 'https://www.xunta.gal/dog/Publicados/2002/20020719/AnuncioE822_gl.html'
---
<p>Vista a documentación que figura no expediente nº 112/2002, remitido polo delegado provincial do IGVS de Ourense, de acordo cos seguintes:</p>
<p>I. Antecedentes:</p>
<p>1. O Instituto Galego da Vivenda e Solo remitiu o expediente de expropiación forzosa polo procedemento de taxación conxunta dos bens e dereitos que se precisen ocupar para a execución do proxecto de modificación do plan especial de protección e reforma interior do casco histórico de Ourense na unidade UE-4 zona 12.</p>
<p>2. O Concello de Ourense o 20 de decembro de 2001 acordou inicia-lo expediente de expropiación forzosa mediante o proxecto de taxación conxunta e sometelo a información pública polo prazo dun mes, anunciando no diario La Región do 28 de marzo de 2002 e no DOG do 11 de abril de 2002.</p>
<p>3. As taxacións foron notificadas individualmente ós que aparecen como titulares de bens e dereitos no expediente, dándolles traslado literal da correspondente folla de taxación e da proposta de fixación dos criterios de valoración, para que formulasen alegacións no prazo dun mes, contado a partir da data de notificación, tal e como sinala o artigo 145.4º da Lei do solo de Galicia.</p>
<p>4. O Instituto Galego da Vivenda e Solo, emite un certificado no sentido de que non se presentaron alegacións polos interesados no expediente.</p>
<p>II. Fundamentos xurídicos:</p>
<p>Primeiro.-O proxecto de expropiación forzosa tramitouse polo procedemento de taxación conxunta de conformidade co disposto no artigo 145 da Lei do solo de Galicia.</p>
<p>Segundo.-O proxecto de expropiación polo procedemento de taxación conxunta ten por obxecto executa-lo proxecto de modificación do plan especial de protección e reforma interior do casco histórico de Ourense na unidade UE-4 zona 12.</p>
<p>En virtude do disposto polos artigos 33 da Lei 6/1998, do 13 de abril, sobre rexime do solo e valoracións, e os artigos 54, en relación co 124 e 145, da Lei 1/1997, do 24 de marzo, do solo de Galicia, a dita aprobación implica a declaración de utilidade pública das obras e a necesidade da ocupación dos terreos e edificacións correspondentes para os fins da expropiación ou imposición de serviduría.</p>
<p>Terceiro.-O expediente tramitado conta coa documentación preceptiva esixida polo artigo 145.1º da Lei 1/1997, do solo de Galicia:</p>
<p>-Determinación do seu ámbito territorial, cos documentos que o identifican en canto a situación, superficie e lindeiros.</p>
<p>-Fixación de prezos coa valoración razoada do solo, segundo a súa cualificación urbanística.</p>
<p>-Follas de prezo xusto individualizado de cada predio.</p>
<p>-Follas de prezo xusto que corresponden a outras indemnizacións, se é o caso.</p>
<p>Cuarto.-Os criterios de valoración fixados no proxecto de expropiación axústanse ós establecidos polos artigos 23 e seguintes da Lei 6/1998, sobre réxime do solo e valoracións.</p>
<p>Quinto.-A competencia para aproba-lo expediente de expropiación forzosa polo procedemento de taxación conxunta correspóndelle por delegación ó director xeral de Urbanismo, de acordo co artigo 1 da Orde do 30 de decembro de 1999 do conselleiro de Política Territorial, Obras Públicas e Vivenda, (DOG do 10 de xaneiro de 2000), pola que se delegan atribucións en materia de urbanismo.</p>
<p>Na súa virtude, vista a Lei 1/1997, do 24 de marzo, do solo de Galicia, a Lei 6/1998, do 13 de abril, sobre réxime do solo e valoracións e as demais disposicións aplicables, proponse adopta-la seguinte resolución:</p>
<p>Primeiro.-Aprobar definitivamente o proxecto de expropiación forzosa polo procedemento de taxación conxunta dos bens e dereitos necesarios para a execución do proxecto de modificación do plan especial de protección e reforma interior do casco histórico de Ourense na unidade UE-4 zona 12, para os efectos previstos polos artigos 145 e 146 da Lei 1/1997, do 24 de marzo, do solo de Galicia.</p>
<p>Esta aprobación definitiva do expediente de taxación conxunta implicará a declaración de urxencia da ocupación dos bens e dereitos afectados polo proxecto de expropiación, de conformidade co establecido no artigo 146.1º da Lei do solo de Galicia.</p>
<p>En consecuencia, o pagamento ou depósito do importe da valoración establecida producirá os efectos previstos nos números 6º, 7º e 8º do artigo 52 da Lei de expropiación forzosa, sen prexuízo de que continúe a tramitación do procedemento para a definitiva fixación do prezo xusto (artigo 146.2º da Lei do solo de Galicia).</p>
<p>Segundo.-Notifica-lo contido desta resolución aprobatoria do expediente ó Concello de Ourense, e de xeito individualizado a tódolos que aparezan como titulares dos bens e dereitos que figuran no expediente, ós que se lles xuntarán a correspondente folla de valoración, conferíndolles un prazo de vinte días durante o que poderán manifestar por escrito ante esta dirección xeral a súa desconformidade coa valoración establecida no expediente aprobado, de conformidade co disposto polo artigo 145.7º da Lei do solo de Galicia, advertíndolles que transcorrido o citado prazo de vinte días sen que se formule oposición á valoración, entenderase aceptada a que se fixou no acto aprobatorio do expediente, entendéndose determinado o prezo xusto definitivamente e de conformidade (artigo 145.8º da Lei do solo de Galicia).</p>
<p>Terceiro.-Publica-la presente resolución así como a seguinte relación dos bens e dereitos afectados pola expropiación, no Diario Oficial de Galicia e no taboleiro de edictos do concello:</p>
<p>Relación de propietarios afectados pola expropiación forzosa de bens e dereitos que se precisan ocupar para execución do proxecto de modificación do plan especial de protección e reforma interior da zona histórica de Ourense na unidade UE-4 zona 12 (Ourense).</p>
<p>Nº predio/Natureza/Situación/Propietario/Superficie m que se vai expropiar/Construccións e outros elementos/Plantación e cultivos/Prezo xusto para o propietario/Outro dereito que se vai expropiar/Titular do dereito/Prezo xusto do dereito.</p>
<p>3A/Urbana/Terreo na parte posterior da Rúa Julio Prieto Nespereira nº 1/Luis e María de las Victorias Álvarez Rodríguez/205,94 m/Non/Non/32.253,22 euros/Non.</p>
<p>Así mesmo, a publicación e exposición no taboleiro de edictos do concello servirá de notificación ós propietarios descoñecidos, ós que se ignore o lugar de notificación, ou ben tramitada a notificación, non se puidese realizar. Todo isto, de conformidade co disposto polo artigo 59.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Cuarto.-Igualmente, notificaráselle o contido desta resolución á Fiscalía da Audiencia Provincial, para os efectos establecidos no artigo 5 da Lei de expropiación forzosa, en relación cos propietarios descoñecidos e os non comparecentes no procedemento expropiatorio.</p>
<p>Contra esta resolución que pon fin á vía administrativa, poderase interpoñer recurso potestativo de reposición ante o conselleiro de Política Territorial Obras Públicas e Vivenda, no prazo dun mes contado a partir do día seguinte ó da notificación desta resolución (artigo 116, da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro) ou recurso contencioso-administrativo perante a sala do contencioso-administrativo do Tribunal Superior de Xustiza de Galicia no prazo de dous meses contados desde o día seguinte ó da notificación (artigo 46.1º da Lei 29/1998, do 13 de xullo, da xurisdicción contencioso-administrativa).</p>
<p>Para o caso de que se interpoña o recurso potestativo de reposición, ata que sexa resolto expresamente ou se producise a desestimación presunta, non se poderá interpoñe-lo recurso contencioso-administrativo.</p>
<p>Todo isto sen prexuízo de que, no caso de desconformidade coa valoración establecida, os interesados dispoñen dun prazo de vinte días para manifesta-la súa desconformidade como se indicou no punto 2 desta resolución, nos termos establecidos polo artigo 145.8º da Lei do solo de Galicia.</p>
<p>Santiago de Compostela, 21 de xuño de 2002</p>
<p>José Jesús Cudeiro Mazaira</p>
<p>Director xeral de Urbanismo</p>

