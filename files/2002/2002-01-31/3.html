---
date: '2002-01-31'
id: 224E
page: 1
number: 23
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 11/2002, do 10 de xaneiro, polo que se declara o ano 2002 ano de frei
  Martín Sarmiento.
range: Decreto
url: 'https://www.xunta.gal/dog/Publicados/2002/20020131/Anuncio224E_gl.html'
---
<p>A Real Academia Galega decidiu dedica-lo Día das Letras Galegas do ano 2002 a frei Martín Sarmiento. Grande humanista, intelectual de fondos e extensos coñecementos, realizou traballos eruditos sobre os máis diversos temas, destacando a súa vocación como botánico e os seus traballos lingüísticos e etimolóxicos. A súa obra contribuíu de xeito decisivo ó coñecemento de Galicia e do idioma galego.</p>
<p>Aínda que son escasos os seus textos escritos en galego, frei Martín Sarmiento dedicou parte da súa obra a defende-la lingua, propuxo a edición de textos e a creación de cátedras para o seu ensino.</p>
<p>A faceta fundamental de frei Martín Sarmiento foi a súa contribución ó coñecemento e a defensa apaixonados do idioma galego, nunha época en que a nosa fala estaba reducida a usos case exclusivamente orais. Pioneiro nos estudios lingüísticos, a súa preocupación pola etimoloxía calla na obra Onomástico Etimológico de la Lengua Gallega que foi o grande apoio intelectual do noso idioma na época do Rexurdimento.</p>
<p>Na súa virtude, por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia na súa xuntanza do día dez de xaneiro de dous mil dous,</p>
<p>DISPOÑO:</p>
<p>Artigo 1º</p>
<p>Declárase o ano 2002 en Galicia ano de frei Martín Sarmiento, polo que debe constituír unha obriga para tódolos galegos participar na homenaxe debida a este insigne persoeiro da nosa historia.</p>
<p>Artigo 2º</p>
<p>As institucións públicas galegas, os centros de ensino, as bibliotecas, as asociacións e federacións culturais dependentes da Xunta de Galicia dedicarán unha parte da súa actividade a poñer de relevo a obra deste erudito, pensador e escritor que tanto fixo polas letras galegas.</p>
<p>Artigo 3º</p>
<p>Como testemuña da homenaxe a frei Martín Sarmiento a Xunta de Galicia cuñará unha medalla conmemorativa de trescentos exemplares numerados.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dez de xaneiro de dous mil dous.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>

