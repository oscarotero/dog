---
date: '2002-12-23'
id: 1D56E
page: 17
number: 247
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 20 de decembro de 2002 pola que se establecen medidas para compensar
  determinados gastos producidos como consecuencia do accidente do buque
  Prestige.
range: Orde
url: 'https://www.xunta.gal/dog/Publicados/2002/20021223/Anuncio1D56E_gl.html'
---
<p>O accidente do buque Prestige provocou unha contaminación mariña que obrigou a prohibi-la actividade pesqueira e marisqueira en determinadas zonas da costa de Galicia.</p>
<p>Esta situación fixo necesaria a publicación dunhas medidas transitorias e urxentes para facer fronte ás consecuencias do accidente, medidas que se concretaron na publicación da Orde do 18 de novembro de 2002, modificada pola Orde do 3 de decembro de 2002, pola que se establecen medidas transitorias e urxentes para facer fronte ás consecuencias do accidente do buque Prestige, en concreto, medidas que compensen os armadores, os tripulantes e os mariscadores, pola perda dos ingresos previstos.</p>
<p>As medidas foron posteriormente complementadas pola Orde do 11 de decembro de 2002, ampliando os sectores afectados ós redeiros e colaboradores familiares de embarcación, ó persoal laboral das confrarías, ós operarios das lonxas e fábricas de xeo e ós comercializadores de primeiro nivel que poidan amosa-la súa dependencia do recurso afectado, e que tivesen que cesar completamente a súa actividade.</p>
<p>As confrarías de pescadores máis as súas federacións provinciais, que se financian parcialmente dunha porcentaxe das vendas realizadas nos portos e lonxas que están baixo a súa concesión administrativa, están a ver minguados os seus ingresos, o que pode facer periga-lo labor social que están a realizar.</p>
<p>Así mesmo, os labores de limpeza das zonas afectadas polo vertido, nos que participan determinadas embarcacións pesqueiras e auxiliares de acuicultura, provoca que estas teñan que asumir unha serie de gastos, tanto no material utilizado como na deterioración que se produce nelas: avarías, pintura, limpeza, etc.</p>
<p>Visto o anterior,</p>
<p>DISPOÑO:</p>
<p>Artigo 1º</p>
<p>Poderán acollerse ás axudas establecidas nesta orde as confrarías de pescadores que, incluídas na zona de prohibición da actividade pesqueira e marisqueira, continúen a realizar labores de colaboración e asesoramento ós seus afiliados, así como ás súas federacións provinciais.</p>
<p>Así mesmo, poderán ser beneficiarios das axudas aqueles armadores das embarcacións pesqueiras e auxiliares de acuicultura que participen nos labores de limpeza da zona afectada.</p>
<p>Artigo 2º</p>
<p>El período cuberto por esta orde será, no caso das confrarías de pescadores afectadas máis para as súas federacións provinciais, desde o día 18 de novembro de 2002, e durante un máximo de seis meses, podendo ser prorrogables, no caso de que as circunstancias o recomende, e no caso das embarcacións pesqueiras e auxiliares de acuicultura, desde o día do inicio das</p>
<p>actividades de limpeza e durante o período que duren estas. O prazo de presentación das solicitudes estará aberto durante este período.</p>
<p>1. A contía que poderá percibir cada confraría de pescadores será a seguinte:</p>
<p>-Axuda ata un tope máximo de 600 euros mensuais para as confrarías de pescadores afectadas máis para as súas federacións provinciais, para acometer gastos de carácter xeral.</p>
<p>2. A contía que poderá percibir cada armador das embarcacións pesqueiras e auxiliares de acuicultura será, como máximo, igual os gastos nos que incorrese, como consecuencia da participación nos labores de limpeza.</p>
<p>As axudas imputaranse ás aplicacións orzamentarias que sinale a Lei de orzamentos xerais da Comunidade Autónoma para o ano 2003.</p>
<p>Artigo 3º</p>
<p>Para acollerse ás referidas axudas, os afectados deberán presentar unha solicitude dirixida ó conselleiro de Pesca e Asuntos Marítimos, xunto coa seguinte documentación:</p>
<p>1. En tódolos casos:</p>
<p>-Solicitude normalizada do anexo I.</p>
<p>-Certificación da entidade bancaria que acredite o número de conta do beneficiario para o aboamento da axuda.</p>
<p>2. Ademais, en cada caso particular:</p>
<p>* No caso das confrarías de pescadores:</p>
<p>-Fotocopia da tarxeta de identificación fiscal</p>
<p>-Facturas orixinais dos gastos incorridos pola confraría.</p>
<p>* No caso dos armadores das embarcacións pesqueiras, lista terceira e auxiliares de acuicultura, lista cuarta:</p>
<p>-Fotocopia do DNI ou tarxeta de identificación fiscal.</p>
<p>-Certificación da entidade asociativa na que está incluído: confraría de pescadores, asociación ou cooperativa de armadores, organización de productores o asociación de mexilloeiros, conforme participou nos labores de limpeza, co «conforme» do capitán marítimo correspondente.</p>
<p>-Facturas orixinais do investimento realizado.</p>
<p>Artigo 4º</p>
<p>Á vista das solicitudes presentadas e logo da proposta da Dirección Xeral de Estructuras e Mercados da Pesca, resolverá o conselleiro de Pesca e Asuntos Marítimos.</p>
<p>Disposición adicional</p>
<p>As medidas que se establecen nesta norma en ningún caso supoñen recoñecemento de responsabilidade da Comunidade Autónoma polo referidos danos e adóptanse sen prexuízo do dereito que asiste á Comunidade Autónoma para reclamar dos responsables os importes das indemnizacións que corresponda.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 20 de decembro de 2002.</p>
<p>Enrique Cesar López Veiga</p>
<p>Conselleiro de Pesca e Asuntos Marítimos</p>

