---
date: '2002-02-08'
id: 292E
page: 1482
number: 29
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Decreto 17/2002, do 1 de febreiro, polo que se crea a estructura orgánica da
  Secretaría Xeral para as Relacións cos Medios Informativos.
range: Decreto
url: 'https://www.xunta.gal/dog/Publicados/2002/20020208/Anuncio292E_gl.html'
---
<p>O Decreto 309/2001, do 17 de decembro, determinou os centros directivos dependentes da Presidencia da Xunta de Galicia, entre os que figura a Secretaría Xeral para as Relacións cos Medios Informativos. En consecuencia, procede o establecemento da estructura orgánica e funcional da devandita secretaría xeral, atendendo ós principios de economía e eficacia.</p>
<p>Na súa virtude, por proposta do conselleiro da Presidencia, Relacións Institucionais e Administración Pública, logo de informe das consellerías da Presidencia, Relacións Institucionais e Administración Pública, e de Economía e Facenda, no uso das atribucións conferidas pola Lei 1/1983, do 22 de febreiro e logo de deliberación do Consello da Xunta de Galicia na súa reunión do día un de febreiro de dous mil dous,</p>
<p>DISPOÑO:</p>
<p>Artigo 1º</p>
<p>1. A Secretaría Xeral para as Relacións cos Medios Informativos é o centro encargado de executa-la política xeral da Xunta de Galicia en materia das relacións institucionais cos medios informativos e da publicidade e imaxe institucional da Xunta de Galicia.</p>
<p>2. A Secretaría Xeral para as Relacións cos Medios Informativos dependerá funcionalmente da Presidencia da Xunta de Galicia e organicamente da Consellería da Presidencia, Relacións Institucionais e Administración Pública.</p>
<p>Artigo 2º</p>
<p>Correspóndelle á Secretaría Xeral para as Relacións cos Medios Informativos o exercicio das seguintes funcións:</p>
<p>a) As competencias da Xunta de Galicia en materia de relación cos medios informativos, así como o exercicio das competencias ás que fan referencia os números 2º e 3º do artigo 34, no relativo á prensa, e número 31º do artigo 27, no que se refire á publicidade, ámbolos dous do Estatuto de autonomía de Galicia.</p>
<p>b) As relacións cos medios informativos e a dirección e coordinación dos gabinetes de comunicación da Xunta de Galicia e da súa Presidencia.</p>
<p>c) O deseño e a realización da publicidade institucional da Xunta de Galicia.</p>
<p>d) Deseñar e planifica-la política de imaxe e publicidade da Xunta de Galicia, dirixindo e coordinando tódalas actividades que neste sentido leven a cabo</p>
<p>en tódolos sectores e medios de comunicación, tanto convencionais como on-line, a Xunta de Galicia e as súas institucións.</p>
<p>e) A preparación da normativa referente ós medios informativos e á publicidade.</p>
<p>f) A tramitación de expedientes relativos a subvencións, bolsas e axudas ós medios de comunicación.</p>
<p>g) A realización de estudios e, se é o caso, a súa coordinación sobre materias relativas a tódolos sectores da información e medios de comunicación en xeral.</p>
<p>h) A execución do orzamento da Secretaría Xeral para as Relacións cos Medios Informativos.</p>
<p>Artigo 3º</p>
<p>A Secretaría Xeral para as Relacións cos Medios Informativos, para o exercicio das súas funcións e competencias, contará coas seguintes unidades administrativas:</p>
<p>1. Subdirección Xeral de Coordinación Administrativa e Xestión Orzamentaria.</p>
<p>Correspóndenlle a esta subdirección xeral as seguintes funcións:</p>
<p>a) O apoio ó secretario xeral na xestión das competencias que ten asignadas.</p>
<p>b) A elaboración do anteproxecto de orzamento da Secretaría Xeral, a súa execución, o seu seguimento e a súa coordinación.</p>
<p>c) A contratación administrativa da Secretaría Xeral.</p>
<p>d) Seguimento e control orzamentario dos gastos xerais da Xunta de Galicia e os organismos públicos dependentes dela en acordos e convenios de colaboración cos medios informativos.</p>
<p>e) Cantos outros asuntos lle encomende a Secretaría Xeral no ámbito das súas competencias.</p>
<p>2. Gabinete de Comunicación.</p>
<p>O Gabinete de Comunicación proverase con persoal eventual. As súas funcións serán as seguintes:</p>
<p>a) A relación cos medios informativos en tódalas materias que afecten á Presidencia da Xunta de Galicia e ás institucións dependentes dela.</p>
<p>b) A coordinación da comunicación interdepartamental da Xunta de Galicia.</p>
<p>3. Gabinete de Análise e Avaliación.</p>
<p>O Gabinete de Análise e Avaliación proverase con persoal eventual. As súas funcións serán as seguintes:</p>
<p>a) Estudio, análise e avaliación, tanto do mercado da comunicación como da súa reciclaxe, e os propios contidos dos medios de comunicación en xeral.</p>
<p>b) Deseñar e planifica-la política de imaxe corporativa e publicidade da Xunta de Galicia, dirixindo e coordinando tódalas campañas institucionais.</p>
<p>4. Club Internacional de Prensa.</p>
<p>O Club Internacional de Prensa proverase con persoal eventual. As súas funcións serán as seguintes:</p>
<p>a) Promove-la formación e a reciclaxe do persoal dos medios de comunicación, tanto públicos como</p>
<p>privados, mediante cursos, conferencias, mesas redondas e publicacións.</p>
<p>b) Facilita-lo contacto de tódalas empresas e institucións que o soliciten cos medios de comunicación, mediante a convocatoria de roldas de prensa, tertulias, comparecencias e presentación de iniciativas.</p>
<p>Disposicións derradeiras</p>
<p>Primeira.-Facúltase o conselleiro da Presidencia, Relacións Institucionais e Administración Pública para dicta-las normas complementarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, un de febreiro de dous mil dous.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

