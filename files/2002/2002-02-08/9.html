---
date: '2002-02-08'
id: '2956'
page: 1487
number: 29
agency: CONSELLERÍA DE SANIDADE
section: III. OUTRAS DISPOSICIÓNS
title: >-
  Orde do 6 de febreiro de 2002 pola que se dictan normas para para garanti-los
  servicios esenciais durante as folgas convocadas polos catro colectivos de
  enfermeiros/as interinos/as de atención primaria de Galicia, con carácter
  indefinido tódolos luns desde as 0 a 24 horas a partir do día 11 de febreiro
  de 2002, que afectará os enfermeiros/as interinos/as de primaria das xerencias
  de atención primaria de Santiago de Compostela, A Coruña-Ferrol, Lugo, Ourense
  e Pontevedra-Vigo.
range: Orde
url: 'https://www.xunta.gal/dog/Publicados/2002/20020208/Anuncio2956_gl.html'
---
<p>O artigo 28.2º da Constitución española recoñece, como dereito fundamental da persoa, o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1998, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde e perante de cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocadas folgas que afectan os enfermeiros/as interinos/as das xerencias de atención primaria de Santiago de Compostela, A Coruña-Ferrol, Lugo, Ourense e Pontevedra-Vigo, con carácter indefinido tódolos luns, desde as 0 ás 24 horas, a partir do día 11 de febreiro de 2002, logo da audiencia dos respectivos comités de folga.</p>
<p>DISPÓN:</p>
<p>Artigo 1º</p>
<p>A folga convocada, con carácter indefinido, tódolos luns, desde as 0 horas ás 24 horas, a partir do día 11 de febreiro de 2002 e que afecta ós enfermeiros/as interinos/as das xerencias de atención primaria da Comunidade Autónoma, enténdese condicionada ó mantemento dos servicios mínimos.</p>
<p>Os servicios mínimos que se fixan resultan totalmente imprescindibles para mante-la adecuada cobertura dos servicios das institucións sanitarias, en evitación de que se produzan graves prexuízos ós usuarios.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga, coa atención ós usuarios que, baixo ningún concepto, poden quedar desasistidos polas características do servicio dispensado.</p>
<p>Os criterios rectores para a determinación dos efectivos necesarios, explicítanse do modo seguinte:</p>
<p>I. Cobertura do 100% da actividade urxente.</p>
<p>II. Os servicios mínimos que se fixan no tramo ordinario de atención prestarán asistencia urxente ou inaprazable desa unidade calquera que sexa a modalidade da prestación. A determinación dos efectivos realizarase con base nos tramos seguintes:</p>
<p>-En centros con catro ou menos profesionais: 1 efectivo.</p>
<p>-En centros con cinco a oito profesionais: 2 efectivos.</p>
<p>-En centros con nove a doce profesionais: 3 efectivos.</p>
<p>-En centros con máis de 13 profesionais: 4 efectivos.</p>
<p>III. Nas unidades de apoio atendidas especificamente por un profesional, permanecerá de servicios mínimos este profesional.</p>
<p>Con fundamento nestes criterios determinaranse os efectivos necesarios para a cobertura da asistencia sanitaria cada día de folga, tendo en conta que a folga afecta exclusivamente os/as enfermeiros/as interinos/as, os servicios mínimos deberán recaer sobre este persoal no caso de ser efectivo necesario de acordo cos parámetros anteriores.</p>
<p>Artigo 2º</p>
<p>Os efectivos necesarios cada día de folga, fixados con base no artigo anterior e nos acordos cos comités de folga correspondentes, deberán ser publicados nos taboléiros de anuncios dos centros e das xerencias de atención primaria.</p>
<p>A designación nominal, con carácter rotatorio, do persoal que deberá cubri-los distintos servicios, será determinada polo director-xerente do centro, procedéndose á súa publicación nos taboleiros de anuncios dos centros de traballos.</p>
<p>Artigo 3º</p>
<p>Os paros e alteracións no traballo por parte do persoal necesario para o mantemento dos servicios mínimos determinados e expostos nos taboleiros de anuncios das xerencias de atención primaria, serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 6 de febreiro de 2002.</p>
<p>José Mª Hernández Cochón</p>
<p>Conselleiro de Sanidade</p>

