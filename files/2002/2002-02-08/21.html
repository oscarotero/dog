---
date: '2002-02-08'
id: '2986'
page: 1511
number: 29
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 28 de xaneiro de 2002 pola que se convocan tres bolsas de
  biblioteconomía e documentación.
range: Resolución
url: 'https://www.xunta.gal/dog/Publicados/2002/20020208/Anuncio2986_gl.html'
---
<p>O artigo 3.1º g) da Lei 10/1989, do 10 de xullo, de modificación da Lei 4/1987, do 27 de maio, de creación da Escola Galega de Administración Pública, considera entre os fins da EGAP a investigación, a documentación, o estudio e a realización de traballos de divulgación no eido da Administración pública, promovendo a súa máxima difusión.</p>
<p>En execución do plan de actividades da EGAP para o ano 2002 e de conformidade coa referida lei, convócanse tres bolsas de biblioteconomía e documentación, segundo as seguintes bases:</p>
<p>Primeira.-Obxecto.</p>
<p>A Escola Galega de Administración Pública convoca tres bolsas de biblioteconomía e documentación para a execución de tarefas desta natureza na biblioteca desta escola.</p>
<p>Segunda.-Duración e dotación económica.</p>
<p>As tarefas relativas a estas bolsas iniciaranse a partir da incorporación dos bolseiros e rematarán o 31 de decembro de 2002. Poderán ser prorrogadas, en función do aproveitamento do adxudicatario, sempre que exista crédito adecuado e suficiente por un ano ou, se é o caso, ata que se resolva a convocatoria do ano 2003.</p>
<p>A dotación económica de cada bolsa será de 806 euros mensuais brutos coa retención fiscal que lle corresponda. Respecto ó pagamento, observarase o disposto no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, e o artigo 40 da Lei 4/2000, do 27 de decembro, de orzamentos xerais da Comunidade Autónoma de Galicia para o ano 2001, acordando o pagamento parcial á conta da liquidación definitiva a medida que se xustifiquen os libramentos anteriores, ata a porcentaxe do 80% da subvención concedida. O importe citado será pagado mensualmente na conta bancaria indicada polo interesado, logo da certificación emitida polo xefe do Servicio de Estudios, Investigación e Publicacións da EGAP, acreditativa das tarefas executadas.</p>
<p>Os pagamentos serán efectuados pola EGAP con cargo á aplicación orzamentaria 04.50.122 A.480.00 dos orzamentos xerais da Comunidade Autónoma de Galicia para 2001, que se prorrogaron para o exercicio de 2002 polo Decreto 401/2001, do 28 de decembro, e pola orde de desenvolvemento do 29 de decembro de 2001.</p>
<p>Antes de proceder ó último pagamento, os beneficiarios deberán efectuar unha declaración xurada ou responsable conforme non desfrutaron doutra bolsa que a adxudicada en virtude desta convocatoria.</p>
<p>Terceira.-Natureza xurídica da relación.</p>
<p>A condición de bolseiro non xerará unha relación laboral nin administrativa coa Xunta de Galicia, nin a súa inclusión na Seguridade Social. Será incompatible co desfrute doutras bolsas.</p>
<p>Cuarta.-Requisitos dos participantes.</p>
<p>Poderán optar ás bolsas as persoas que reúnan os seguintes requisitos:</p>
<p>a) Ser titulado/a superior universitario con especialidade en bibliotecas ou licenciado en dereito con formación e experiencia en bibliotecas.</p>
<p>b) Acreditar formación e/ou experiencia en traballos de biblioteconomía e documentación.</p>
<p>c) Acreditar formación e/ou coñecementos da lingua galega.</p>
<p>d) Acreditar formación e/ou experiencia en informática.</p>
<p>Quinta.-Solicitudes.</p>
<p>As persoas interesadas presentarán no rexistro da Escola Galega de Administración Pública, dentro dos quince días naturais seguintes ó da publicación desta convocatoria, a seguinte documentación:</p>
<p>a) Unha instancia de admisión para participar nas probas de selección, segundo o modelo anexo.</p>
<p>b) Certificación académica na que se detallen as cualificacións obtidas na licenciatura.</p>
<p>c) Documentos que acrediten a formación e/ou experiencia esixida no punto 4.b, 4.c e 4.d.</p>
<p>d) Memoria descritiva, en tres folios como mínimo e cinco como máximo, das tarefas de colaboración dun bolseiro na biblioteca dun centro de formación de funcionarios públicos.</p>
<p>e) Declaración xurada ou responsable compromenténdose a renunciar se fose seleccionado para outra bolsa.</p>
<p>Sexta.-Tribunal.</p>
<p>Presidente: o secretario xeral da Escola Galega de Administración Pública.</p>
<p>Vocal: unha persoa experta en biblioteconomía.</p>
<p>Secretario: o xefe do Servicio de Estudios, Investigación e Publicacións da EGAP.</p>
<p>Sétima.-Criterios para a selección dos bolseiros.</p>
<p>A selección realizarase mediante a valoración dos méritos acreditados conforme o seguinte baremo:</p>
<p>a) Expediente académico: ata catro puntos.</p>
<p>b) Formación ou experiencia en temas relacionados co obxecto desta bolsa: ata dous puntos.</p>
<p>c) Coñecementos da lingua galega: ata dous puntos.</p>
<p>d) Coñecementos de informática: ata dous puntos.</p>
<p>e) Memoria: ata cinco puntos.</p>
<p>O tribunal non valorará aqueles méritos dos candidatos que non estean acreditados documentalmente.</p>
<p>O tribunal poderá realizar unha entrevista cos aspirantes. Á vista da valoración dos méritos dos candidatos, o tribunal determinará a puntuación mínima para acceder á entrevista A entrevista versará sobre os seus méritos curriculares e a memoria, e terá unha duración máxima de quince minutos. A puntuación máxima pola entrevista non superará o 25% da que corresponda pola aplicación do baremo.</p>
<p>Finalmente, o tribunal fará pública no taboleiro de anuncios da EGAP a relación de candidatos por orde de puntuación.</p>
<p>Oitava.-Réxime de colaboración.</p>
<p>Os aspirantes seleccionados incorporaranse, logo da aceptación da bolsa, no prazo de tres días naturais seguintes ó da notificación do outorgamento.</p>
<p>Os bolseiros prestarán a súa colaboración, baixo as indicacións do xefe do Servicio de Estudios, Investigación e Publicacións, en horario de mañá e/ou tarde, de luns a venres na Escola Galega da Administración Pública. Os traballos realizados quedarán en propiedade da EGAP.</p>
<p>Os bolseiros presentarán ó remate das bolsas un informe sobre os traballos realizados.</p>
<p>Así mesmo, deberán asistir ás actividades que a EGAP considere convenientes para a súa formación. Os gastos ocasionados con motivo destas actividades serán pagados pola EGAP, logo de que o xefe do Servicio de Estudios, Investigación e Publicacións certifique os gastos producidos; os gastos de desprazamento, aloxamento e mantenza non poderán supera-la contía establecida para o grupo II do Decreto 144/2001, do 7 de xuño, sobre as indemnizacións por razón do servicio ó persoal con destino na Administración autonómica de Galicia.</p>
<p>No caso de que un adxudicatario, por calquera motivo, non poida presta-la súa colaboración, será substituído polo candidato seguinte por orde de puntuación. En caso de renuncia á bolsa, non se entenderá que existe incumprimento das condicións establecidas para a súa concesión, sempre e cando o órgano xestor certifique o correcto desempeño por parte do bolseiro das tarefas inherentes á bolsa, garantindo a continuidade delas coa substitución por outro bolseiro. Cando a data da renuncia non coincida co derradeiro día de cada mes, aboarase a parte proporcional correspondente ó desfrute da bolsa.</p>
<p>Novena.-Anulación da bolsa.</p>
<p>No caso de incumprimento das tarefas de colaboración a EGAP poderá, por proposta do xefe de Servicio de Estudios, Investigación e Publicacións, e logo de escoita-la persoa afectada, anula-la bolsa.</p>
<p>A solicitude das bolsas implica o coñecemento e a aceptación destas bases.</p>
<p>Décima.-Resolución e recursos.</p>
<p>A resolución administrativa relativa á concesión ou denegación da bolsa seralles notificada ós interesados no prazo de seis meses, contados a partir da publicación desta resolución no Diario Oficial de Galicia. Esgotado o dito prazo sen resolución expresa, deberá entenderse desestimada a petición por silencio administrativo.</p>
<p>As resolucións expresas ou presuntas que se dicten esgotarán a vía administrativa e poderá interpoñerse, chegado o caso, recurso potestativo de reposición perante o director da Escola Galega de Administración Pública no prazo dun mes, contado a partir do día seguinte ó da súa notificación, se fose expresa, ou no prazo de tres meses, contados desde o día</p>
<p>seguinte a aquel no que se producise o acto presunto, se non o fose. Tamén se poderá optar por interpor directamente recurso contencioso-administrativo no prazo de dous meses, contados desde o día seguinte ó da súa notificación, se o acto fora expreso, e, se non o fora, o prazo para interpolo será de seis meses, contados desde o día seguinte a aquel no que se produza o acto presunto, sen prexuízo de que os interesados poidan interpor calquera outro que consideren oportuno.</p>
<p>Santiago de Compostela, 28 de xaneiro de 2002.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

