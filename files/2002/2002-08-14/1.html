---
date: '2002-08-14'
id: F926
page: 12
number: 156
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Orde do 29 de xullo de 2002 pola que se establecen os procedementos de
  información en materia de calidade da subministración eléctrica e se crea a
  Comisión de Seguimento da Calidade do Servicio Eléctrico de Galicia.
range: Orde
url: 'https://www.xunta.gal/dog/Publicados/2002/20020814/AnuncioF926_gl.html'
---
<p>O Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedemento de autorización de instalacións de enerxía eléctrica establece no seu artigo 104 que «o distribuidor deberá dispoñer dun sistema de rexistro de incidencias de acordo co procedemento de medida e control da continuidade da subministración e da calidade do producto» que lle permita determina-la afectación das incidencias de continuidade da subministración das súas redes con todos e cada un dos consumidores conectados a elas en tódalas súas zonas de distribución. O prazo máximo de implantación será dun ano desde a aprobación deste.</p>
<p>Pola súa parte, o artigo 108.3º do real decreto mencionado establece que as empresas distribuidoras «deberán dispoñer dun procedemento de medida e control da continuidade da subministración e a calidade do producto, homoxéneo para tódalas empresas e auditable. Este procedemento será presentado de maneira conxunta polas empresas distribuidoras para a súa aprobación polo Ministerio de Economía, logo do informe da Comisión Nacional de Enerxía, no prazo de seis meses desde a entrada en vigor do presente real decreto».</p>
<p>Así mesmo por, orde ECO/797/2002 foi aprobado o procedemento de media e control da continuidade da subministración eléctrica.</p>
<p>Polo exposto, tendo en conta que o artigo 28 do Estatuto de autonomía de Galicia, e o artigo 3.3º da Lei 54/1997, reguladora do sector eléctrico, determinan a competencia autonómica no desenvolvemento e execución da normativa básica estatal.</p>
<p>DISPOÑO:</p>
<p>Capítulo I</p>
<p>Procedemento de información</p>
<p>Artigo 1º</p>
<p>As empresas distribuidoras de enerxía eléctrica na Comunidade Autónoma de Galicia deberán dispoñer dun sistema de información que permita o acceso por vía telemática á información que o Real decreto 1955/2000 e a orde ECO/797/2002, obrigan a dispoñer por parte das ditas empresas.</p>
<p>O dito acceso quedará restrinxido ó persoal funcionario ó servicio da Administración da Xunta de Galicia que expresamente autorice o conselleiro de</p>
<p>Industria e Comercio. A información dispoñible será tal que se respecten os principios establecidos na Lei de protección de datos.</p>
<p>Artigo 2º</p>
<p>Con periodicidade trimestral as empresas distribuidoras de enerxía eléctrica na Comunidade Autónoma de Galicia deberán remitir un informe por comarcas, sobre a continuidade da subministración eléctrica coa información que esixe o punto 16 «modelo de informe» do anexo da orde ECO/797/2002.</p>
<p>A dita información deberá permiti-la elaboración dos índices de calidade zonal TIEPI, percentil 80 do TIEPI e NIEPI, e será difundida pola Consellería de Industria e Comercio e estará dispoñible na páxina web da dita consellería.</p>
<p>Artigo 3º</p>
<p>No suposto de incumprimento das obrigas reguladas nesta orde haberá que aterse ó disposto no título X «sobre infraccións e sancións» da Lei 54/1997.</p>
<p>Capítulo II</p>
<p>Comisión de seguimento da calidade</p>
<p>da subministración eléctrica</p>
<p>Artigo 4º</p>
<p>Créase a Comisión de Seguimento da Calidade da subministración eléctrica en Galicia coa seguinte composición:</p>
<p>Presidente:</p>
<p>* O director xeral de Industria, Enerxía e Minas.</p>
<p>Secretario:</p>
<p>* Un funcionario da Consellería de Industria e Comercio.</p>
<p>Vocais:</p>
<p>* O director do Instituto Enerxético de Galicia (Inega).</p>
<p>* O director de Área de Enerxías Convencionais do Inega.</p>
<p>* Un representante de cada unha das delegacións provinciais da Consellería de Industria e Comercio.</p>
<p>* Un representante da Federación Galega de Municipios e Provincias (Fegamp).</p>
<p>* Seis representantes das compañías distribuidoras.</p>
<p>* O presidente do Instituto Galego de Consumo.</p>
<p>* O presidente do Consello Galego de Consumidores.</p>
<p>A dita comisión reunirase polo menos unha vez ó ano e elevará ó conselleiro de Industria e Comercio un informe anual sobre a calidade da subministración eléctrica en Galicia.</p>
<p>Disposicións adicionais</p>
<p>Primeira.-O acceso por vía telemática disposto no artigo 1º deberá estar dispoñible no prazo estable</p>
<p>cido polo artigo 104 do R.D. 1955/2000 en relación coa orde ECO/797/2002.</p>
<p>Segunda.-A periodicidade trimestral regulada no artigo 2º comezarase a computar a partir do 15 de setembro de 2002.</p>
<p>Disposicións derradeiras</p>
<p>Primeira.-Autorízase o director xeral de Industria Enerxía e Minas para dicta-las disposicións que sexan precisas para o desenvolvemento e execución desta orde.</p>
<p>Segunda.-A presente orde entrará en vigor unha vez transcorrido un mes desde a súa publicación.</p>
<p>Santiago de Compostela, 29 de xullo de 2002.</p>
<p>Juan Rodríguez Yuste</p>
<p>Conselleiro de Industria e Comercio</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

