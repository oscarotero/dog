---
date: '2002-06-10'
id: B5DA
page: 8
number: 110
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 195/2002, do 23 de maio, polo que se crean os Premios de Iniciativas
  de Mellora da Calidade de Xestión de Servicios nas Entidades Locais de
  Galicia.
range: Decreto
url: 'https://www.xunta.gal/dog/Publicados/2002/20020610/AnuncioB5DA_gl.html'
---
<p>O ordenamento xurídico-constitucional prevé como finalidade da Administración pública a de servi-los intereses da sociedade, actuando para iso de acordo cuns principios propios dun Estado social e democrático de dereito. Nas últimas décadas, as administracións públicas téñense erixido como principais subministradoras de bens e servicios ó conxunto dos cidadáns, polo que a súa actividade constitúe un elemento decisivo no establecemento das condicións necesarias para o incremento da calidade e a competitividade.</p>
<p>Neste senso, as administracións non poden permanecer alleas á introducción nas súas organizacións da cultura e técnicas de xestión da calidade, responsabilizándose, así, da calidade global dos servicios. Os custos directos destes servicios e os derivados da ausencia de calidade na súa prestación repercuten sobre os cidadáns e, nese sentido, é preciso o compromiso por parte delas coa procura e introducción de novas fórmulas de xestión que dean cumprido sentido ó mandado constitucional de eficacia na actuación administrativa.</p>
<p>Por todo iso, e en consideración ó carácter de proximidade ó cidadán que singulariza especialmente a Administración local, estímase necesaria a introducción de prácticas na súa xestión que vaian dando contido a un propósito mais amplo de modernización e reforma da Administración pública no sentido de adaptarse, nas súas formas organizativas e funcio</p>
<p>nais, ás transformacións sociais, económicas e tecnolóxicas do seu medio.</p>
<p>Neste sentido, o obxectivo do presente decreto é abri-lo camiño na Comunidade Autónoma de Galicia do recoñecemento de actuacións, postas en marcha polas entidades locais que respondan á necesidade de introducir nas súas estructuras a cultura e as técnicas de xestión de calidade total xa integradas en distintas organizacións, tanto públicas como privadas, redundando deste xeito, mediante a mellora dos seus procesos internos, na optimización do servicio que lle prestan ós cidadáns.</p>
<p>Por outra banda, a Lei 5/1997, do 22 de xullo, de Administración local de Galicia, prevé que as administracións axustarán as súas actuacións ós principios de colaboración, auxilio e cooperación, atribuíndo á Xunta de Galicia as funcións de coordinación; estos principios, e como manifestación deles, aconsellan acometer iniciativas que, como a que resulta obxecto do presente decreto, vaian na procura dunha colaboración entre a Administración autonómica e a local que redunde nunha mellora do servicio ó cidadán.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do vintetrés de maio de dous mil dous,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto.</p>
<p>O presente decreto ten por obxecto crea-los premios anuais de Iniciativas de Mellora da Calidade de Xestión de Servicios nas Entidades Locais da Comunidade Autónoma de Galicia.</p>
<p>Artigo 2º.-Ámbito de aplicación.</p>
<p>Os premios regulados no presente decreto terán como destinatarios ás deputacións provinciais, concellos, consorcios e mancomunidades, e demais entidades locais da Comunidade Autónoma de Galicia.</p>
<p>Capítulo II</p>
<p>Os premios de iniciativas de mellora da calidade</p>
<p>de xestión de servicios nas entidades locais galegas</p>
<p>Artigo 3º.-Creación e fins.</p>
<p>Créanse os Premios de Iniciativas de Mellora da Calidade de Xestión de Servicios no ámbito da Administración local en Galicia, co fin de estimular e recoñece-la actuación das entidades locais da Comunidade Autónoma de Galicia que se teñan distinguido polas iniciativas de implantación de actividades de mellora na xestión dos servicios que teñen encomendados.</p>
<p>Artigo 4º.-Características dos premios.</p>
<p>1. A convocatoria dos premios realizarase con carácter anual, mediante orde da consellería com</p>
<p>petente en materia de Administración local, determinándose nela as bases polas que se deberá rexe-la súa concesión, as categorías dos premios, así como a composición do xurado encargado da valoración das iniciativas presentadas e calquera outro aspecto relacionado co seu desenvolvemento, todo isto con suxeición ó marco definido no presente decreto.</p>
<p>2. Os premios poderán valorar, entre outras, actuacións referidas a innovacións en xestión de novas tecnoloxías, simplificación e racionalización de procedementos administrativos, prevención de riscos laborais, así como a implantación de cartas de servicios nas administracións locais e outros instrumentos de xestión da calidade.</p>
<p>3. Os premios diríxense a concellos, deputacións provinciais, consorcios e mancomunidades, e demais entidades locais da Comunidade Autónoma de Galicia.</p>
<p>Artigo 5º.-Efectos dos premios.</p>
<p>As entidades premiadas en calquera das súas categorías poderán mencionar nos seus locais publicacións e material impreso que obtiveron o correspondente galardón.</p>
<p>A Xunta de Galicia poderá publicar e divulga-las iniciativas premiadas, citando as entidades locais galardoadas.</p>
<p>Disposicións derradeiras</p>
<p>Primeira.-Facultades de aplicación e desenvolvemento.</p>
<p>Autorízase o conselleiro de Xustiza, Interior e Relacións Laborais para dicta-las disposicións e medidas necesarias para a aplicación e desenvolvemento do presente decreto.</p>
<p>Segunda.-Entrada en vigor.</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintetrés de maio de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

