---
date: '2002-04-19'
id: 6EF6
page: 5352
number: 76
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 20 de marzo de 2002 pola que se autoriza o cambio de domicilio social
  da Fundación Juana de Vega e se inscribe no Rexistro de Fundacións deste
  protectorado.
range: Orde
url: 'https://www.xunta.gal/dog/Publicados/2002/20020419/Anuncio6EF6_gl.html'
---
<p>Analizado o expediente de referencia, promovido pola Fundación Juana de Vega.</p>
<p>Resultando que a Fundación Juana de Vega foi constituída por Juana de Vega Martínez y Losada, condesa de Espoz y Mina, dándolle coma finalidade a de dar ensino e capacitación agrícola ós interesados de San Pedro de Nós, en Oleiros (A Coruña), segundo carta fundacional que consta no seu testamento do 31 de maio de 1869, e que foi protocolizada en acto xudicial do 22 de xuño de 1872.</p>
<p>Resultando que esta fundación se clasificou como benéfico-docente pola Real orde do 30 de xuño de 1925, do Ministerio de Instrucción Pública e Belas Artes.</p>
<p>Resultando que mediante resolución da Consellería de Educación e Cultura do 2 de xullo de 1985, logo de seren asumidas por esta Comunidade Autónoma as competencias en materia de fundacións, autorizouse o cambio de denominación da fundación ó actual de Juana de Vega e aprobouse o cambio de finalidade e os novos estatutos da fundación, encontrándose inscrita no rexistro de fundacións desta consellería co número 58.</p>
<p>Resultando que a Fundación Juana de Vega solicitou ante a Consellería de Educación e Ordenación Universitaria o cambio de domicilio social que figura nos seus estatutos.</p>
<p>Vista a Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, de reforma da Lei 7/1983; así como o Regulamento de organización e funcionamento do protectorado das fundacións de interese galego, aprobado polo Decreto 248/1992, do 18 de xuño, e a carta fundacional da referida fundación e as súas posteriores modificacións.</p>
<p>Considerando que as fundacións de interese galego poden modifica-los seus estatutos coas condicións previstas no artigo 38 do citado regulamento.</p>
<p>Considerando que na tramitación do expediente se cumpriron os requisitos esixidos no artigo 10 da Lei 7/1983, e 32.3º e 38 do citado regulamento.</p>
<p>Considerando que esta modificación estatutaria é conforme coa vontade fundacional, esta consellería</p>
<p>RESOLVE:</p>
<p>Primeiro.-Autoriza-lo cambio do domicilio social da Fundación Juana de Vega á casa e predio da súa propiedade, denominada A Carballeira, sita na rúa Salvador Allende, s/n, lugar de Vilar, en San Pedro de Nós, Oleiros (A Coruña).</p>
<p>Segundo.-Practica-la inscrición desta modificación estatutaria no Rexistro de Fundacións deste protectorado, logo da publicación da presente orde no Diario Oficial de Galicia, data a partir da que entrará en vigor tal cambio estatutario.</p>
<p>Terceiro.-A presente disposición, que pon fin á vía administrativa, de acordo co establecido no artigo 109 c) da Lei 30/1992, de réxime xurídico das administracións públicas e do procedemento administrativo común, poderá ser impugnada potestativamente mediante o recurso de reposición no prazo dun mes e ante o conselleiro de Educación e Ordenación Universitaria, ou ben impugnada directamente ante a xurisdicción contencioso-administrativa, no prazo de dous meses, contados desde o día seguinte ó da súa publicación no Diario Oficial de Galicia.</p>
<p>Santiago de Compostela, 20 de marzo de 2002.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

