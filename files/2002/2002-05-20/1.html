---
date: '2002-05-20'
id: 935A
page: 7314
number: 95
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 170/2002, do 2 de maio, polo que se crea a Rede Galega de Alerta sobre
  Riscos Relacionados cos Medicamentos e Productos Sanitarios de Uso Humano.
range: Decreto
url: 'https://www.xunta.gal/dog/Publicados/2002/20020520/Anuncio935A_gl.html'
---
<p>Os medicamentos e os productos sanitarios requiren do cumprimento dos requisitos establecidos na súa previa autorización sanitaria de comercialización e posta no mercado, para a súa utilización na prevención, diagnóstico e tratamento de enfermidades ou doenzas nas persoas. Así, a Lei 25/1990, do 20 de decembro, do medicamento, regula no seu artigo 56 que para comproba-la observancia das condicións da autorización dos productos farmacéuticos, o Ministerio de Sanidade e Consumo e as comunidades autónomas con competencia na execución en materia de lexislación de productos farmacéuticos, poderán establecer programas de control de calidade dos medicamentos, así como a obrigatoriedade de colaboración nestes programas e da comunicación ás autoridades sanitarias das anomalías das que tiveran coñecemento, os profesionais sanitarios, os fabricantes e os distribuidores. Así mesmo, no seu artigo 57, recolle o deber dos profesionais sanitarios de comunicar con celeridade ás autoridades sanitarias </p>
<p>ou ós centros especializados designados, os efectos inesperados ou tóxicos para as persoas ou para a saúde pública que puidesen causa-los medicamentos.</p>
<p>Así mesmo, a Lei 14/1986, do 25 de abril, xeral de sanidade, regula no seu artigo 18.11º que as administracións públicas, a través dos seus servicios de saúde e dos órganos competentes en cada caso, desenvolverán actuacións para o control sanitario dos productos farmacéuticos, outros productos e elementos de utilización terapéutica, diagnóstica e auxiliar e daqueloutros que afectando o organismo humano, poidan supor un risco para a saúde das persoas.</p>
<p>Por outra banda, o artigo 106 da dita Lei 25/1990, do medicamento, establece que as autoridades sanitarias poderán adoptar medidas cautelares para a súa posta en corentena, retirada do mercado ou suspensión da comercialización, no caso de que exista ou se sospeite un risco inminente e grave para a saúde en relación cos medicamentos ou productos sanitarios. Neste sentido, a administración sanitaria que adoptou a medida cautelar deberá informar desta a Administración do Estado de maneira inmediata, ademais de pór en coñecemento das ditas medidas polos medios idóneos e coa rapidez adecuada a cada caso, ós servicios sanitarios, entidades responsables ou público en xeral, segundo proceda.</p>
<p>De conformidade co anterior, co disposto no Real decreto 1379/1997, do 29 de agosto, sobre traspaso</p>
<p>de funcións e servicios da Administración do Estado á Comunidade Autónoma de Galicia en materia de execución da lexislación do Estado sobre productos farmacéuticos e co establecido na Lei 5/1999, do 21 de maio, de ordenación farmacéutica, a Consellería de Sanidade, co obxecto de garanti-la vixilancia e control dos problemas potenciais que poidan existir na elaboración, distribución, dispensación, venda e utilización dos medicamentos ou productos sanitarios de uso humano na Comunidade Autónoma galega, considera conveniente a creación dunha rede galega de alerta sobre riscos relacionados cos medicamentos e productos sanitarios.</p>
<p>Así mesmo, coa posta en funcionamento desta rede de alerta e para facilita-la caracterización dos riscos potenciais para a saúde das persoas que poidan detecta-los profesionais sanitarios en relación cos medicamentos ou productos sanitarios de uso humano, así coma a coordinación das accións que se deben levar a cabo en cada caso, é necesario configura-lo órgano responsable para adopta-las medidas cautelares no caso de que se verifique un risco deste tipo e, así mesmo, establece-los mecanismos a través dos cales se poña en coñecemento do dito órgano a detección destes riscos, e dos circuítos para a difusión da información, se é o caso, ós profesionais sanitarios.</p>
<p>Tendo en conta o anterior e ó abeiro do establecido na disposición derradeira primeira da Lei galega 5/1999, do 21 de maio de ordenación farmacéutica, por proposta do conselleiro de Sanidade, consultados os colexios oficiais de farmacéuticos de Galicia e de acordo co dictame nº 99/02 do Consello Consultivo de Galicia do vinteun de marzo de dos mil dous e logo de deliberación do Consello da Xunta de Galicia, na súa reunión do día dous de maio de dos mil dous,</p>
<p>DISPOÑO:</p>
<p>Artigo 1º.-Obxecto.</p>
<p>1. É obxecto da presente disposición a constitución da Rede Galega de Alerta sobre Riscos Relacionados cos Medicamentos e Productos Sanitarios de Uso Humano.</p>
<p>2. Constitúese para a identificación e verificación daquelas situacións de alerta por risco potencial para a saúde da poboación que xurdan en relación coa calidade, a seguridade ou comercialización ilegal dos medicamentos ou productos sanitarios de uso humano, así coma para a posta en coñecemento dos profesionais sanitarios da información ou das medidas cautelares que se é o caso sexan adoptadas.</p>
<p>3. A Rede Galega de Alerta sobre Riscos Relacionados cos Medicamentos e Productos de Uso Humano estará baixo a dependencia da División de Farmacia e Productos Sanitarios do Servicio Galego de Saúde, e actuará en coordinación cos órganos</p>
<p>competentes nesta materia do Ministerio de Sanidade e Consumo.</p>
<p>Artigo 2º.-Definicións.</p>
<p>Para os efectos do disposto neste decreto, establécense os seguintes tipos de alerta:</p>
<p>a) Alertas de calidade: son as situacións relacionadas cos defectos que se producen en relación coa calidade esixida na autorización de comercialización dos medicamentos ou productos sanitarios.</p>
<p>b) Alertas de seguridade: son as situacións que xorden coa utilización dos medicamentos ou productos sanitarios e que supoñen unha alteración do perfil de seguridade da súa autorización de comercialización.</p>
<p>c) Alertas de comercialización ilegal: son as situacións relacionadas con productos que non dispoñan da correspondente autorización do Ministerio de Sanidade e Consumo para a súa comercialización como medicamentos ou productos sanitarios.</p>
<p>Artigo 3º.-Funcións.</p>
<p>A Rede Galega de Alerta sobre Riscos Relacionados cos Medicamentos e Productos Sanitarios de Uso Humano realizará as seguintes funcións:</p>
<p>a) A detección de situacións potenciais de risco relacionados coa calidade e seguridade dos medicamentos ou productos sanitarios.</p>
<p>b) A caracterización e verificación das situacións de risco detectadas.</p>
<p>c) Acorda-las medidas cautelares que sexan necesarias adoptar en coordinación cos órganos competentes do Ministerio de Sanidade e Consumo.</p>
<p>d) A posta en coñecemento dos profesionais sanitarios das situacións de risco así coma de calquera outra información relativa a estes.</p>
<p>e) Establece-los mecanismos para levar a cabo as medidas cautelares adoptadas e comproba-la súa efectividade.</p>
<p>Artigo 4º.-Integrantes da rede.</p>
<p>A Rede Galega de Alerta sobre Riscos Relacionados cos Medicamentos e Productos Sanitarios de Uso Humano actuará baixo a coordinación da División de Farmacia e Productos Sanitarios do Servicio Galego de Saúde, e formarán parte dela:</p>
<p>-A inspección sanitaria,</p>
<p>-As delegacións provinciais da Consellería de Sanidade,</p>
<p>-As direccións provinciais do Servicio Galego de Saúde,</p>
<p>-Xerencias ou direccións dos centros hospitalarios e de asistencia social públicos ou privados,</p>
<p>-As xerencias de atención primaria do Servicio Galego de Saúde,</p>
<p>-Os colexios oficiais de farmacéuticos, de médicos e de enfermería, e</p>
<p>-Tódolos demais centros, servicios e establecementos sanitarios de Galicia.</p>
<p>Artigo 5º.-Competencias.</p>
<p>1. O órgano responsable da coordinación, adopción de medidas cautelares consonte o disposto nos artigos 105 e 106 da Lei 25/1990, do 20 de decembro, do medicamento, e da comunicación das alertas sobre riscos relacionados cos medicamentos ou productos sanitarios de uso humano na Comunidade Autónoma de Galicia é a División de Farmacia e Productos Sanitarios do Servicio Galego de Saúde.</p>
<p>2. A dita división coordinarase cos órganos competentes do Ministerio de Sanidade e Consumo co obxecto de acorda-las devanditas medidas cautelares, sen prexuízo de que por razóns de risco inminente para a saúde poida adopta-la posta en corentena ou inmobilización cautelar dos medicamentos e productos sanitarios de uso humano no ámbito da Comunidade Autónoma galega.</p>
<p>3. As direccións ou xerencias dos centros hospitalarios e dos centros de asistencia social, e as xerencias de atención primaria, serán responsables do cumprimento das medidas adoptadas no seu correspondente ámbito de actuación.</p>
<p>4. Naqueloutros servicios e establecementos sanitarios nos que se elaboren, distribúan, dispensen, utilicen ou vendan medicamentos e/ou productos sanitarios, a responsabilidade do cumprimento das medidas adoptadas é responsabilidade do seu titular ou técnico responsable.</p>
<p>5. Nos casos en que o producto causante da alerta se estea a utilizar en centros ou establecementos non sanitarios, a División de Farmacia e Productos Sanitarios coordinarase co Instituto Galego de Consumo, co obxecto de proceder á información da alerta e de verifica-la efectividade da medida adoptada.</p>
<p>6. É responsabilidade das direccións provinciais do Servicio Galego de Saúde e das delegacións provinciais da Consellería de Sanidade no seu ámbito de actuación, levar a cabo as accións oportunas para verifica-las medidas adoptadas como consecuencia das alertas sobre riscos relacionados cos medicamentos ou productos sanitarios nos centros, establecementos e servicios sanitarios.</p>
<p>Artigo 6º.-Sistema de detección e comunicación.</p>
<p>1. Os profesionais sanitarios que detecten situacións de risco relacionadas cos medicamentos ou productos sanitarios deberán comunicalas, no prazo de tempo máis breve posible, á División de Farmacia e Productos Sanitarios do Servicio Galego de Saúde.</p>
<p>2. Unha vez caracterizada a situación de risco como alerta, a dita división comunicará esta a través de sistemas que garantan nun breve prazo de tempo o envío e a recepción da información a tódolos centros, servicios e establecementos sanitarios nos que se elaboren, distribúan, dispensen, vendan ou uti</p>
<p>licen medicamentos e/ou productos sanitarios, así como a tódolos outros integrantes recollidos no artigo 4º deste decreto.</p>
<p>3. Os responsables do cumprimento das medidas adoptadas dos centros, establecementos e servicios sanitarios realizarán a comunicación individualizada das alertas a cada un dos seus profesionais sanitarios e remitirán, nun prazo de tempo non superior a vintecatro horas, un informe relativo das accións levadas a cabo na súa organización respecto da alerta de que se trate á delegación provincial da Consellería de Sanidade correspondente.</p>
<p>4. As ditas delegacións provinciais remitirán á División de Farmacia e Productos Sanitarios do Servicio Galego de Saúde, o informe resultante de cada unha das alertas no seu correspondente ámbito de actuación.</p>
<p>5. Avaliados os informes resultantes das alertas, a antedita División de Farmacia e Productos Sanitarios comunicará á Secretaría Xeral da Consellería de Sanidade a procedencia de levar a cabo a correspondente visita de inspección co obxecto de comproba-la efectividade das medidas adoptadas.</p>
<p>Disposición adicional</p>
<p>Os centros, servicios e establecementos sanitarios procurarán dispoñer, nun prazo de dous meses, dun sistema de comunicación que permita a consulta de información en liña, co fin de acada-la integración de toda a Rede Galega de Alerta. Mentres non se dispoña deste sistema integrado as comunicacións efectuaranse preferentemente a través de fax.</p>
<p>Disposición transitoria</p>
<p>Os centros, servicios e establecementos sanitarios da Comunidade Autónoma galega manterán actualizado o rexistro dos seus números de fax destinados á recepción da información relativa as alertas por riscos relacionados cos medicamentos e productos sanitarios, logo de comunicación á División de Farmacia e Productos Sanitarios do Servicio Galego de Saúde.</p>
<p>Disposición derrogatoria</p>
<p>Quedan derrogadas cantas disposicións de igual e inferior rango se opoñan ó disposto neste decreto.</p>
<p>Disposicións derradeiras</p>
<p>Primeira.-Facúltase o conselleiro de Sanidade para dicta-las disposicións necesarias para o desenvolvemento e execución deste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dous de maio de dous mil dous.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

