---
date: '2002-06-26'
id: C3B6
page: 9
number: 122
agency: CONSELLERÍA DE SANIDADE
section: III. OUTRAS DISPOSICIÓNS
title: >-
  Decreto 215/2002, do 6 de xuño, polo que se acepta a cesión a título gratuíto
  dun predio de 5.061 metros e 64 centímetros cadrados, propiedade do Concello
  de Muros, con destino á construcción dun novo centro de saúde.
range: Decreto
url: 'https://www.xunta.gal/dog/Publicados/2002/20020626/AnuncioC3B6_gl.html'
---
<p>O pleno do Concello de Muros en sesión celebrada o 25 de xaneiro de 2002 acordou ceder gratuitamente ó Servicio Galego de Saúde, a parcela A, sita na Agra de Sorribas, na parroquia de Serres, propiedade do Concello, con destino á construcción do novo centro de saúde.</p>
<p>Conforme o artigo 17.1º da Lei 3/1985, do 12 de abril, do patrimonio da Comunidade Autónoma, requírese decreto do Consello da Xunta de Galicia para a adquisición de bens a título gratuíto. Por outra banda, o artigo 23.1º da mesma lei establece que non se poderán adquirir bens ou dereitos a título lucrativo cando o valor global dos gravames, cargas e afectacións impostas sobre eles sobrepase o seu valor intrínseco. Non se considerará carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente.</p>
<p>En cumprimento do disposto na Lei 3/1985, do 12 de abril, do patrimonio da Comunidade Autónoma, de conformidade coa proposta do conselleiro de Sanidade e presidente do Servicio Galego de Saú</p>
<p>de, despois da deliberación do Consello da Xunta na súa reunión do día seis de xuño de dous mil dous,</p>
<p>DISPOÑO:</p>
<p>Artigo 1º</p>
<p>1. Acéptase a cesión a título gratuíto feita polo Concello de Muros a favor do Servicio Galego de Saúde, con destino á construcción do novo centro de saúde.</p>
<p>2. O predio cedido, parcela A, está sito na Agra de Sorribas, na parroquia de Serres, e ten unha superficie de 5.061 metros e 64 centímetros cadrados, sendo as súas estremas as seguintes:</p>
<p>-Norte: terreo destinado á vía pública e despois muro que separa as agras de Sorribas e Foxo.</p>
<p>-Sur: terreo destinado a vía pública (camiño dos defuntos).</p>
<p>-Leste: terreo edificable B da Agra de Sorribas cedido polo concello ó Estado para construí-lo cuartel da garda civil.</p>
<p>Oeste: Terreo destinado a vía pública e despois muro que separa as agras de Sorribas e das Brañas.</p>
<p>Artigo 2º</p>
<p>O inmoble acéptase segundo o establecido nos artigos 23.1º da Lei 3/1985, do 12 de abril, do patrimonio da Comunidade Autónoma e 38 do seu regulamento e destinarase á construcción do novo centro de saúde na vila de Muros.</p>
<p>Artigo 3º</p>
<p>O Servicio Galego de Saúde, a través do seu órgano competente, procederá á formalización da aceptación no correspondente documento público integrándose no seu patrimonio propio.</p>
<p>Disposición derradeira</p>
<p>O Servicio Galego de Saúde, a través do seu órgano competente, levará a cabo os trámites necesarios para a efectividade de canto se dispón neste decreto.</p>
<p>Santiago de Compostela, seis de xuño de dous mil dous.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade</p>

