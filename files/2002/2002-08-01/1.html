---
date: '2002-08-01'
id: F19A
page: 11
number: 147
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 247/2002, do 18 de xullo, polo que se determina a constitución,
  composición e funcións da Comisión de Consentimento Informado.
range: Decreto
url: 'https://www.xunta.gal/dog/Publicados/2002/20020801/AnuncioF19A_gl.html'
---
<p>A Lei 3/2001, do 28 de maio, regula o consentimento informado e a historia clínica dos pacientes. No seu artigo 12, punto 1º, establécese a constitución da Comisión de Consentimento Informado, determinando, así mesmo, as súas funcións. No punto 2º, sinala que a composición da Comisión de Consentimento Informado será determinada por decreto da Xunta de Galicia.</p>
<p>Na súa consecuencia, procédese, a través do presente decreto, a determina-la constitución, composición e funcións da Comisión de Consentimento Informado, de xeito que poidan estar representados tódolos ámbitos asistenciais que poidan ter incidencia na atención ó paciente, tanto para os centros sanitarios públicos coma para os privados.</p>
<p>Unha das principais funcións da Comisión de Consentimento Informado é a de elabora-los formularios de referencia para a obtención do consentimento informado dos pacientes, dentro do marco competencial e básico perfilado pola Constitución española, pola Lei xeral de sanidade e demais normativa concordante, de xeito que se entenda o consentimento informado no sentido establecido no artigo 3.1º da Lei 3/2001, do 28 de maio, reguladora do consentimento informado e a historia clínica dos pacientes.</p>
<p>En virtude do exposto, por proposta do conselleiro de Sanidade, de conformidade co establecido no artigo 33.4º da Lei 1/1983, do 22 de febreiro, reguladora da Xunta de Galicia e o seu presidente, modificada pola Lei 11/1988, do 22 de outubro, de acordo co dictame 397/2002, do Consello Consultivo de Galicia do 28 de xuño, e logo de deliberación do Consello da Xunta de Galicia na súa reunión do día dezaoito de xullo de dous mil dous,</p>
<p>DISPOÑO:</p>
<p>Artigo 1º.-Obxecto.</p>
<p>1. O obxecto deste decreto é establece-la constitución, composición e funcións da Comisión de Consentimento Informado, en desenvolvemento do disposto no artigo 12 da Lei 3/2001, do 28 de maio, reguladora do consentimento informado e a historia clínica dos pacientes.</p>
<p>2. Esta comisión dependerá da Consellería de Sanidade consonte o disposto no parágrafo 1 do devandito artigo 12 da Lei 3/2001.</p>
<p>Artigo 2º.-Composición.</p>
<p>1. Integran a Comisión de Consentimento Informado:</p>
<p>Presidente: director xeral da División de Asistencia Sanitaria.</p>
<p>Vicepresidente: subdirector xeral de Atención Especializada.</p>
<p>Secretario: un funcionario da División de Asistencia Sanitaria designado polo secretario xeral por proposta do director xeral de Asistencia Sanitaria.</p>
<p>Vocais:</p>
<p>a) Un representante da División de Asistencia Sanitaria designado polo director desta división.</p>
<p>b) Un representante da Secretaría Xeral do Sergas designado polo secretario xeral.</p>
<p>c) Un máximo de quince representantes de hospitais de titularidade pública, designados polo secretario xeral do Servicio Galego de Saúde por proposta da División de Asistencia Sanitaria, que garanta a representación das áreas cirúrxicas, médicas e de servicios centrais.</p>
<p>d) Un representante de hospitais concertados polo Sergas, designado polo secretario xeral do Sergas por proposta da Federación de Asociaciones de Centros de Hospitalización Privada de Galicia.</p>
<p>e) Un representante de hospitais de titularidade privada, designado pola Federación de Asociaciones de Centros de Hospitalización Privada de Galicia.</p>
<p>f) Un representante dos colexios oficiais de médicos de Galicia, designado polo Consello Galego de Colexios Médicos.</p>
<p>2. A comisión, por acordo dos seus membros, poderá solicita-la colaboración, participación e asesoramento naqueles temas e asuntos que considere de interese, de persoas de recoñecido prestixio e de entidades científicas.</p>
<p>3. Os membros da comisión serán nomeados por un período de catro anos, transcorrido o cal, deberán proceder a renovarse os ditos nomeamentos.</p>
<p>4. O vicepresidente substituirá o presidente nos casos de vacante, ausencia, enfermidade ou outra causa legal.</p>
<p>5. Respecto á posibilidade de vacante por ausencia, enfermidade ou outra causa legal, deberá preverse, no momento da designación, un suplente por membro, xunto co nome do titular.</p>
<p>Artigo 3º.-Funcións.</p>
<p>Serán, consonte o disposto no artigo 12 da Lei 3/2001, funcións da Comisión de Consentimento Informado:</p>
<p>-A elaboración dos formularios de referencia para a obtención do consentimento informado dos pacientes.</p>
<p>-A revisión, actualización e publicación periódica dunha guía de formularios de referencia recomendados para a obtención de consentimento informado.</p>
<p>-Coñecemento da implantación dos formularios de referencia para la obtención de consentimento informado dando conta á Secretaría Xeral do Servicio Galego de Saúde.</p>
<p>-Prestación do asesoramento necesario ós órganos da Consellería de Sanidade e do Servicio Galego de Saúde nas materias relacionadas coas súas funcións.</p>
<p>-Valoración, selección e expurgación da documentación clínica dos consentimentos informados en desuso.</p>
<p>-Todas aquelas que lle atribúan normas de carácter legal ou regulamentario.</p>
<p>Artigo 4º.-Constitución.</p>
<p>A comisión deberá reunirse, por primeira vez, en sesión constitutiva, no prazo dun mes desde o día seguinte ó da publicación dos nomeamentos no DOG.</p>
<p>Artigo 5º.-Informes e acordos.</p>
<p>Os informes ou acordos que se adopten no seo da Comisión de Consentimento Informado, quedarán reflectidos na súa acta correspondente.</p>
<p>Disposicións transitorias</p>
<p>Primeira.-A comisión deberá elaborar e aprobar un regulamento de réxime interno. Mentres este non se aprobe aplicarase o disposto no capítulo II, regulador dos órganos colexiados, do título II da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro. Unha vez publicado o devandito regulamento, a lei será supletoria no non previsto por el.</p>
<p>Segunda.-Os formularios de referencia para a obtención do consentimento informado dos pacientes actualmente empregados polo Servicio Galego de Saúde continuarán utilizándose mentres non se produza a súa substitución polos mecanismos previstos neste decreto.</p>
<p>Disposicións derradeiras</p>
<p>Primeira.-Facúltase o conselleiro de Sanidade para adopta-las medidas necesarias para a aplicación, desenvolvemento e execución do disposto neste decreto.</p>
<p>Segunda.-Esta disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezaoito de xullo de dous mil dous.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade</p>

