---
date: '2002-08-01'
id: F1AE
page: 11
number: 147
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 12 de xullo de 2002 pola que se declara a alienabilidade de varios
  bens inmobles procedentes do patrimonio das extintas cámaras agrarias locais
  de Fene, O Incio, Taboada e Maside.
range: Orde
url: 'https://www.xunta.gal/dog/Publicados/2002/20020801/AnuncioF1AE_gl.html'
---
<p>Polo Decreto 69/2002, do 22 de febreiro (DOG nº 51, do 12 de marzo), desafectáronse varios inmobles que integraban o patrimonio das extintas cámaras agrarias locais de Fene, O Incio, Taboada e Maside.</p>
<p>Unha vez obtida a inscrición nos correspondentes rexistros da propiedade dos ditos bens inmobles a nome da Comunidade Autónoma de Galicia, procede declara-la súa alienabilidade de conformidade co disposto no artigo 24 da Lei 3/1985, do 12 de abril, do patrimonio da Comunidade Autónoma de Galicia, e artigo 60 do Decreto 50/1989, do 9 de marzo, polo que se aproba o seu regulamento, co obxecto de posibilita-lo tráfico destes bens patrimoniais.</p>
<p>En virtude do anteriormente exposto, tendo en conta a proposta da Secretaría Xeral e do Patrimonio, e logo do informe da Consellería de Agricultura, Gandería e Montes, hoxe Consellería de Política Agroalimentaria e Desenvolvemento Rural,</p>
<p>DISPOÑO:</p>
<p>Artigo único.</p>
<p>Declárase a alienabilidade dos bens inmobles que se describen a continuación:</p>
<p>1. Edificio de baixo e unha planta que ten unha superficie aproximada de 120 m por andar, que ten unido na parte posterior do edificio unha pequena edificación de 30 m aproximadamente. O conxunto construíuse sobre un soar duns 222 m, producto de 10 m de fronte por 22 m de fondo, situado no lugar de Vilanova, hoxe avenida Doutor Sixto Mauriz, nº 25, da vila e municipio de Fene (A Coruña). Estrema: norte, Flora Corbeira Balado; sur, José María Vilar Rodríguez; leste, María del Carmen Martínez; e oeste, camiño veciñal de Perlío a Lavandeira.</p>
<p>Inscrito no Rexistro da Propiedade de Pontedeume no tomo 389, libro 65, folio 89, predio nº 6.482, inscrición 3ª.</p>
<p>2. Edificio de planta baixa e alta que ocupa aproximadamente 125 m do soar sobre do que se asenta duns 350 m, situado na marxe da estrada de Bóveda ó Incio, hoxe rúa Bóveda nº 10, da vila e termo municipal do Incio (Lugo), estrema: norte, coa expresada estrada en liña de 12 metros; sur, propiedade de Valentín Gallego Cando; leste, máis de Antonino Rodríguez Vázquez; e oeste, soar en construcción de vivenda de Ramón Maceda.</p>
<p>Inscrito no Rexistro da Propiedade de Sarria no tomo 415, libro 62, folio 49, predio nº 6.357, inscrición 1ª.</p>
<p>3. Edificio de planta baixa e alta de 80 m por andar, aproximadamente, que ocupa a totalidade do seu soar, que forma un rectángulo de 10 m de fronte por 8 de fondo, aproximadamente, no lugar de Campo da Feira, hoxe rúa Insuas, nº 38 da vila e municipio de Taboada (Lugo). Estrema: fronte ou oeste, campo da feira e estrada de Rubián a Palas de Rei, hoxe praza de Muñelos; dereita entrando ou sur, lavadoiro público a tres metros de distancia, hoxe terreo municipal; esquerda entrando ou norte, edificio escolar a oito metros e dez centímetros, hoxe escaleiras de acceso ó centro de saúde; e fondo ou leste, predio dos herdeiros de Concepción González Ramos, con valo divisorio que queda á distancia de dous metros, hoxe predio de Carlos Rosado e Daniel Muniz.</p>
<p>Inscrito no Rexistro da Propiedade de Chantada no tomo 705, libro 111, folio 185, predio nº 15.768, inscrición 1ª.</p>
<p>4. Edificio de planta baixa e alta de 125 m por andar aproximadamente, construídos sobre soar de 208 m de superficie, que forma un rectángulo de 13 por 16 metros, no lugar de Campo da Feira, hoxe rúa Rodríguez Soto, nº 30, da vila e municipio de Maside (Ourense). Estrema: norte, bens de propios, hoxe rúa Rodríguez Soto; sur, bens de uso público, hoxe terreos municipais; leste, máis terreo municipal; e oeste, bens de propios, hoxe rúa Tras do Matadoiro.</p>
<p>Inscrito no Rexistro da Propiedade do Carballiño no tomo 477, libro 64, folio 123, predio nº 7.052, inscrición 3ª.</p>
<p>Santiago de Compostela, 12 de xullo de 2002.</p>
<p>P.D. (Orde 13-12-1993)</p>
<p>Emilio Álvarez Rey</p>
<p>Secretario xeral e do Patrimonio da Consellería</p>
<p>de Economía e Facenda</p>

