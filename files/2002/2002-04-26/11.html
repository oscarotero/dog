---
date: '2002-04-26'
id: 7C9A
page: 5878
number: 81
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 141/2002, do 4 de abril, polo que se declara a urxente ocupación, para
  efectos de expropiación forzosa, polo Concello de Trasmiras (Ourense), dos
  bens e dereitos necesarios para a realización das obras do proxecto de
  beirarrúas e iluminación en Trasmiras-Escornabois.
range: Decreto
url: 'https://www.xunta.gal/dog/Publicados/2002/20020426/Anuncio7C9A_gl.html'
---
<p>O Concello de Trasmiras, en sesión do día vintenove de xuño de dous mil un, aprobou o proxecto de beirarrúas e iluminación en Trasmiras-Escornabois, e na sesión do vinteoito de decembro de dous mil un, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte do Concello de Trasmiras foi remitida a documentación complementaria para a correcta tramitación do expediente, con data de entrada no rexistro xeral da Consellería de Xustiza, Interior e Relacións Laborais o día vintedous de marzo de dous mil dous.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. Este informe tivo entrada no rexistro xeral da Consellería de Xustiza, Interior e Relacións Laborais o día vintecinco de marzo de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque, segundo sinala o concello, a actuación consiste na mellora da vía existente, na que existe unha curva pechada e sen visibilidade, que resulta moi perigosa tanto para os vehículos como para os viandantes,</p>
<p>polo que se pretende a súa eliminación, e evitar deste xeito que se produzan máis accidentes, velando así pola seguridade dos cidadáns.</p>
<p>A competencia para a declaración da urxente ocupación correspóndelle ó Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día catro de abril de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Trasmiras para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de beirarrúas e iluminación en Trasmiras-Escornabois.</p>
<p>Santiago de Compostela, catro de abril de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

