---
date: '2002-02-21'
id: 33C6
page: 2
number: 38
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: IV. OPOSICIÓNS E CONCURSOS
title: >-
  Orde do 8 de febreiro de 2002 pola que se suspende a eficacia das ordes do 29
  de novembro de 2001 polas que se convocan diversos procesos selectivos.
range: Orde
url: 'https://www.xunta.gal/dog/Publicados/2002/20020221/Anuncio33C6_gl.html'
---
<p>Por resolucións desta consellería, do 8 de febreiro de 2002, estimáronse parcialmente recursos de reposición formulados contra as ordes do 29 de novembro</p>
<p>de 2001, polas que se convocan procesos selectivos para o ingreso no corpo de axudantes facultativos da Xunta de Galicia (grupo C), escalas de subinspección pesqueira e titulados náutico-pesqueiros de vixilancia pesqueira (DOG nº 239, do 12-12-2001).</p>
<p>A estimación parcial dos devanditos recursos implica a necesidade de modifica-las ordes de convocatoria antes citadas, nas súas bases II.2.1.a), adaptándoas ó disposto no artigo 23.1 do Decreto 93/1991, do 20 de marzo, polo que se aproba o Regulamento de provisión de postos de traballo, promoción profesional e promoción interna.</p>
<p>A devandita modificación debe aplicarse, en consecuencia, ás ordes do 29 de novembro de 2001 polas que se convocan procesos selectivos para o ingreso nos corpos facultativo de grao medio da Xunta de Galicia (grupo B), escalas técnica de vixilancia pesqueira e de axentes de extensión pesqueira (DOG nº 238, do 11 de decembro); e de auxiliares técnicos da Xunta de Galicia (grupo D), escala básica de vixilancia pesqueira (DOG nº 239, do 12 de decembro), ante a identidade da redacción das bases.</p>
<p>Toda vez que debe procederse á modificación das devanditas ordes de convocatoria, a súa inmediata eficacia podería causar prexuízos de difícil reparación.</p>
<p>En consecuencia, e de acordo co disposto no artigo 111 da Lei 30/1992, do 26 de novembro, de réxime xurídico das administracións públicas e do procedemento administrativo común, a Consellería da Presidencia, Relacións Institucionais e Administración Pública</p>
<p>DISPÓN:</p>
<p>Primeiro.-Suspende-la eficacia inmediata das ordes do 29 de novembro de 2001 polas que se convocan procesos selectivos para o ingreso nos corpos facultativo de grao medio da Xunta de Galicia (grupo B), escalas técnica de vixilancia pesqueira e de axentes de extensión pesqueira (DOG nº 238, do 11 de decembro); e de auxiliares técnicos da Xunta de Galicia (grupo D), escala técnica de vixilancia pesqueira (DOG nº 239, do 12 de decembro).</p>
<p>Segundo.-Facer pública a suspensión de eficiacia inmediata das ordes do 29 de novembro de 2001, polas que se convocan procesos selectivos para o ingreso no corpo de axudantes facultativos da Xunta de Galicia (grupo C), escalas de subinspección pesqueira e titulados náutico-pesqueiros de vixilancia pesqueira (DOG nº 239, do 12-12-2001), de acordo co artigo 111.5 da Lei 30/1992.</p>
<p>Terceiro.-Esta orde producirá efectos ata a publicación da modificación das ordes de convocatoria nos termos expostos.</p>
<p>Cuarto.-Contra esta orde, que pon fin á vía administrativa, poderase interpoñer recurso potestativo de reposición ante esta consellería, no prazo dun mes contado desde o día seguinte ó da súa publicación no Diario Oficial de Galicia, de conformidade co establecido na Lei 30/1992, do 26 de novembro, ou poderase impugnar directamente ante a Sala do</p>
<p>Contencioso-Administrativo do Tribunal Superior de Xustiza de Galicia no prazo de dous meses, contados desde a mesma data, segundo o artigo 8.2º en conexión co artigo 10.1º da Lei 29/1998, do 13 de xullo.</p>
<p>Santiago de Compostela, 8 de febreiro de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

