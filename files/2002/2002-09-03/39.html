---
date: '2002-09-03'
id: 103EE
page: 13
number: 169
agency: CONCELLO DE PONTEVEDRA
section: VI. ANUNCIOS
title: >-
  Anuncio da aprobación definitiva do estudio de detalle para a reordenación dos
  volumes edificables entre as rúas Condesa de Pardo Bazán, Arcebispo Malvar e
  Xan Guillermo, formulado por Promociones Inmobiliarias Ramírez, S.L.
range: Anuncio
url: 'https://www.xunta.gal/dog/Publicados/2002/20020903/Anuncio103EE_gl.html'
---
<p>O Pleno da Corporación, en sesión de vintenove de xuño de dous mil dous, acordou desestima-las alegacións formuladas nas dúas fases de información pública do presente estudio de detalle con base nos informes técnicos emitidos e resolucións favorables da Consellería de Cultura Comunicación Social e Turismo incorporados ó texto da presente, e se aceptan como motivación ó abeiro do establecido no artigo 89.5º da Lei 30/1992, de réxime xurídico das administracións públicas e do procedemento administrativo común, quedando acreditada a adaptación do estudio de detalle ó PXOU e catálogo de edificios que se van conservar en vigor, así como á lexislación urbanística e de patrimonio cultural de aplicación sen altera-las condicións da ordenación dos predios lindantes nin ocasionar prexuízo.</p>
<p>Nese acto administrativo, acordouse aprobar, con carácter definitivo, o texto reformado do estudio de</p>
<p>detalle formulado, mediante iniciativa particular, por Promociones Inmobiliarias Ramírez, S.L., coa finalidade de ordena-los volumes edificables e medianeira entre as rúas Condesa de Pardo Bazán, arcebispo Malvar e Xan Guillermo, definindo a actuación que se vai realizar no devandito soar e nos número 3, 5 e 7 da rúa Xan Guillermo, redactado polo arquitecto Gustavo Pérez Álvarez, visado pola Delegación do Colexio Oficial de Arquitectos de Galicia en Pontevedra, en data 16-5-2001, e plano nº 12 e folla nº 7 da memoria da mesma autoría e visado polo colexio oficial correspondente ós días 20-5-2002 e 22-5-2002 que anulan e substitúen os seus correlativos do proxecto, dispoñéndose ó seu sometemento a información pública.</p>
<p>Así mesmo, declarouse que a compensación económica substitutiva do aproveitamento non patrimonializable, segundo as determinacións, do catálogo de edificacións que hai que conservar en vigor, estea constituída pola cesión do local grafiado no plano 11-A de data outubro de 1997, coas condicións e acabados reflectidos no informe do arquitecto da OXDU de 17-12-1997, consonte os compromisos ós que se obrigou a entidade solicitante, cesión que se efectuará en pleno dominio, libre de cargas, gravames e mesmo arrendos, pasando a formar parte do patrimonio municipal e do seu inventario de bens, debendo aprobar previamente o concello o alzado e distribución de ocos xuntamente coa licencia que no seu momento se solicite para construír no soar, debéndose eleva-la escritura pública a cesión unha vez outorgada a licencia por conta da promotora, e sen prexuízo de que o concello poida esixir fianza que garanta a entrega do local no momento de outorga-la licencia.</p>
<p>O que se fai público para a súa executividade, significándose que contra este acto, que esgota a vía administrativa, poderase interpoñer directamente por quen se consideran lexitimados o recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia no prazo de dous meses, contados desde o día seguinte ó da publicación do texto íntegro da disposición impugnada, consonte co establecido nos artigos 10.1º.6 e 46.1º da Lei 29/1998, do 13 de xullo, regulamentadora da xurisdicción contencioso-administrativa.</p>
<p>Non obstante, tamén se poderá interpoñer calquera outro recurso que os interesados estimen procedentes de acordo a dereito, significándolle que o artigo 107.3º da Lei 30/1992, de réxime xurídico das administracións públicas e do procedemento administrativo común, segundo a redacción dada pola Lei 4/1999, de modificación da anterior, non admite a interposición de recursos en vía administrativa contra as disposicións administrativas de carácter xeral.</p>
<p>Pontevedra, 23 de xullo de 2002.</p>
<p>Julio Dapena Outomuro</p>
<p>Secretario xeral</p>
<p>P.D.</p>
<p>Xosé Cesáreo Mosquera Lorenzo</p>
<p>Tenente alcalde delegado da Área de Urbanismo</p>
<p>e Medio Ambiente</p>

