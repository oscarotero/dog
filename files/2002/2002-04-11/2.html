---
date: '2002-04-11'
id: 667E
page: 4
number: 70
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 26 de febreiro de 2002, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo da empresa Gestión Deportiva Gallega, S.L.
range: Resolución
url: 'https://www.xunta.gal/dog/Publicados/2002/20020411/Anuncio667E_gl.html'
---
<p>Visto o texto do convenio colectivo para a empresa Gestión Deportiva Gallega, S.L., con nº de código 3603132, que tivo entrada nesta delegación provincial o día 7-2-2002, subscrito en representación</p>
<p>da parte económica pola representación da empresa, e da parte social, polo delegado de persoal, en data 28-1-2002. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que constan nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 26 de febreiro de 2002.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo da empresa</p>
<p>Gestión Deportiva Gallega, S.L.</p>
<p>Artigo 1º.-Ámbito funcional e territorial.</p>
<p>Este convenio colectivo é de ámbito provincial e aplicarase e obrigará a empresa Gestión Deportiva Gallega, S.L. no centro de traballo que ten na actualidade e aqueloutros de nova creación que no futuro se poidan establecer nesta provincia. Encádrase na regulamentación nacional de traballos de locais e espectáculos, afecto a actividades que teñan por obxecto a planificación e desenvolvemento de infraestructuras deportivas, formación de técnicos e dirixentes deportivos, a edición e distribución de publicacións deportivas e as xestións de publicidade e promocións e en recintos e soportes e instalacións e a comercialización de todo tipo de productos deportivos, sendo adxudicataria de tales servicios en diversos concellos e institucións públicas, e que comprende e abrangue tódolos subgrupos relacionados coa actividade deportiva e todo o espectáculo que sexa lúdico-deportivo e precise persoal para o seu desenvolvemento.</p>
<p>Artigo 2º.-Ámbito persoal.</p>
<p>Este convenio afecta a tódolos traballadores, sexa cal for a súa categoría profesional, que durante a súa vixencia traballen baixo dependencia e por conta de Gestión Deportiva Gallega, S.L.</p>
<p>Artigo 3º.-Vixencia.</p>
<p>Este convenio terá unha vixencia de dous anos, e entrará en vigor a partir do 1 de xaneiro de 2002 para finaliza-lo 31 de decembro de 2003.</p>
<p>Este convenio entenderase denunciado para tódolos efectos o 31 de outubro de 2003, data na que as partes económica e social se comprometen a inicia-la negociación dun novo convenio.</p>
<p>Artigo 4º.-Salarios.</p>
<p>Os salarios base para 2002 son os que figuran na táboa anexa.</p>
<p>En 2002 os salarios incrementaranse nunha porcentaxe fixa do 3% do ano 2001 e aplicaranse sobre os salarios vixentes o 31-12-2001.</p>
<p>Para 2003 o incremento salarial será o IPC real do ano 2002 sobre os valores da táboa anexa.</p>
<p>Os traballadores que teñan un salario superior ó fixado na táboa anexa a este convenio manterano, aplicándoselle-los incrementos pactados.</p>
<p>Artigo 5º.-Clasificación persoal e profesional.</p>
<p>Co obxecto de ter unha adecuada clasificación profesional do persoal da empresa á que afecta o convenio, establécese a clasificación por grupos profesionais segundo a táboa correspondente. No que respecta ás contratacións haberá: a) Persoal fixo; b) Persoal eventual; c) Persoal de obra ou servicio determinado; d) Persoal de obra ou servicio extraordinario; e) Persoal interino; f) persoal en contrato de alternancia. As categorías profesionais consignadas nela son puramente enunciativas e non obrigan a ter cubertas tódalas categorías enumeradas se as necesidades non o requiren.</p>
<p>Grupo I: persoal administrativo.</p>
<p>1. Director de centro ou instalación.</p>
<p>2. Xefe de administración.</p>
<p>3. Contable.</p>
<p>4. Oficial administrativo.</p>
<p>5. Auxiliar administrativo.</p>
<p>Grupo II: persoal técnico-deportivo.</p>
<p>1. Coordinador de actividades.</p>
<p>2. Coordinador de monitores.</p>
<p>3. Monitor deportivo.</p>
<p>4. Animador social.</p>
<p>5. Auxiliar de monitor.</p>
<p>6. Socorrista.</p>
<p>Grupo III: resto do persoal.</p>
<p>1. Recepcionista.</p>
<p>2. Técnico de mantemento.</p>
<p>3. Peón oficios varios (limpeza, mantemento).</p>
<p>Clasificación por niveis:</p>
<p>Nivel I:</p>
<p>-Director de instalación.</p>
<p>Nivel II:</p>
<p>-Xefe administrativo.</p>
<p>-Coordinador de actividades.</p>
<p>Nivel III:</p>
<p>-Contable.</p>
<p>-Coordinador de monitores.</p>
<p>-Técnico de mantemento.</p>
<p>Nivel IV:</p>
<p>-Oficial administrativo.</p>
<p>-Monitor deportivo.</p>
<p>-Animador social.</p>
<p>-Socorrista.</p>
<p>-Recepcionista.</p>
<p>Nivel V:</p>
<p>-Auxiliar recepcionista.</p>
<p>-Auxiliar de actividades lúdicas.</p>
<p>-Auxiliar administrativo.</p>
<p>-Peón oficios varios.</p>
<p>Definición das categorías profesionais:</p>
<p>-Director da instalación.</p>
<p>Responsable da coordinación de tódalas actividades realizadas dentro da instalación así como a supervisión administrativa. Actuará como xefe de persoal dentro da instalación e representará a empresa en todo o relacionado coas actividades que se programen. Depende das directrices dos órganos de administración da empresa.</p>
<p>-Xefe administrativo.</p>
<p>Responsabilizarase de control e coordinación administrativa distribuíndo os traballos, efectuando os cobramentos necesarios ós usuarios en colaboración co xefe de contabilidade. Informará periodicamente o director da instalación, a quen proporá cantas medidas sexan necesarias para a mellora e racionalización da oficina. Depende das directrices dos órganos de administración da empresa.</p>
<p>-Contable.</p>
<p>Realizará materialmente a contabilidade, levando os libros e demais documentos contables que sexan precisos baixo a dirección e supervisión dos órganos de administración.</p>
<p>-Animador social.</p>
<p>É a persoa encargada de desenvolver todo tipo de programas non deportivos que realice a empresa.</p>
<p>-Oficial administrativo.</p>
<p>É a persoa encargada da área burocrática e administrativa, que leva o control da correspondencia,</p>
<p>arquivo e documentación. Depende do xefe administrativo.</p>
<p>-Auxiliar administrativo.</p>
<p>É a persoa que, ás ordes do oficial administrativo, realiza as tarefas por el encomendadas na área burocrática e administrativa.</p>
<p>-Coordinador de actividades.</p>
<p>É a persoa que exerce o control e organización das actividades e dos coordinadores de monitores, dependendo da dirección técnica da instalación.</p>
<p>-Coordinador de monitores.</p>
<p>Son os que, polo menos co título de monitor, exercerán o control directo dos monitores (horarios, quendas, niveis, rendementos técnicos, etc.), a coordinación entre as actividades docente e administrativa.</p>
<p>Revisarán periodicamente o material usado polos alumnos, instalacións, etc. Velarán polo cumprimento das directrices do traballo dependendo do coordinador de actividades.</p>
<p>Anualmente elaborarán un proxecto docente das actividades deportivas que deberán pór en coñecemento dos monitores para o seu desenvolvemento.</p>
<p>-Monitor.</p>
<p>Son os que, tendo o título correspondente, manteñen o contacto directo cos alumnos, desenvolven os programas técnicos e de actividades previstos. Coidarán a orde e seguridade nas súas clases dependendo dos coordinadores.</p>
<p>-Auxiliar de actividades lúdicas.</p>
<p>Son os que baixo a supervisión do coordinador de monitores ou monitor colaboran no desenvolvemento dos programas técnicos e actividades previstas.</p>
<p>-Socorrista.</p>
<p>É a persoa que coa titulación necesaria fai funcións de vixilancia, salvamento e prevención de accidentes, dependendo do coordinador.</p>
<p>-Recepcionista.</p>
<p>É a persoa que exerce a vixilancia e o control dos accesos e zonas de tránsito dentro do centro de traballo. É o encargado de facilitar información sobre os distintos tipos de servicios e actividades que se desenvolven no recinto. Encargarase, así mesmo, do cobramento das actividades e do cerramento de caixa diario. Será o encargado de procesar informaticamente os datos dos contratos dos clientes. Dependerá do xefe administrativo.</p>
<p>-Auxiliar recepcionista.</p>
<p>É a persoa que exerce a vixilancia e o control dos accesos e zonas de tránsito dentro do centro de traballo. É o encargado de facilitar información sobre os distintos tipos de servicios e actividades que se desenvolven no recinto. Encargarase así mes</p>
<p>mo do cobro das actividades e do peche de caixa diario.</p>
<p>-Técnico de mantemento.</p>
<p>Será o encargado de coidar do bo estado das instalacións, supervisando o traballo daquelas persoas que ten ó seu cargo. Dependerá do director de instalación.</p>
<p>-Peón de oficios varios.</p>
<p>É o encargado material da execución dos traballos de mantemento, conservación e limpeza das instalacións. Dependerá do técnico de mantemento.</p>
<p>Artigo 6º.-Estructura salarial.</p>
<p>Está constituída polos seguintes conceptos:</p>
<p>-Salario base.</p>
<p>-Transportes e locomoción.</p>
<p>Artigo 7º.-Antigüidade consolidada.</p>
<p>Os traballadores manterán e consolidarán os importes ós que tivesen dereito polo complemento persoal de antigüidade. Os importes obtidos manteranse invariables e por tempo indefinido.</p>
<p>Artigo 8º.-Período de proba.</p>
<p>Poderase establecer, por escrito, un período de proba de tres meses para toda clase de traballadores desta empresa.</p>
<p>Artigo 9º.-Gratificacións extraordinarias.</p>
<p>Os traballadores afectados por este convenio terán dúas pagas extraordinarias, as cales se conceden en concepto de paga de verán (15 de xullo) e Nadal (15 de decembro) e que consisten no importe dunha mensualidade máis a antigüidade.</p>
<p>Artigo 10º.-Vacacións.</p>
<p>O período de vacacións retribuídas será de 32 días naturais. O calendario de vacacións será confeccionado pola empresa, en función das solicitudes dos traballadores, dentro do 1º trimestre do ano.</p>
<p>No demais haberá que se ater ó disposto na lexislación vixente.</p>
<p>Artigo 11º.-Enfermidade.</p>
<p>A empresa complementará a prestación económica por incapacidade temporal ata o 100% da base de cotización do traballador nos seguintes casos e durante o tempo que se indica por cada un.</p>
<p>a) IT derivada de accidente laboral ou enfermidade profesional desde o primeiro día e ata a alta médica.</p>
<p>b) IT derivada de accidente non laboral ou enfermidade común: con hospitalización: desde o primeiro día cun máximo de catro meses.</p>
<p>Artigo 12º.-Xornada.</p>
<p>A xornada de traballo será de 38 horas semanais para a vixencia deste convenio. Establecerase un descanso intermedio de 20 minutos cando a xornada diaria exceda de seis horas. Este período de descanso</p>
<p>aboarase como tempo traballado, pero en ningún caso se sumará para o cómputo de horas extraordinarias.</p>
<p>Artigo 14º.-Licencias.</p>
<p>O persoal terá dereito a que se lle conceda permiso con percepción dos salarios correspondentes nos seguintes casos:</p>
<p>1. Vinteún días naturais en caso de matrimonio.</p>
<p>2. Dous días naturais por enfermidade grave de parentes ata segundo grao de consanguinidade ou afinidade.</p>
<p>3. Cinco días naturais por falecemento do cónxuxe, pais e fillos e pais do cónxuxe.</p>
<p>4. Catro días naturais por nacemento dun fillo.</p>
<p>Cando o traballador teña que se desprazar a localidades distantes de máis de 200 quilómetros da súa residencia, contará con dous días máis en cada caso.</p>
<p>Artigo 15º.-Excedencias.</p>
<p>As excedencias resolveranse conforme a regulamentación correspondente.</p>
<p>Artigo 16º.-Extinción por dimisión.</p>
<p>O traballador que desexe extingui-lo seu contrato por demisión debe avisa-la empresa con 15 días de antelación á súa marcha.</p>
<p>Artigo 17º.-Roupa de traballo.</p>
<p>O persoal afectado polo presente convenio recibirá por conta da empresa e por un ano roupa de traballo:</p>
<p>a) Dous uniformes completos adecuados á súa función, incluído calzado, para todo traballador con máis de seis meses na empresa e con xornada a tempo total.</p>
<p>b) O resto dos traballadores non incluídos no epígrafe a) recibirá un uniforme adecuado á súa función.</p>
<p>Este artigo afecta o persoal do grupo 2 e 3.</p>
<p>Os traballadores devolverán as pezas de roupa vellas ó causaren baixa na empresa. De non o facer a empresa poderá desconta-lo 50% do importe correspondente ó equipo da súa última entrega.</p>
<p>Artigo 18º.-Traballos perigosos, tóxicos ou penosos.</p>
<p>Sobre este artigo haberase que ater ó disposto na lexislación laboral vixente en cada momento.</p>
<p>Artigo 19º.-Revisión médica.</p>
<p>O persoal afectado por este convenio efectuará unha revisión médica anual por conta dos servicios médicos da empresa.</p>
<p>Artigo 20º.-Descanso dominical.</p>
<p>Dadas as especiais características da empresa e as súas actividades de lecer e deporte realizadas durante toda a semana, incluídos sábado, domingo e festivos, aqueles traballadores no contrato dos cales figure esta premisa, terán dereito ó seu descanso equivalente calquera outro día da semana.</p>
<p>Artigo 21º.-Casos especiais de retribución.</p>
<p>O persoal de locais de espectáculos e deportes poderá realizar traballos de categoría superior a aquela na que está clasificado, non como ocupación habitual, senón como necesidade perentoria da empresa.</p>
<p>Durante o tempo que dure esta situación, os interesados terán dereito a percibi-la remuneración asignada á superior categoría desempeñada circunstancialmente. O dereito a percibi-lo salario de superior categoría pasará a definitivo se a situación se prolonga durante 6 meses nun ano.</p>
<p>Artigo 22º.-Contratos eventuais de duración determinada.</p>
<p>Cando o contrato de duracion determinada previsto no punto 1.b do artigo 15 do Estatuto dos traballadores se concerte para cubrir postos en centros de traballo que non teñan a consideración de obra, neste suposto, a duración máxima do contrato poderá ser de 12 meses dentro dun período de 18 meses.</p>
<p>No caso de que se concerte por un período inferior a 12 meses, poderán ser prorrogados mediante acordo das partes, sen que a duración total do contrato poida exceder do dito límite máximo. O período de 18 meses computarase a partir da data da causa ou circunstancia que xustifique a súa utilización.</p>
<p>Artigo 23º.-Contratos de traballo para a realización de traballos fixos descontinuos.</p>
<p>Este contrato concertarase para realizar traballos periódicos de carácter descontinuo que serán os monitor e socorrista, dentro da actividade cíclica intermitente de cursos de natación ou outras actividades na temporada escolar, que se desenvolverá entre o 15 de setembro e o 15 de xuño e na temporada de verán que se desenvolverá entre o 16 de xuño e o 14 de setembro.</p>
<p>Os traballadores serán chamados na orde e na forma seguinte:</p>
<p>Segundo a súa antigüidade na empresa e as necesidades, segundo o número de alumnos.</p>
<p>Poderase aplicar a estes contratos a modalidade de tempo parcial.</p>
<p>Artigo 24º.-Plan de pensións-xubilación.</p>
<p>A empresa formalizará un plan de pensións-xubilación para tódolos traballadores fixos a tempo total do cadro de persoal da empresa e as súas contribucións a este irán por conta dela.</p>
<p>Establécese unha contribución mensual de 5.000 pesetas por traballador máis o 3% de incremento.</p>
<p>Artigo 25º.-Remisión legal.</p>
<p>En todo o non previsto neste convenio haberase que ater ó disposto no Estatuto dos traballadores e lexislación laboral e regulamentos vixentes de aplicación.</p>
<p>Artigo 26º.-Comisión paritaria.</p>
<p>Toda cuestión de interpretación, dúbida de clasificación persoal ou diverxencia, que con motivo do disposto neste convenio se suscite, someterase á comisión mixta do convenio, que estará constituída polos representantes dos traballadores e o representante empresarial, é dicir, cada un dos compoñentes negociadores deste convenio.</p>
<p>Este convenio asínase en Ponteareas, 28 de xaneiro de 2002.</p>
<p>Ramón Paz RodríguezEnrique M. Méndez Alfaro</p>
<p>Representante legalConselleiro delegado</p>
<p>dos traballadoresGsport, S.L.</p>
<p>Táboa salarial</p>
<p>Gesport, S.L.</p>
<p>Ano 2002</p>
<table><tbody><tr><td></td></tr>
<tr><td>Emprego</td><td>Salario base
mes</td><td>Hora</td><td>Salario base
ano</td></tr>
<tr><td></td></tr>
</tbody></table>
<table><tbody><tr><td>Nivel I</td><td></td><td></td><td></td></tr>
<tr><td></td></tr>
<tr><td>Director de instalación</td><td>839,84</td><td>8,61</td><td>11.757,80</td></tr>
<tr><td></td></tr>
<tr><td>Nivel II</td><td></td><td></td><td></td></tr>
<tr><td></td></tr>
<tr><td>Xefe administración</td><td>699,09</td><td>7,69</td><td>9.787,31</td></tr>
<tr><td></td></tr>
<tr><td>Coordinación actividades</td><td>699,09</td><td>7,69</td><td>9.787,31</td></tr>
<tr><td></td></tr>
<tr><td>Nivel III</td><td></td><td></td><td></td></tr>
<tr><td></td></tr>
<tr><td>Contable</td><td>662,33</td><td>6,98</td><td>9.272,57</td></tr>
<tr><td></td></tr>
<tr><td>Coordinador monitores</td><td>662,33</td><td>6,98</td><td>9.272,57</td></tr>
<tr><td></td></tr>
<tr><td>Técnico mantemento</td><td>662,33</td><td>6,98</td><td>9.272,57</td></tr>
<tr><td></td></tr>
<tr><td>Nivel IV</td><td></td><td></td><td></td></tr>
<tr><td></td></tr>
<tr><td>Oficial administrativo</td><td>525,83</td><td>5,88</td><td>7.361,67</td></tr>
<tr><td></td></tr>
<tr><td>Monitor deportivo</td><td>525,83</td><td>5,88</td><td>7.361,67</td></tr>
<tr><td></td></tr>
<tr><td>Animador social</td><td>525,83</td><td>5,88</td><td>7.361,67</td></tr>
<tr><td></td></tr>
<tr><td>Socorrista</td><td>525,83</td><td>5,88</td><td>7.361,67</td></tr>
<tr><td></td></tr>
<tr><td>Recepcionista</td><td>525,83</td><td>5,88</td><td>7.361,67</td></tr>
<tr><td></td></tr>
<tr><td>Nivel V</td><td></td><td></td><td></td></tr>
<tr><td></td></tr>
<tr><td>Auxiliar recepción</td><td>478,03</td><td>5,35</td><td>6.692,43</td></tr>
<tr><td></td></tr>
<tr><td>Auxiliar monitor</td><td>478,03</td><td>5,35</td><td>6.692,43</td></tr>
<tr><td></td></tr>
<tr><td>Auxiliar administrativo</td><td>478,03</td><td>5,35</td><td>6.692,43</td></tr>
<tr><td></td></tr>
<tr><td>Peón</td><td>478,03</td><td>5,35</td><td>6.692,43</td></tr>
<tr><td></td></tr></tbody></table>

