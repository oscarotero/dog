---
date: '2002-02-05'
id: 24D6
page: 1
number: 26
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 4 de febreiro de 2002 pola que se abre o prazo para a inscrición das
  persoas xurídicas como electores das cámaras agrarias de Galicia.
range: Orde
url: 'https://www.xunta.gal/dog/Publicados/2002/20020205/Anuncio24D6_gl.html'
---
<p>O artigo 27.29º do Estatuto de autonomía de Galicia atribúelle á Comunidade Autónoma competencia exclusiva sobre cámaras agrarias, sen prexuízo do disposto no artigo 149 da Constitución. Con este título xurídico, e trala promulgación de distintas leis básicas estatais e correspondentes adaptacións da propia normativa autonómica, o Parlamento de Galicia aprobou a Lei 1/2000, do 10 de xullo, pola que se refunde a normativa en materia de cámaras agrarias.</p>
<p>Neste marco, a realización de eleccións democráticas que, ademais, acrediten a representatividade das diferentes organizacións profesionais agrarias, fai necesaria a previa disposición dun censo actualizado de electores, de acordo co previsto no artigo 21 da Lei 1/2000, do 10 de xullo, en concordancia co establecido no artigo 15 do mesmo texto legal.</p>
<p>Por outra banda, a disposición transitoria terceira da referida Lei 1/2000, encomenda a elaboración dos censos electorais para as primeiras eleccións a cámaras agrarias á Consellería de Política Agroalimentaria e Desenvolvemento Rural, logo da audiencia das organizacións profesionais agrarias e posterior aprobación deles pola Xunta Electoral galega.</p>
<p>Nesa medida a Consellería de Política Agroalimentaria e Desenvolvemento Rural dedice que o cen</p>
<p>so electoral respecto das persoas físicas sexa o correspondente ós afiliados ó Réxime Especial Agrario da Seguridade Social por conta propia ou no réxime especial de traballadores autónomos en función da súa actividade agraria.</p>
<p>Sen embargo, carécese do censo correspondente ás persoas xurídicas, polo que, de conformidade co establecido no artigo 21.3º, parágrafo segundo, da Lei 1/2000, do 10 de xullo, as persoas xurídicas que posúan a condición de posibles electores deberán inscribirse por medio de representante legal.</p>
<p>En consecuencia, en virtude das facultades que teño conferidas consonte a Lei 1/1983, do 22 de febreiro, reguladora da Xunta de Galicia e do seu presidente, modificada pola Lei 11/1988, do 20 de outubro, oídas as organizacións profesionais agrarias,</p>
<p>DISPOÑO:</p>
<p>Artigo 1º</p>
<p>Esta orde ten por obxecto a apertura do prazo de inscrición das persoas xurídicas que desexen integra-lo censo electoral das cámaras agrarias provinciais, para os comicios de elección dos integrantes dos plenos das ditas corporacións.</p>
<p>Artigo 2º</p>
<p>As persoas xurídicas que teñen a condición de electores son aquelas que, conforme os seus estatutos, teñan por exclusivo obxecto a actividade agraria, gandeira ou forestal e a exerzan efectivamente, sempre que se inclúan no correspondente censo provincial.</p>
<p>O dereito de sufraxio exercerano a través do seu representante legal.</p>
<p>Artigo 3º</p>
<p>Durante o prazo de 20 días hábiles contados desde o día seguinte ó da publicación desta orde, as persoas xurídicas que posúan a condición de posibles electores deberán inscribirse por medio do seu representante legal. As solicitudes de alta formalizaranse no modelo que figura como anexo desta orde, e irán asinadas polo representante legal, debendo adxuntarlle á solicitude a seguinte documentación debidamente cotexada:</p>
<p>a) Copia da escritura constituínte da entidade.</p>
<p>b) Copia dos estatutos.</p>
<p>c) Copia da última declaración do imposto de sociedades ou alta en sociedades para as de nova constitución.</p>
<p>d) Certificación do acordo do órgano societario competente no que manifeste a súa vontade de ins</p>
<p>crición no censo e a designación dun suplente do representante legal.</p>
<p>e) Copia do documento nacional de identidade do representante legal.</p>
<p>f) Copia do documento nacional de identidade do suplente.</p>
<p>2. Unha vez recibidas as solicitudes de alta e efectuadas as comprobacións que se consideren oportunas, entenderase aprobada a alta, pasando automaticamente a figurar no censo.</p>
<p>3. Non obstante o anterior, para que o suplente poida votar en caso de ausencia, enfermidade ou incapacidade do representante legal, terá que presentar, o día das eleccións, ante o presidente da mesa electoral que lle corresponda, unha certificación do órgano societario competente xustificativa da imposibilidade do exercicio do voto por parte do representante legal que xuntará ó seu DNI.</p>
<p>Artigo 4º</p>
<p>No caso de que se apreciase imposibilidade de alta censual, terá que notificárselle á persoa xurídica interesada a proposta correspondente, facéndolle consta-la posibilidade de rectifica-lo censo en período electoral mediante a reclamación ante a xunta electoral que corresponda.</p>
<p>Artigo 5º.</p>
<p>O censo electoral será elevado á Xunta Electoral galega para a súa aprobación e será exposto nos locais das cámaras agrarias, nos taboleiros de anuncios dos concellos e nas dependencias da Administración autonómica a partir do terceiro día seguinte ó da publicación do decreto de convocatoria electoral, abríndose un prazo de oito días naturais para presentar reclamacións ante as respectivas xuntas electorais provinciais; contra a súa resolución, que deberá recaer no prazo máximo de tres días, caberá recurso ante a Xunta Electoral galega por un prazo de cinco días, que resolverá nun prazo máximo doutros cinco días naturais, facendo publico o censo definitivo. Contra a resolución da Xunta Electoral galega caberá o oportuno recurso contencioso-administrativo.</p>
<p>Disposicións derradeiras</p>
<p>Primeira.-Facúltase o secretario xeral da consellería para dictar cantas disposicións sexan precisas para o desenvolvemento desta orde.</p>
<p>Segunda.-Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 4 de febreiro de 2002.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>

