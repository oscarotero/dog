---
date: '2002-02-22'
id: '34E6'
page: 2
number: 39
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 5 de febreiro de 2002 pola que se establece un plan de recuperación da
  pescada durante os anos 2002, 2003 e 2004, e se regula a concesión de
  indemnizacións ós pescadores e propietarios de buques afectados.
range: Orde
url: 'https://www.xunta.gal/dog/Publicados/2002/20020222/Anuncio34E6_gl.html'
---
<p>A crise biolóxica en que se atopa o caladoiro nacional do Cantábrico noroeste, en particular a situación da pescada, e que nos últimos anos vén sendo diagnosticada nos informes científicos do Comité Asesor para a Xestión de Pesqueiras (ACFM) do Consello Internacional para a Explotación do Mar (CIEM), do Comité Científico e Económico da Pesca da Comisión da Unión Europea e de diferentes informes elaborados por técnicos do Instituto Español de Oceanografía (IEO), afecta de maneira moi especial á flota de arrastre de litoral cantábrica e, en particular, a flota con base nos portos galegos.</p>
<p>A Consellería de Pesca, Marisqueo e Acuicultura da Xunta de Galicia, consecuente con esta situación, considerou necesario establecer, como medida de choque no ano 1992, o establecemento obrigatorio do descanso semanal (48 horas semanais). Esta medida debía contribuír á recuperación do recurso, ó tempo que fisexe viable a operatividade da flota galega de arrastre de litoral.</p>
<p>O Regulamento (CE) nº 850/1998, do Consello, do 30 de marzo, para a conservación dos recursos pesqueiros mediante medidas técnicas para a protección de xuvenís de organismos mariños, establece restriccións á pesca da pescada, prohibindo a pesca con redes de arrastre en determinadas zonas da costa atlántica española durante determinados períodos. O Regulamento (CE) nº 724/2001, do Consello, do 24 de abril, modifica o anterior adaptando as vedas para a pescada ás condicións actuais do caladoiro.</p>
<p>A Administración nacional adoptou, para a xestión e aprobación das poboacións de pescada, medidas que van máis alá das esixencias mínimas defendidas na normativa comunitaria, aplicando medidas restrictivas ós pescadores españois, esencialmente galegos: a Orde ministerial do 25 de xullo de 2001 pola que se establecen determinadas vedas de arrastre de fondo no caladoiro nacional do Cantábrico noroeste, así como a Orde ministerial do 2 de xaneiro de 2002 pola que se establece un plan de pesca</p>
<p>para a pesqueira de arrastre de fondo no Caladoiro Nacional do Cantábrico e Noroeste.</p>
<p>As recomendacións de todos estes organismos propoñen medidas drásticas a curto prazo para a recuperación dos stocks. É interesante notar que, ó veda-la zona en cuestión, se podería ocasiona-lo movemento do groso da flota, máis de 100 unidades de mediano porte, a outras zonas de pesca, co risco de prexudica-la situación do caladoiro. A Administración de Galicia quere desenvolver un plan trienal de recuperación a longo prazo que leve á paralización gradual dos buques para, ó mesmo tempo, protexe-las outras zonas de pesca e non desabastece-los mercados.</p>
<p>O Regulamento (CE) nº 2792/1999, do Consello, do 17 de decembro de 1999 polo que se definen as modalidades e condicións das intervencións con finalidade estructural no sector da pesca, establece no seu artigo 16, a posibilidade de lles conceder indemnizacións ós pescadores e propietarios de buques como consecuencia da paralización temporal das actividades no caso do establecemento dun plan de recuperación dun recurso ameazado pola extinción.</p>
<p>O Real decreto 3448/2000, do 22 de decembro, polo que se establece a normativa básica das axudas estructurais no sector pesqueiro, regula nos seus artigos 33.1.c) e 34, respectivamente, as axudas de paralización temporal en caso dun plan de recuperación dun recurso ameazado de extinción e a competencia da Comunidade Autónoma correspondente para a resolución destes expedientes.</p>
<p>Polas razóns expostas, ó abeiro do disposto nos artigos 5 e 12 da Lei 6/1993, do 11 de maio, de pesca de Galicia, sobre ámbito competencial e a necesidade de tomar medidas orientadas á recuperación dos recursos, consultado o sector, esta consellería</p>
<p>DISPÓN:</p>
<p>Artigo 1º.-Obxecto desta orde.</p>
<p>Por medio desta orde establécese o plan de recuperación da pescada durante os anos 2002, 2003 e 2004, e regúlase a concesión de indemnizacións ós tripulantes e propietarios de buques de arrastre de litoral con porto base en Galicia afectados polo plan.</p>
<p>I. Plan de recuperación da pescada.</p>
<p>Artigo 2º.-Finalidade.</p>
<p>O plan ten por obxecto contribuír á recuperación da pescada mediante unha paralización temporal da actividade extractiva coa modalidade de pesca de arrastre de litoral, deste recurso e de forma gradual.</p>
<p>Artigo 3º.-Contido e ámbito de aplicación.</p>
<p>A modalidade de pesca de arrastre litoral, respecto de tódolos buques censados nesta modalidade e con porto base na Comunidade Autónoma de Galicia, verase sometida a un plan de recuperación da pescada que se concreta nunha parada temporal de catro meses naturais para cada barco, e dentro dos anos 2002, 2003 e 2004, precisamente nos meses de xaneiro, outubro, novembro e decembro.</p>
<p>Artigo 4º.-Incumprimento.</p>
<p>O incumprimento das obrigas contidas no artigo anterior dará lugar a responsabilidade e será sancionado de conformidade coa Lei 6/1991, do 15 de maio, de infraccións en materia de protección dos recursos marítimo-pesqueiros.</p>
<p>II. Indemnizacións ós tripulantes e propietarios de buques de arrastre de litoral.</p>
<p>Artigo 5º.-Obxecto.</p>
<p>As indemnizacións teñen por obxecto compensar economicamente os tripulantes debidamente enrolados en buques de arrastre de litoral e os propietarios destes mentres se vexan directamente afectados como consecuencia da paralización temporal da súa actividade.</p>
<p>Artigo 6º.-Marco normativo.</p>
<p>Estas indemnizacións enmárcanse dentro do preceptuado no artigo 16.1.c) así como disposicións concordantes do Regulamento (CE) nº 2792/1999, do Consello, do 17 de decembro, polo que se definen as modalidades e condicións das intervencións con finalidade estructural no sector da pesca e na normativa básica do Estado.</p>
<p>Artigo 7º.-Crédito orzamentario.</p>
<p>Estas compensacións económicas concederanse con cargo á aplicación orzamentaria que en cada un dos anos de vixencia do plan sinale a correspondente Lei de orzamentos xerais da Comunidade Autónoma.</p>
<p>No ano 2002 será con cargo á aplicación 12.03.614B.772.0, sen prexuízo da modificación orzamentaria precisa, e cun importe máximo total de 444.748,95 euros.</p>
<p>O financiamento das medidas farase con cargo ós fondos do IFOP nun oitenta por cento, co seu correspondente cofinanciamento.</p>
<p>Artigo 8º.-Beneficiarios.</p>
<p>Poderán ser beneficiarios destas indemnizacións os tripulantes que traballen nos buques de arrastre no momento de iniciarse a parada, que acrediten que estiveron debidamente enrolados en buques de pesca seis meses nos doce anteriores, deles alomenos tres en barcos de arrastre de litoral, ós que lles afecte directamente a parada e non perciban prestacións por desemprego durante o tempo que dure esta.</p>
<p>Tamén poderán selo os propietarios dos barcos de arrastre de litoral que foran despachados para esta modalidade de pesca no Cantábrico noroeste alomenos seis meses nos doce anteriores á parada, que lles afecte directamente esta e que manteñan os seus tripulantes de alta na Seguridade Social cada mes natural no que se desenvolva aquela.</p>
<p>No caso de substitución dun buque por outro novo, tomaranse en consideración os despachos de ámbalas dúas unidades.</p>
<p>Para os exclusivos efectos de consideración como beneficiarios destas axudas, consideraranse enrolados os tripulantes e despachados os barcos os meses de parada temporal.</p>
<p>Artigo 9º.-Obrigas dos beneficiarios.</p>
<p>Os beneficiarios deberán reintegrar total ou parcialmente as prestacións económicas percibidas en</p>
<p>caso de incumprimento das condicións establecidas para a súa concesión.</p>
<p>Coa solicitude e coa petición de pagamento da axuda deberán presentar declaración relativa a tódalas subvencións concedidas ou solicitadas para os mesmos feitos.</p>
<p>Deberán facilitar toda a información que lles sexa requirida en relación a aquelas e á súa contabilización, e someterse ás actuacións de comprobación que deba efectua-la entidade concedente así como os órganos de fiscalización e control da Comunidade Autónoma, o Estado e a Unión Europea.</p>
<p>Ós beneficiarios seralles de aplicación nos seus propios termos o réxime de infraccións e sancións en materia de subvencións establecido no artígo 79 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, tal como foi modificado pola Lei 8/1999, do 30 de decembro.</p>
<p>Artigo 10º.-Indemnizacións.</p>
<p>O importe das indemnizacións estará condicionado, en todo caso, á existencia de dispoñibilidades orzamentarias.</p>
<p>A contía máxima que se percibirá no ano 2002 por día de inactividade do tripulante ou paralización efectiva do buque é a indicada no anexo I desta orde tanto para os tripulantes, xa sexan técnicos ou mariñeiros, como para os propietarios dos buques.</p>
<p>Estes últimos percibirán, sen superar en ningún caso os límites máximos establecidos no citado anexo, unha compensación por manter ó día das cotas da Seguridad Social os seus tripulantes.</p>
<p>As contías máximas para os tripulantes serán incrementadas no ano 2003 e 2004 nun 2% anual.</p>
<p>Artigo 11º.-Plans das asociacións.</p>
<p>As organizacións e asociacións do sector de arrastre de litoral presentarán, a partir da entrada en vigor desta disposición, e no prazo máximo de quince días hábiles, o plan de realización da parada biolóxica, nos tres anos deste, e para tódolos buques da súa asociación, cumprindo tódolos requisitos establecidos nesta disposición e, en particular, no seu artigo terceiro.</p>
<p>No devandito plan incluiranse aqueles buques que realizaran a parada no mes de xaneiro de 2002.</p>
<p>Se algún buque desta flota non estivera asociado, o seu plan de paralización será realizado directamente pola consellería.</p>
<p>Cun mes de antelación ó inicio do segundo e terceiro ano do plan poderanse propoñer modificacións ó inicial, gardando o equilibrio e os demais requisitos daquel.</p>
<p>Os plans aprobados pola consellería serán debidamente publicados no Diario Oficial de Galicia.</p>
<p>Artigo 12º.-Solicitudes, documentación e prazo de presentación.</p>
<p>Os tripulantes e propietarios de buques, para acollerse a estas compensacións económicas, deberán presentar nas delegacións territoriais ou comarcais da consellería, ou en calquera das oficinas previstas</p>
<p>no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, e dentro do prazo de vinte días hábiles desde o inicio efectivo de cada parada, -ou da publicación desta orde para os que pararan en xaneiro de 2002-, as solicitudes e documentación por triplicado exemplar que a seguir se indica:</p>
<p>1. Tripulantes: para a concesión e pagamento das indemnizacións.</p>
<p>a) Solicitude normalizada do anexo II.</p>
<p>b) Fotocopia cotexada do DNI.</p>
<p>c) Copia cotexada do caderno de navegación, das follas correspondentes ós doce meses anteriores á paralización.</p>
<p>d) Declaración de axudas do anexo IV desta orde.</p>
<p>e) Certificación bancaria de conta da que sexa titular o beneficiario, para os efectos de pagamento, e na que se faga consta-lo código da entidade e da sucursal e número de conta.</p>
<p>f) Certificacións acreditativas de que o interesado se atopa ó día das súas obrigas tributarias estatais e autonómicas e da Seguridade Social, e que non ten pendente de pagamento ningunha outra débeda, por ningún concepto, coa Administración pública da Comunidade Autónoma.</p>
<p>Estas certificacións só serán esixibles se a axuda non está exenta diso pola correspondente Lei de orzamentos.</p>
<p>2. Propietarios de buques.</p>
<p>A) Para a concesión das indemnizacións.</p>
<p>1. Con carácter xeral.</p>
<p>a) Solicitude normalizada do anexo III.</p>
<p>b) Fotocopia cotexada do DNI.</p>
<p>c) Certificación do Rexistro Mercantil acreditativa da propiedade do buque.</p>
<p>d) Copia cotexada do rol de despachos do buque dos doce meses anteriores á paralización, ou certificación da capitanía marítima correspondente, acreditativa dos despachos efectuados no dito período.</p>
<p>e) Declaración xurada na que se manifeste que mantén ó día das cotas da Seguridade Social os seus tripulantes durante a parada biolóxica, número de técnicos e de mariñeiros e importe parcial e total das súas cotizacións.</p>
<p>f) Declaración do anexo IV desta orde, relativa ó momento da solicitude.</p>
<p>g) Certificación bancaria de conta da que sexa titular o beneficiario, para os efectos de pagamento, e na que se faga consta-lo código da entidade e da sucursal e número de conta.</p>
<p>2. Se o barco pertence a unha persoa xurídica.</p>
<p>a) Substituirase o documento indicado na alínea A.1.b) anterior pola tarxeta de identificación fiscal de persoas xurídicas.</p>
<p>b) Certificación rexistral da sociedade na que se indicará quen é o representante legal da entidade</p>
<p>3. Se o buque pertence a unha pluralidade de persoas.</p>
<p>a) A solicitude normalizada conterá a designación dun representante e será subscrita por tódolos propietarios.</p>
<p>b) Achegarase o documento indicado na alínea A.1.b) deste artigo de cada un dos propietarios da embarcación.</p>
<p>c) Deberán ser titulares todos eles da conta bancaria.</p>
<p>B) Para o pagamento das indemnizacións.</p>
<p>a) Certificación da capitanía marítima correspondente acreditativa do depósito do rol de despachos do barco durante o período de paralización.</p>
<p>b) Copia dos documentos TC 1 e TC 2 do barco do período de parada biolóxica.</p>
<p>c) Declaración do anexo IV desta orde, relativa ó momento da petición de pagamento.</p>
<p>d) Certificacións acreditativas de que o propietario ou propietarios do barco se atopan ó día das súas obrigas tributarias estatais e autonómicas e da Seguridade Social e que non teñen pendente de pagamento ningunha outra débeda, por ningún concepto, coa Administración pública da Comunidade Autónoma.</p>
<p>Artigo 13º.-Órganos de xestión e resolución.</p>
<p>A xestión destas compensacións económicas será realizada polos servicios periféricos da consellería baixo a supervisión da Dirección Xeral de Estructuras e Mercados da Pesca.</p>
<p>A resolución correspóndelle ó conselleiro de Pesca e Asuntos Marítimos, que a delega nos delegados territoriais da consellería, que tamén proporán o pagamento, se é o caso, logo de correspondente modificación orzamentaria de transferencia de fondos ós órganos provinciais.</p>
<p>Artigo 14º.-Prazo de resolución.</p>
<p>O prazo para dictarse a correspondente resolución será como máximo de tres meses contados a partir da data de comezo do prazo de presentación de solicitudes para os tripulantes e de cinco para os propietarios dos barcos.</p>
<p>O vencemento do prazo máximo indicado sen que se notificara a resolución posibilitará que os interesados poidan entender desestimada a súa pretensión por silencio administrativo.</p>
<p>A concesión destas indemnizacións queda condicionada á autorización expresa ou por silencio positivo da Comisión Europea do réxime de axudas establecidas nesta orde.</p>
<p>Artigo 15º.-Modificabilidade da resolución.</p>
<p>Toda alteración das condicións tidas en conta para a concesión destas indemnizacións e, en todo caso, a obtención doutras prestacións pola mesma causa, poderá dar lugar á modificación da resolución de concesión.</p>
<p>Artigo 16º.-Recursos.</p>
<p>Contra a resolución que se dicte, que pon fin á vía administrativa, cabe interpoñer, con carácter potestativo, recurso de reposición ante o conselleiro de Pesca e Asuntos Marítimos no prazo dun mes ou recurso contencioso-administrativo ante o órgano</p>
<p>xurisdiccional competente no prazo de dous meses contados, en ámbolos dous casos, a partir do día seguinte ó da notificación da resolución.</p>
<p>Disposicións derradeiras</p>
<p>Primera.-Facúltase o director xeral de Recursos Mariños para o desenvolvemento da parte I desta orde, e o director xeral de Estructuras e Mercados da Pesca para o da parte II.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de febreiro de 2002.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>
<p>ANEXO I</p>
<p>Tripulantes</p>
<table><tbody><tr><td></td></tr>
<tr><td>Categoría profesional</td><td>Cuantía máxima da prima por día
de inactividade</td></tr>
<tr><td></td></tr>
</tbody></table>
<table><tbody><tr><td>Técnicos:</td><td>30,05 euros/día (5.000 ptas./día)</td></tr>
<tr><td>Mariñeiros:</td><td>19,95 euros/día (3.319 ptas./día)</td></tr>
</tbody></table>
<p>Propietarios</p>
<table><tbody><tr><td></td></tr>
<tr><td>Arqueo do buque en GT</td><td>Contía máxima da prima por buque en pts./día de paralización efectiva (límite máximo por días de inmobilización)</td></tr>
<tr><td></td></tr>
</tbody></table>
<table><tbody><tr><td>Ata 100 GT:</td><td>98,32 A (16.359 ptas.)+2,73 A (454 ptas.) por GT.</td></tr>
<tr><td>Máis de 100 ata 250 GT:</td><td>152,94 A (25.447 ptas.)+2,19 A (364 ptas.) por GT.</td></tr>
<tr><td>Máis de 250 GT:</td><td>289,49 A (48.167 ptas.)+1,64 A (273 ptas.) por GT.</td></tr>
</tbody></table>

