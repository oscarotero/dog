---
date: '2002-02-22'
id: '34E2'
page: 2
number: 39
agency: CONSELLERÍA DE SANIDADE
section: III. OUTRAS DISPOSICIÓNS
title: >-
  Decreto 46/2002, do 8 de febreiro, polo que se acepta a cesión a título
  gratuíto dun predio de 5.556 metros e 43 decímetros cadrados, propiedade do
  Concello de Sarria, con destino á ampliación do centro de saúde.
range: Decreto
url: 'https://www.xunta.gal/dog/Publicados/2002/20020222/Anuncio34E2_gl.html'
---
<p>O Pleno do Concello de Sarria, en sesión do 27 de decembro de 2001, acordou cederlle gratuitamente ó Servicio Galego de Saúde, o predio Toleiro-Ponte Ribeira, sito na vila de Sarria e propiedade do concello, con destino á ampliación do centro de saúde.</p>
<p>Conforme o artigo 17.1º da Lei 3/1985, do 12 de abril, do patrimonio da Comunidade Autónoma, requírese decreto do Consello da Xunta de Galicia para a adquisición de bens a título gratuíto. Por outra banda, o artigo 23.1º da mesma lei establece que non poderán adquirirse bens ou dereitos a título lucrativo cando o valor global dos gravames, cargas e afectacións impostas sobre eles supere o seu valor intrínseco. Non se considerarán carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente.</p>
<p>En cumprimento do disposto na Lei 3/1985, do 12 de abril, do patrimonio da Comunidade Autónoma, de conformidade coa proposta do conselleiro de Sanidade e presidente do Servicio Galego de Saúde, e logo de deliberación do Consello da Xunta de Galicia na súa reunión do día oito de febreiro de dous mil dous,</p>
<p>DISPOÑO:</p>
<p>Artigo 1º</p>
<p>1. Acéptase a cesión a título gratuíto feita polo Concello de Sarria a favor do Servicio Galego de Saúde, con destino á ampliación do centro de saúde.</p>
<p>2. O predio cedido denomínase Toleiro-Ponte Ribeira, está sito na vila de Sarria, e ten unha superficie de 5.556 metros e 43 decímetros cadrados, sendo as súas estremas as seguintes:</p>
<p>Norte: ambulatorio da Seguridade Social, Gil Yáñez Préctamo e outros.</p>
<p>Sur: Hotel Alfonso IX Ponteribeira, S.L.</p>
<p>Leste: predio propiedade do Concello de Sarria.</p>
<p>Oeste: predio propiedade do Concello de Sarria.</p>
<p>Artigo 2º</p>
<p>O inmoble acéptase segundo o establecido no artigo 23.1º da Lei 3/1985, do 12 de abril, do patrimonio da Comunidade Autónoma e 38 do seu regulamento, e destinarase á ampliación do centro de saúde na vila de Sarria.</p>
<p>Artigo 3º</p>
<p>O Servicio Galego de Saúde, a través do seu órgano competente, procederá á formalización da aceptación no correspondente documento público e este integrarase no seu patrimonio propio.</p>
<p>Disposición derradeira</p>
<p>O Servicio Galego de Saúde, a través do seu órgano competente, levará a cabo os trámites necesarios para a efectividade de canto se dispón neste decreto.</p>
<p>Santiago de Compostela, oito de febreiro de dous mil dous.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade</p>

