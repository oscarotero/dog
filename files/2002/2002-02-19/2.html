---
date: '2002-02-19'
id: 31FE
page: 1
number: 36
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 6 de febreiro de 2002 pola que se convocan dúas bolsas para realizar
  estudios relacionados coa Unión Europea no Colexio de Europa (Bruxes e
  Natolín) durante o curso académico 2002-2003.
range: Orde
url: 'https://www.xunta.gal/dog/Publicados/2002/20020219/Anuncio31FE_gl.html'
---
<p>O Estatuto de Autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 de xaneiro de 1988, DOG do 17 de febreiro de 1988), transferiulle á Comunidade Autónoma competencias en materia de universidades. Estas competencias foron asumidas pola Comunidade Autónoma e asignadas á Consellería de Educación e Ordenación Universitaria no Decreto 62/1988, do 17 de marzo (DOG do 8 de abril). A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do sistema universitario de Galicia con tres universidades: a Universidade da Coruña, a de Santiago de Compostela e a de Vigo.</p>
<p>A Consellería de Educación e Ordenación Universitaria e o Colexio de Europa teñen asinado un convenio de colaboración, para así contribuír á formación dos nosos titulados universitarios e de profesionais coas institucións, o dereito e a economía europeas.</p>
<p>En virtude de canto antecede, esta consellería.</p>
<p>DISPÓN:</p>
<p>Artigo 1º.-Obxecto.</p>
<p>Convócase concurso público para a adxudicación de dúas bolsas destinadas a titulados superiores en ciencias políticas e da administración, dereito, administración e dirección de empresas ou economía para realizar estudios de especialización en temas relacionados coa Unión Europea e o proceso de integración europeo, unha para o Colexio de Europa con sede en Bruxes (Bélxica) e outra para Natolín (Polonia).</p>
<p>Artigo 2º.-Orzamento.</p>
<p>A Consellería de Educación e Ordenación Universitaria financiará estas bolsas con cargo á partida orzamentaria 07.05.322C.480.2 dos orzamentos prorrogados da Comunidade Autónoma de Galicia para o ano 2002, cunha contía máxima de 36.060,73 A.</p>
<p>Artigo 3º.-Requisitos.</p>
<p>As bolsas poderán ser solicitadas por aqueles titulados superiores en ciencias políticas e da administración, dereito, administración e dirección de</p>
<p>empresas ou economía, que cumpran os seguintes requisitos:</p>
<p>a) Posuí-la nacionalidade española ou ser nacionais dun país membro da Unión Europea.</p>
<p>b) Ser estudiante galego e ter realizado os estudios nos últimos cinco anos ou estar realizando o derradeiro curso da carreira nas universidades do sistema universitario de Galicia ou de fóra de Galicia.</p>
<p>c) Será imprescindible posuí-lo título de licenciado ou equivalente para obte-lo seu desfrute efectivo.</p>
<p>d) Acreditar, documentalmente, coñecementos satisfactorios de galego, inglés e francés.</p>
<p>e) Non ter desfrutado desta bolsa en convocatorias anteriores.</p>
<p>Artigo 4º.-Duración e contía.</p>
<p>A duración das bolsas é a dun curso académico completo (curso 2002-2003).</p>
<p>O importe de cada bolsa ascende a un total de 18.030,36 A, destinados ó pagamento das taxas e estadía, que será efectuado en nome do bolseiro pola Consellería de Educación e Ordenación Universitaria directamente ó Colexio de Europa, unha vez que este comunique o seu importe.</p>
<p>A cantidade restante ata completa-lo importe total da bolsa, unha vez feito o ingreso en concepto de taxas e estadía ingresáraselle ó bolseiro en concepto de axuda institucional para gastos de desprazamento e seguro. Esta cantidade será aboada ó beneficiario da axuda mediante transferencia bancaria durante a súa estadía no Colexio de Europa en Bruxes ou Natolín, unha vez que se recibise na Dirección Xeral de Universidades a certificación debidamente asinada da súa incorporación.</p>
<p>De acordo co estipulado no artigo 41, da Lei 4/2000, do 27 de decembro, e o Decreto 401/2001, do 28 de decembro, polo que se regula a prórroga dos orzamentos xerais da Comunidade Autónoma de Galicia do ano 2001 para o exercicio de 2002, poderase acordar no momento da concesión un anticipo de pagamento de ata un 80%, librándose o 20% restante no momento da completa xustificación por parte do beneficiario do cumprimento da finalidade e demais condicións coas que lle foi concedida, de acordo co que estipula a Lei de orzamentos xerais da Comunidade Autónoma de Galicia.</p>
<p>Artigo 5º.-Solicitudes e documentación.</p>
<p>As solicitudes, segundo modelo ED429A que se publica como anexo I desta orde, presentaranse no rexistro xeral da Consellería de Educación e Ordenación Universitaria, dirixidas á Dirección Xeral de Universidades-Subdirección Xeral de Universidades (edificio administrativo San Caetano, s/n, 15781 Santiago de Compostela); ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común para a presentación de instancias. Se</p>
<p>no uso deste dereito a solicitude é remitida por correo presentarase en sobre aberto, para que sexa datada e selada polo funcionario de correos antes de que proceda á súa certificación.</p>
<p>As solicitudes deberán ir acompañadas da seguinte documentación:</p>
<p>a) Fotocopia do DNI.</p>
<p>b) Currículo detallado académico e profesional, acompañado dos documentos acreditativos dos méritos alegados.</p>
<p>c) Certificación académica completa, na que se fará consta-lo resumo do número de créditos segundo a valoración académica, ou copia compulsada dela dos estudios realizados de ciencias políticas e da administración, dereito, administración e dirección de empresas ou economía.</p>
<p>Os títulos obtidos no estranxeiro ou en centros non estatais deberán estar validados ou recoñecidos na data de finalización do prazo de presentación de solicitudes e deberase xuntar, se é o caso, as oportunas táboas de equivalencias oficiais das cualificacións.</p>
<p>d) Certificación ou calquera outro documento que acredite o nivel de coñecemento de galego, inglés e francés.</p>
<p>e) Declaración xurada conforme non percibe ningún outro tipo de axuda e conforme non realiza traballo remunerado.</p>
<p>f) Certificado de empadroamento.</p>
<p>g) Documento facilitado pola entidade bancaria a nome do interesado, no que conste o código conta cliente comprensivo dos códigos que identifican o banco, a oficina, o díxito de control e o número de conta no que se aboará o importe da axuda.</p>
<p>O prazo de presentación de solicitudes será de vinte días hábiles, contados a partir do día seguinte ó da publicación da presente convocatoria no Diario Oficial de Galicia.</p>
<p>Artigo 6º.-Comisión avaliadora.</p>
<p>A selección dos candidatos será realizada por unha comisión avaliadora integrada por:</p>
<p>Presidente:</p>
<p>Director xeral de Universidades, ou por delegación o subdirector xeral de Universidades.</p>
<p>Vocais:</p>
<p>Vicerrector de Estudiantes da Universidade da Coruña.</p>
<p>Vicerrectora de Estudiantes da Universidade de Santiago de Compostela.</p>
<p>Vicerrector de Estudiantes e Docencia da Universidade de Vigo.</p>
<p>Un funcionario do Servicio de Apoio e Orientación ós Estudiantes Universitarios.</p>
<p>Secretario:</p>
<p>Un funcionario da Dirección Xeral de Universidades, que actuará con voz e voto.</p>
<p>Artigo 7º.-Tramitación.</p>
<p>Unha vez comprobado que tódalas solicitudes reúnen os requisitos establecidos na presente orde de convocatoria e emendada, no caso de ser requirida, a documentación necesaria no prazo de dez días desde a súa notificación, a comisión avaliadora elaborará unha relación na que figurarán aqueles candidatos que conten co mellor expediente.</p>
<p>A selección realizarase tendo en conta o expediente académico, o currículo e os coñecementos de galego, inglés e francés.</p>
<p>A nota media do expediente académico calcularase de acordo co seguinte baremo:</p>
<p>-Matrícula de honra: 4 puntos.</p>
<p>-Sobresaliente: 3 puntos.</p>
<p>-Notable: 2 puntos.</p>
<p>-Aprobado: 1 punto.</p>
<p>Segundo o plan de estudios que se teña cursado, esta nota media calcularase do xeito seguinte:</p>
<p>a) Estudios organizados por materias:</p>
<p>Media = suma das notas de cada materia / nº total de convocatorias empregadas.</p>
<p>b) Plans de estudios estructurados en créditos:</p>
<p>Media = (N1.P1 + N2.P2 + N3.P3 + ...) / (C1.N1 + C2.N2 + ...).</p>
<p>Onde:</p>
<p>N1 = nº de créditos de cada materia.</p>
<p>P1 = puntuación de cada materia.</p>
<p>C1 = nº de convocatorias empregadas en cada materia.</p>
<p>Unha vez que o Colexio de Europa confirme a selección dalgún dos candidatos propostos (máximo de 2), o conselleiro de Educación e Ordenación Universitaria procederá a resolver con carácter definitivo a presente convocatoria mediante orde que se publicará no Diario Oficial de Galicia. Contra esta resolución que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE nº 12, do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>Artigo 8º.-Obrigas dos bolseiros.</p>
<p>a) O bolseiro está obrigado a incorporarse ó centro correspondente ó comezo do curso académico 2002-2003, e deberá informar inmediatamente disto a Dirección Xeral de Universidades.</p>
<p>b) A Dirección Xeral de Universidades poderá, en calquera momento do curso, solicitarlle ó bolseiro un informe sobre as súas actividades. Así mesmo,</p>
<p>poderáselle solicitar este informe ós responsables do programa de estudios. No caso de producirse unha avaliación desfavorable poderá decidirse o cesamento inmediato da axuda e, incluso, a devolución das cantidades xa pagadas.</p>
<p>c) O bolseiro comprométese a elaborar unha memoria cun resumo dos estudios realizados, así como de tódolos extremos que xulgue convenientes. A dita memoria entregarase ó remate dos estudios.</p>
<p>d) O desfrute da bolsa é incompatible coa realización de calquera traballo remunerado ou con outra bolsa.</p>
<p>Artigo 9º.-Aceptación da bolsa.</p>
<p>A aceptación da bolsa farase mediante documento asinado polo bolseiro no que se compromete a cumprir todas e cada unha das condicións recollidas nas presentes bases.</p>
<p>Disposicións adicionais</p>
<p>Primeira.-O incumprimento total ou parcial de calquera das condicións establecidas na presente orde constituirá causa determinante de revogación da axuda e do seu reintegro polo beneficiario ou solicitante, segundo o disposto no artigo 6º da Lei 8/1999, do 30 de decembro, de medidas fiscais e orzamentarias e de función pública e actuación administrativa que modifica o artigo 78 do texto refundido da Lei de réxime financeiro e orzamentario, aprobado polo Decreto lexislativo 1/1999, do 7 de outubro.</p>
<p>Segunda.-Se por calquera causa, no momento en que a comisión avaliadora teña que examina-las solicitudes, algún dos compoñentes non puidesen asistir, será substituído pola persoa que para o efecto se nomee. O dito nomeamento deberá recaer noutra persoa da dirección xeral, ou da universidade correspondente, en virtude da súa representación.</p>
<p>Terceira.-Para os efectos establecidos no artigo 42.2º da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999 o prazo máximo para resolve-las solicitudes correspondentes ás accións especificadas nesta orde será de seis meses, contados a partir da publicación desta convocatoria no Diario Oficial de Galicia.</p>
<p>As solicitudes entenderanse desestimadas de non dictarse resolución expresa no prazo sinalado no parágrafo anterior.</p>
<p>Disposicións derradeiras</p>
<p>Primeira.-Autorízase o director xeral de Universidades para dicta-las disposicións necesarias para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de febreiro de 2002.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

