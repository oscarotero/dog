---
date: '2002-07-10'
id: DFAE
page: 10
number: 132
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 6 de xuño de 2002, da Delegación Provincial da Coruña, pola que
  se dispón o depósito e a publicación, no Diario Oficial de Galicia, do
  convenio colectivo da Confraría de Pescadores de Ribeira.
range: Resolución
url: 'https://www.xunta.gal/dog/Publicados/2002/20020710/AnuncioDFAE_gl.html'
---
<p>Visto o expediente do convenio colectivo da Confraría de Pescadores de Ribeira (código convenio 1502342), que tivo entrada nesta delegación provincial o día 13-5-2002, e complementado o 3-6-2002, subscrito en representación da parte económica pola Confraría de Pescadores de Ribeira, e da parte social pola delegada de persoal o día 22-4-2002, de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e notificación ás representaciones económica e social da comisión negociadora.</p>
<p>Segundo.-Ordena-lo depósito do citado acordo no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 6 de xuño de 2002.</p>
<p>Reyes Carabel Pedreira</p>
<p>Delegada provincial da Coruña</p>
<p>Convenio colectivo da Confraría de Pescadores de Ribeira</p>
<p>Artigo 1º.-Ámbito funcional.</p>
<p>Este convenio colectivo aplicarase a tódolos traballadores non funcionarios da entidade Confraría de Pescadores de Ribeira, independentemente da súa categoría profesional.</p>
<p>Artigo 2º.-Vixencia e duración.</p>
<p>A vixencia será dun ano, contando desde o 1º de xaneiro de 2002 ata o 31 de decembro de 2002. Durante a súa vixencia, non poderá ser afectado por ningún convenio de ámbito distinto.</p>
<p>Artigo 3º.-Denuncia e prórroga.</p>
<p>Chegado o final da súa vixencia, este convenio colectivo prorrogarase tacitamente ano por ano, a non ser que medie unha denuncia, coa antelación mínima dun mes, por calquera das partes.</p>
<p>Artigo 4º.-Retribucións salariais.</p>
<p>As retribucións salariais por categoría e mes son as que se especifican nas táboas salariais anexas.</p>
<p>Artigo 5º.-Complemento de antigüidade.</p>
<p>O complemento de antigüidade establécese en trienios retribuídos ó 7% sobre o salario base que corresponda a cada categoría profesional.</p>
<p>Fíxase no 21% a porcentaxe máxima que se vai percibir en concepto de antigüidade.</p>
<p>Aqueles traballadores que na actualidade perciban unha porcentaxe superior manteráselle-lo dereito como condición máis beneficiosa, pero non xerarán dereito a novos trienios.</p>
<p>Gratificacións extraordinarias.-Tódolos traballadores e traballadoras da empresa terán dereito a dúas gratificacións extraordinarias ó ano, que se chamarán de Nadal e verán.</p>
<p>Cada unha das gratificacións extraordinarias será igual a unha mensualidade de salario base máis o complemento persoal de antigüidade; aboaranse antes do 15 de xullo a do verán e 15 de decembro a do Nadal.</p>
<p>Os traballadores que cesen no transcurso do semestre recibirán a parte proporcional que corresponda en función dos días de permanencia dentro do semestre na empresa.</p>
<p>Artigo 7º.-Xornada laboral.</p>
<p>A xornada laboral será de 40 horas semanais e 1.800 horas de traballo efectivo anuais.</p>
<p>Artigo 8º.-Horas extraordinarias.</p>
<p>Acórdase reducir ó máximo a realización de horas extraordinarias, mediante dúas medidas básicas:</p>
<p>a) Unha organización e racionalización adecuada do traballo.</p>
<p>b) A súa conversión, na medida do posible, en postos de traballo, xa for en xornada completa ou parcial.</p>
<p>Cando a súa realización sexa imprescindible aboaranse coas seguintes recargas:</p>
<p>-As realizadas de luns a venres, máximo 2 por día, aboaranse a razón de 5,71 euros/hora.</p>
<p>-As realizadas en sábados aboaranse cunha recarga do 85% sobre o valor da hora ordinaria de traballo.</p>
<p>-As realizadas en días festivos ou domingos aboaranse cunha recarga do 160% sobre o valor da hora ordinaria de traballo.</p>
<p>Artigo 9º.-Vacacións.</p>
<p>Tódolos traballadores e traballadoras gozarán dun período de 30 días naturais, retribuídas a salario real.</p>
<p>O patrón maior elaborará, de mutuo acordo co delegado sindical, un calendario de vacacións anual, antes do 31 de marzo de cada ano, que se expoñerá no taboleiro de anuncios.</p>
<p>Artigo 10º.-Complemento de perigosidade.</p>
<p>Establécese un complemento de perigosidade para os gardas xurados, consistente nun 14% sobre o salario base mensual, sempre que desenvolvan o seu labor en xornada nocturna.</p>
<p>Artigo 11º.-Complemento de frío.</p>
<p>Para os traballadores que presten servicio en cámaras frigoríficas e de conxelación, establécese un com</p>
<p>plemento consistente no 14% sobre o seu salario base.</p>
<p>Artigo 12º.-Licencias retribuídas.</p>
<p>Os traballadores e traballadoras terán dereito a licencias retribuídas nos seguintes casos:</p>
<p>a) Casamento do traballador/a: 16 días naturais.</p>
<p>b) Nacemento de fillo/filla: 3 días.</p>
<p>c) Morte do cónxuxe, fillos, pais, pais políticos e demais familiares ata o segundo grao de consanguinidade ou afinidade: 3 días. Se se precisase por tales causas facer un desprazamento, o total da licencia sería de 5 días naturais.</p>
<p>d) Para acudir ó médico con fillos ou fillas menores de idade polo tempo necesario e coa debida xustificación.</p>
<p>e) Acudir á consulta médica o interesado ou interesada, polo tempo imprescindible, sempre con xustificante médico.</p>
<p>Artigo 13º.-Percepcións en situación de incapacidade temporal.</p>
<p>Os traballadores e traballadoras en situación de incapacidade temporal motivada por enfermidade ou accidente laboral percibirán unha retribución igual ó 100% das percepcións ás que teña dereito en situación de activo. O dereito a percibi-lo complemento ata o 100% terá unha duración máxima de 3 meses. O límite de 3 meses empezará a contar a partir da entrada en vigor deste convenio colectivo.</p>
<p>A partir do cuarto mes as traballadoras e os traballadores terán dereito a percibi-lo 85% das prestacións que lles correspondan en activo.</p>
<p>Artigo 14º.-Seguridade e hixiene no traballo.</p>
<p>A empresa está obrigada a adoptar tódalas medidas de seguridade e hixiene no traballo que legalmente están establecidas.</p>
<p>Os traballadores e traballadoras gozarán dos seguintes dereitos:</p>
<p>Persoal administrativo que se despraza a realiza-los cobramentos na lonxa. Dereito a utiliza-lo coche da confraría para o seu desprazamento diario da confraría á lonxa, sempre que se transporten cartos.</p>
<p>Persoal que traballe ante pantallas de ordenador. Dereito a unha revisión médica anual, en especial co oculista.</p>
<p>Persoal da lonxa. Terá dereito a un uniforme consistente en chaqueta e pantalón co emblema Confraría de Pescadores de Ribeira e un distintivo co nome do poxador.</p>
<p>Persoal que traballe en cámaras de frío e conxelación. Terá dereito a que se lle facilite a roupa de abrigo e calzado, para mitigar no posible os efectos negativos das baixas temperaturas.</p>
<p>Comisión paritaria. A comisión paritaria será un órgano de preinterpretación, vixilancia e arbitraxe. Quedará constituída polo patrón maior en representación da empresa e mailo delegado sindical, en representación dos traballadores e traballadoras.</p>
<p>Táboa de salarios</p>
<p>Ano 2002</p>
<table><tbody><tr><td></td></tr>
<tr><td></td></tr>
<tr><td>Categoría profesional</td><td>Sal.
2002/ptas.</td><td>Sal.
2002/euros</td></tr>
<tr><td></td></tr>
</tbody></table>
<table><tbody><tr><td>Xefe de taller</td><td>231.162</td><td>1.389,31</td></tr>
<tr><td>Lonxeiro</td><td>227.980</td><td>1.370,18</td></tr>
<tr><td>Auxiliar lonxeiro</td><td>138.745</td><td>833,87</td></tr>
<tr><td>Oficial 1ª administrativo</td><td>145.824</td><td>876,42</td></tr>
<tr><td>Oficial 2ª administrativo</td><td>130.363</td><td>783,50</td></tr>
<tr><td>Auxiliar administrativo</td><td>120.136</td><td>722,03</td></tr>
<tr><td>Aspirante a auxiliar</td><td>104.290</td><td>626,80</td></tr>
<tr><td>Administrativo</td><td></td><td></td></tr>
<tr><td>Garda xurado</td><td>167.934</td><td>1.009,30</td></tr>
<tr><td>Lonxeiro a tempo parcial</td><td>59.129</td><td>355,37</td></tr>
<tr><td>Carreteiro frigorífico</td><td>167.934</td><td>1.009,30</td></tr>
<tr><td>Peón</td><td>104.290</td><td>626,80</td></tr>
</tbody></table>

