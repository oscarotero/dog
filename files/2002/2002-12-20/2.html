---
date: '2002-12-20'
id: 1CB52
page: 17
number: 245
agency: CONSELLERÍA DE PESCA E ASUNTOS MARÍTIMOS
section: I. DISPOSICIÓNS XERAIS
title: >-
  Decreto 348/2002, do 13 de decembro, polo que se modifica o Decreto 424/1993,
  do 17 de decembro, que aproba o Regulamento da actividade pesqueira e das
  artes e aparellos de pesca permisibles en Galicia.
range: Decreto
url: 'https://www.xunta.gal/dog/Publicados/2002/20021220/Anuncio1CB52_gl.html'
---
<p>A Lei 6/1993, de pesca de Galicia, no seu artigo 22, dispón que lle corresponde á Xunta de Galicia establecer, entre outras, as normas relativas ás artes de pesca, aparellos e utensilios autorizados para exerce-la pesca e o marisqueo, así como as limitacións no seu número. Pola súa banda, o artigo 23 reserva á Administración autonómica as competencias para establece-las normas sobre a tonelaxe das embarcacións, a potencia dos seus motores ou o tipo de unidades de explotación.</p>
<p>O Decreto 424/1993, do 17 de decembro, aprobou o Regulamento da actividade pesqueira e das artes e aparellos de pesca permisibles en Galicia para desenvolver aqueles aspectos previstos na Lei de pesca. Desde a súa entrada en vigor, foi publicado o Regulamento comunitario CEE 850/1998, do Consello, do 30 de marzo, para a conservación dos recursos pesqueiros a través de medidas técnicas de protección dos xuvenís de organismos mariños, que veu establecer novas características para algunhas artes de pesca. Do mesmo xeito, a Administración xeral do Estado aprobou o Real decreto 410/2001, do 20 de abril, que regula a pesca con artes fixas no caladoiro nacional do Cantábrico e Noroeste, en desenvolvemento da Lei 3/2001, de pesca marítima do Estado. Neste real decreto establécense as características técnicas das embarcacións que se dedican á pesca con artes menores, isto é, cuestións relativas á potencia dos motores e a eslora máxima das embarcacións. É, polo tanto, necesario proceder a unha </p>
<p>adaptación de determinados aspectos da nosa normativa a estas disposicións comunitarias e estatais co fin de homoxeneiza-las condicións da actividade pesqueira.</p>
<p>Mediante o Decreto autonómico 294/1998, do 8 de outubro, adicionouse un artigo ó Decreto 424/1993, do 17 de decembro, que permitía, suspendendo transitoriamente a aplicación dos preceptos reguladores dalgunha modalidade de pesca, a confección de plans experimentais, para o estudio de medidas de explotación dos recursos mariños co obxectivo de acada-lo rendemento máximo sostible.</p>
<p>En aplicación dese precepto foron aprobados, entre outros, os plans experimentais de enmalle e o de captura de polbo con nasa, en función dos cales e dos seus resultados se puxo de manifesto a conveniencia de modificación do regulamento desas artes de pesca e a homoxenización das regulamentacións existentes para o seu uso nos distintos ámbitos competenciais.</p>
<p>Por outra parte, as comunidades autónomas do litoral Cantábrico-Noroeste chegaron a unha serie de acordos cos que se pretende establecer medidas</p>
<p>similares reguladoras da actividade pesqueira e axustadas ó Real decreto 410/2001, do 20 de abril.</p>
<p>Polo exposto, por proposta do conselleiro de Pesca e Asuntos Marítimos, de acordo co dictame do Consello Consultivo de Galicia e logo de deliberación do Consello da Xunta de Galicia na súa reunión do día trece de decembro de dous mil dous,</p>
<p>DISPOÑO:</p>
<p>Artigo Primeiro1º.-Modifícase a rúbrica do capítulo III do título I e os artigos 8, 11, 20.2º, 32, 33, 70 e 102 do Regulamento da actividade pesqueira e das artes e aparellos de pesca permisibles en Galicia, aprobado polo Decreto 424/1993, do 17 de decembro, que terán a redacción prevista nos parágrafos seguintes:</p>
<p>Un. Modifícase a rúbrica do capítulo III do título I que quedará redactada nos seguintes termos:</p>
<p>«Características técnicas das embarcacións».</p>
<p>Dous. Modifícase o artigo 8º que terá a seguinte redacción:</p>
<p>«Artigo 8º</p>
<p>1. Para poder exerce-la actividade pesqueira as embarcacións de nova construcción deberán ter un arqueo mínimo de 1,5 GT e a eslora total mínima será de 5 metros.</p>
<p>2. A eslora máxima das embarcacións dedicadas ó exercicio da pesca con artes menores non poderá supera-los 15 metros de eslora entre perpendiculares ou os 18 metros de eslora total.</p>
<p>3. A potencia máxima dos motores das embarcacións para exerce-la pesca con artes menores será de 250 CV para os motores intraborda e de 50 CV para motores foraborda.</p>
<p>4. A potencia máxima das embarcacións auxiliares de acuicultura rexistradas na lista 4ª que dispoñan de motor foraborda será de 50 CV.</p>
<p>5. En ningún caso poderán exercer actividades de pesca as embarcacións que non dispoñan de medios mecánicos de propulsión».</p>
<p>Tres. Modifícase o artigo 11º que terá a seguinte redacción:</p>
<p>«Artigo 11º</p>
<p>As embarcacións estarán obrigatoriamente rexistradas na 3ª lista do Rexistro de Matrícula de Buques para exerce-la pesca. A súa inscrición na lista 4ª do citado rexistro capacitaraas para realizaren funcións auxiliares de establecementos de acuicultura, ó mesmo tempo que as inhabilita para exerce-la actividade pesqueira e extractiva».</p>
<p>Catro. Modifícase o parágrafo segundo do artigo 20º que terá a seguinte redacción:</p>
<p>«2. A lonxitude máxima total do palangrillo será de 3.000 metros e o número máximo de anzois que se empregará será de 1.000».</p>
<p>Cinco. Modifícase o artigo 32º que pasará a te-lo seguinte contido:</p>
<p>«Artigo 32º</p>
<p>1. A malla mínima autorizada non será inferior a 60 milímetros. Para a captura de linguado e pes</p>
<p>cada as dimensións das mallas non serán inferiores a 80 milímetros.</p>
<p>2. Cada unha das pezas que compoñen a arte terá unha lonxitude máxima de 50 metros e unha altura máxima de 3 metros».</p>
<p>Seis. Modifícase o artigo 33º que terá a seguinte redacción:</p>
<p>«Artigo 33º</p>
<p>A lonxitude máxima da arte ou artes que se calarán será:</p>
<p>a) Embarcacións menores de 2,5 TRB: 1.500 metros, equivalente a 30 pezas.</p>
<p>b) Embarcacións comprendidas entre os 2,5 TRB e 5 TRB: 3.250 metros, equivalente a 65 pezas.</p>
<p>c) Embarcacións maiores de 5 TRB: 4.500 metros, equivalente a 90 pezas».</p>
<p>Sete. Modifícase o artigo 70º que queda redactado da seguinte forma:</p>
<p>«Artigo 70º</p>
<p>1. A captura de polbo con nasa pechada, coas dimensións previstas para a nasa de nécora, farase por fóra das rías, segundo as liñas definidas no anexo I, salvo no período comprendido entre o 1 de outubro e o 30 de abril, ambos inclusive, no que poderán utilizarse por fóra das liñas de referencia sinaladas no anexo V.</p>
<p>2. Dentro das liñas do anexo I empregaranse exclusivamente nasas de tipo aberto.</p>
<p>3. A estructura das nasas abertas terá as seguintes dimensións máximas:</p>
<p>a) Lonxitude: 50 centímetros.</p>
<p>b) Anchura e altura: 35 centímetros.</p>
<p>c) Boca (cara superior aberta): 50 centímetros.</p>
<p>4. As mallas ou claros non serán inferiores a 20 milímetros de lado do cadrado.</p>
<p>5. A lonxitude máxima das artes ou caceas por embarcación non excederá os 5.000 metros e o número máximo de nasas permitido será de 350 que se distribúen en función dos TRB do barco e dos tripulantes, da seguinte forma:</p>
<p>a) Para embarcacións menores de 2,5 TRB: 50 nasas por embarcación e 50 máis por cada tripulante.</p>
<p>b) As embarcacións cuns TRB comprendidos entre 2,5 e 5 TRB: 100 nasas por embarcación e 50 máis por cada tripulante.</p>
<p>c) As embarcacións maiores de 5 TRB: 200 nasas por embarcación e 50 máis por cada tripulante.</p>
<p>6. As embarcacións deberán balizar adecuadamente cada un dos riseiros de nasas que manteñan caladas.</p>
<p>7. O horario de traballo coas nasas de polbo terá dúas modalidades segundo a situación xeográfica de calamento das artes:</p>
<p>a) Desde cabo Silleiro ata punta río Sieira o horario de pesca será diúrno, a actividade desenvolverase de luns a venres desde as 6 ata as 18 horas. As nasas deberán voltar a terra tódolos días.</p>
<p>b) Desde cabo Silleiro ata a desembocadura do río Miño e desde punta Sieira ata a desembocadura</p>
<p>do río Eo, o horario de pesca será diúrno e as nasas poden permanecer caladas desde as 6 horas do luns ata as 18 horas do venres.</p>
<p>c) Non estará permitido simultanea-las dúas modalidades de horario.</p>
<p>8. Naqueles casos en que as condicións meteorolóxicas sexan desfavorables, a Consellería de Pesca e Asuntos Marítimos poderá autoriza-lo mantemento das nasas caladas fóra do horario que sexa de aplicación, logo de petición dos interesados.</p>
<p>9. As embarcacións dedicadas á captura de polbo con nasa deberán cesar na súa actividade desde as 18 horas do venres ata as 6 horas do luns. Neste período de descanso semanal as nasas deberán retirarse do seu calamento e ser levadas a porto.</p>
<p>10. Os topes de captura, cando se estimen necesarios, así como outras medidas para a xestión da pesqueira desta especie, fixaranse mediante a oportuna orde da Consellería de Pesca e Asuntos Marítimos».</p>
<p>Oito. Modifícase o artigo 102º que terá a seguinte redacción:</p>
<p>«Artigo 102º</p>
<p>Prohíbese realizar halado con cabo dado á terra».</p>
<p>Artigo segundo.-Engádese un novo anexo denominado «anexo V» onde se sinalan as liñas de referencia ás que fai mención o artigo 70 modificado polo presente decreto.</p>
<p>Artigo terceiro.-Quedan sen contido a disposición transitoria cuarta, os artigos 9, 10, o punto a) do artigo 53 e o artigo 71 do Decreto 424/1993, do 17 de decembro, polo que se aproba o Regulamento da actividade pesqueira e das artes e aparellos de pesca permisibles en Galicia, e o Decreto 339/1999, do 16 de decembro, polo que se modifica o Regulamento da actividade pesqueira e das artes e aparellos de pesca permisibles en Galicia, aprobado polo Decreto 424/1993, do 17 de decembro.</p>
<p>Disposición transitoria</p>
<p>Non obstante o disposto no artigo 8 do regulamento, aquelas embarcacións que teñan unhas características técnicas distintas ás establecidas neste decreto, que na data da súa entrada en vigor estean autorizadas para a pesca, poderán continua-la súa actividade durante a súa vida útil, e se é o caso, ser substituídas por embarcacións que se axusten ás características técnicas establecidas neste decreto.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trece de decembro de dous mil dous.</p>
<p>Manuel Fraga Iribarne</p>
<p>Presidente</p>
<p>Enrique César López Veiga</p>
<p>Conselleiro de Pesca e Asuntos Marítimos</p>
<p>ANEXO V</p>
<p>LIÑAS DE REFERENCIA</p>
<p>-Viveiro: de Punta Faro a Punta Socastro.-O Barqueiro: de Punta Cova Baixa a Punta Almeiro.-Ortigueira: de Punta Espasante a Punta do Castro.-Ares e Betanzos: de Punta Miranda a Punta Redonda.-A Coruña: de Morro do Canido a Punta Dique Barrié.-Corme e Laxe: de Punta do Carral a Punta Mundiña, de Punta Mundiña a Punta Cabalo, de Punta Cabalo a Punta Besugueira.-Camariñas: de Punta do Castelo a Punta Merexo e de Punta Merexo a Punta Chorente.-Corcubión: de Punta Galera a Cabo de Cee, de Punta Nasa a Punta Sardiñeiro e de Punta Sardiñeiro a Punta Bardullas.-Muros e Noia: de Punta Rebordiño a Punta Caveiro.-Arousa: de Punta Touro a Punta Cabeza do Mouro.-Pontevedra: de Punta Festiñanzo a Punta Loira.-Aldán: de Punta Preguntoiro a Punta Corbeiro.-Vigo: de Cabo Balea a Cabo de Mar.-Baiona: de Punta Gaiteiras a Punta do Boi.</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

