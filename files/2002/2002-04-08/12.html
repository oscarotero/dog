---
date: '2002-04-08'
id: '6156'
page: 4
number: 67
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 111/2002, do 7 de marzo, polo que se fixan os prezos públicos das
  publicacións editadas e dos servicios de información a través de explotacións
  de datos estatísticos prestados polo Instituto Galego de Estatística.
range: Decreto
url: 'https://www.xunta.gal/dog/Publicados/2002/20020408/Anuncio6156_gl.html'
---
<p>A Lei 9/1988, do 19 de xullo, de estatística de Galicia, regula a actividade estatística para os fins da Comunidade Autónoma e sinala entre as funcións do Instituto Galego de Estatística (IGE) a de publicar e difundi-los resultados das súas estatísticas.</p>
<p>No cumprimento da indicada función, o Instituto Galego de Estatística venlles subministrando información ós usuarios que a solicitan, aplicando os prezos regulados na Lei 13/1991, do 9 de decembro, de taxas, prezos e exaccións reguladoras da Comunidade Autónoma de Galicia.</p>
<p>A ampliación na oferta de productos e servicios do Instituto Galego de Estatística, así como a súa adecuación ós custos reais, fai necesaria a fixación de novas tarifas.</p>
<p>Na súa virtude, de acordo co artigo 12 da Lei 13/1991, do 9 de decembro, de taxas, prezos e exaccións reguladoras da Comunidade Autónoma de Galicia, por proposta do conselleiro de Economía e Facenda e logo da deliberación do Consello da Xunta de Galicia na súa reunión do día sete de marzo de dous mil dous,</p>
<p>DISPOÑO:</p>
<p>Artigo 1º</p>
<p>O presente decreto ten por obxecto a fixación dos prezos públicos percibidos polo IGE derivados da venda das súas publicacións e/ou dos servicios de información a través das explotacións de datos estatísticos, tanto en soporte magnético como en papel.</p>
<p>Artigo 2º.-Clases de prezos percibidos polo IGE.</p>
<p>a) Pola venda das publicacións.</p>
<p>b) Pola venda de explotacións de datos estatísticos.</p>
<p>Artigo 3º.-Venda das publicacións.</p>
<p>Os prezos de venda das publicacións serán os seguintes:</p>
<p>-Galicia en cifras: 18 A.</p>
<p>-Anuario estatístico Galicia-Norte de Portugal: 15 A .</p>
<p>-Atlas de empresas Galicia-norte de Portugal: 15 A.</p>
<p>-Comercio intracomunitario da Eurorrexión Galicia -Norte de Portugal: 12 A.</p>
<p>-Indicadores de desenvolvemento económico e social das comarcas/concellos de Galicia e do norte de Portugal: 6 A.</p>
<p>-Proxección da poboación de Galicia. 1991-2026. Tomo I: 21 A.</p>
<p>-Proxección da poboación de Galicia. 1991-2026. Tomo II: 15 A.</p>
<p>Para as restantes publicacións o prezo fixarase en función do número de páxinas, seguindo a seguinte escala:</p>
<p>* De 50 a 74 páxinas: 3,6 A.</p>
<p>* De 75 a 124 páxinas: 4,8 A.</p>
<p>* De 125 a 199 páxinas: 6,6 A.</p>
<p>* De 200 a 299 páxinas: 9 A.</p>
<p>* De 300 a 399 páxinas: 12 A.</p>
<p>* De 400 páxinas ou máis: 15 A.</p>
<p>Artigo 4º.-Venda de explotacións de datos estatísticos.</p>
<p>Atendendo ás peticións de institucións ou particulares, o IGE poderá realizar traballos específicos a partir dos seus ficheiros informáticos. A realización destes traballos estará suxeita ás dispoñibilidades de recursos e ó interese estatístico da petición, reservando para si o IGE o dereito á entrega dos datos no medio e formato que estime adecuado, dentro dos comunmente utilizados.</p>
<p>1. Por explotacións a medida cobrarase a suma de dúas compoñentes:</p>
<p>a) Por datos subministrados: o importe en euros obterase redondeando a dous decimais a suma das cantidades que se relacionan a continuación.</p>
<p>* Primeiros 100 datos a 0,1 por dato.</p>
<p>* Do dato 101 ó 5.000 a 0,02 por dato.</p>
<p>* Do dato 5.001 ó 50.000 a 0,005 por dato.</p>
<p>* Do dato 50.001 en diante a 0,0005 por dato.</p>
<p>O custo mínimo por petición será de 10 euros. Para estes efectos, considérase que un dato é cada cela de cada unha das táboas estatísticas que integran a petición.</p>
<p>b) Polas horas dedicadas polo persoal técnico estatístico ou informático que a petición puidese requirir, 40 euros (hora/persoa) incrementado coa fracción correspondente no caso de que a petición requira máis dunha hora.</p>
<p>2. Pola venda de rexistros de directorios ou ficheiros preparados especificamente para a súa venda:</p>
<p>* Primeiros 100 rexistros a 0,6 euros/rexistro.</p>
<p>* Do rexistro 101 ó 1.000 a 0,3 euros/rexistro.</p>
<p>* Do rexistro 1.001 en diante a 0,03 euros/rexistro.</p>
<p>O custo mínimo por petición será de 60 euros.</p>
<p>3. Para os supostos contempladas no artigo 30.2º da Lei de estatística de Galicia:</p>
<p>* Primeiros 5.000 rexistros a 0,03 euros/rexistro.</p>
<p>* Do rexistro 5.001 ó 10.000 a 0,02 euros/rexistro.</p>
<p>* Do rexistro 10.001 en diante a 0,01 euros/rexistro.</p>
<p>4. Pola copia en soporte informático de táboas estatísticas xa difundidas e que non se atopen á venda:</p>
<p>O Instituto Galego de Estatística poderá facer copias de táboas estatísticas que estean dispoñibles en soporte informático, reservándose a elección dos formatos e medios para presenta-la información.</p>
<p>* As primeiras 10 táboas a 0,3 euros/táboa.</p>
<p>* Da táboa 11 en diante a 0,05 euros/táboa.</p>
<p>O custo mínimo por petición será de 3 euros.</p>
<p>Artigo 5º.-Bonificacións.</p>
<p>a) De acordo co establecido no artigo 11.2º da Lei 13/1991, do 9 de decembro, de taxas, prezos e exaccións reguladoras da Comunidade Autónoma de Galicia, establécese a gratuidade das publicacións para os organismos, entidades e autoridades que conforman a distribución institucional.</p>
<p>a) Serán gratuítas as explotacións estatísticas:</p>
<p>* Solicitadas polos responsables dos órganos da Administración ós que lles sexa de aplicación a Lei 13/1991, do 9 de decembro, de taxas, prezos e exac</p>
<p>cións reguladoras da Comunidade Autónoma de Galicia.</p>
<p>* Solicitadas ó abeiro de convenios subscritos co Instituto Galego de Estatística nos que a outra parte coadxuve á realización das actividades estatísticas ás que se refire o artigo 6 da Lei 10/2001, do Plan estatístico 2002-2006.</p>
<p>a) Aplicarase unha bonificación de ata un máximo de 100 euros por petición, para aquelas explotacións de datos estatísticos solicitadas, no exercicio das súas funcións, por parte de:</p>
<p>* Presidente do Goberno e ministros.</p>
<p>* Membros do Parlamento de Galicia, Congreso dos Deputados e Senado.</p>
<p>* Valedor do Pobo e Defensor do Pobo.</p>
<p>* Consello de Contas de Galicia e Tribunal de Contas.</p>
<p>* Maxistrados, xuíces e fiscais.</p>
<p>* Instituto Nacional de Estatística e outros órganos estatísticos das comunidades autónomas.</p>
<p>* Consello Económico e Social de Galicia.</p>
<p>a) Disporán dunha cota anual de información gratuíta de ata 300 euros por ano as seguintes persoas ou institucións:</p>
<p>* Membros do Consello Galego de Estatística.</p>
<p>* Medios de comunicación.</p>
<p>* Consello Galego de Relacións Laborais.</p>
<p>* Consello Consultivo.</p>
<p>* Partidos políticos.</p>
<p>* Organizacións empresariais.</p>
<p>* Centrais sindicais.</p>
<p>* Informantes periódicos do IGE .</p>
<p>Artigo 6º</p>
<p>Para os efectos do establecido no artigo anterior enténdese por informante periódico do IGE aquel que lle facilita información de base ó Instituto Galego de Estatística repetidas veces ó longo do ano.</p>
<p>Artigo 7º</p>
<p>Estes prezos entenderanse, se é o caso, con IVE incluído.</p>
<p>Disposición adicional</p>
<p>A xestión, liquidación e recadación dos prezos públicos establecidos neste decreto axústanse ó disposto no Decreto 172/1992, do 26 de xuño, e na Orde do 29 de xuño de 1994, da Consellería de Economía e Facenda.</p>
<p>Disposición derrogatoria</p>
<p>Quedan derrogados o Decreto 149/2000, do 7 de xuño, e o Decreto 74/2001, do 22 de marzo, polo que se fixaban os prezos públicos das publicacións editadas e dos servicios de información a través de explotacións de datos estatísticos prestados polo Instituto Galego de Estatística.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, sete de marzo de dous mil dous.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández.</p>
<p>Conselleiro de Economía e Facenda</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E VIVENDA</p>

