---
date: '2002-09-20'
id: 121B2
page: 13
number: 182
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 269/2002, do 6 de setembro, polo que se declara a urxente ocupación,
  para efectos de expropiación forzosa, polo Concello de Castrelo de Miño
  (Ourense), dos bens e dereitos necesarios para a realización das obras do
  proxecto do camiño de acceso a Montealegre.
range: Decreto
url: 'https://www.xunta.gal/dog/Publicados/2002/20020920/Anuncio121B2_gl.html'
---
<p>O Concello de Castrelo de Miño, en sesión realizada o día dez de xullo de dous mil un, aprobou o proxecto do camiño de acceso a Montealegre e,</p>
<p>na sesión do oito de abril de dous mil dous, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte do concello foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día trece de agosto de dous mil dous.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día nove de xullo de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala o concello o vial no que se pretende actuar é a única vía de unión entre a estrada de Ourense-Cortegada e o núcleo de Montealegre, atopándose o dito camiño moi deteriorado, que xunto coa estreitez e as zonas de visibilidade reducida debido á existencia de curvas pechadas, implican perigos para os usuarios del, tanto para os peóns como para o tráfico rodado. Coa ampliación solvéntanse os problemas de comunicación e faise posible para os veciños o desfrute dos servicios sanitarios, administrativos, etc., radicados na capitalidade administrativa do concello, resolvendo así mesmo os problemas de tráfico rodado, facendo posible o tránsito de todo tipo de vehículos, incluíndo os de uso agrícola para servicio de predios, e o tránsito peonil, con plenas garantías de seguridade vial.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día seis de setembro de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Castrelo de Miño, para efectos de expropiación forzosa, dos bens e dereitos concretados no expediente administrativo para o efecto e necesarios para a execución das obras do proxecto do camiño de acceso a Montealegre.</p>
<p>Santiago de Compostela, seis de setembro de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

