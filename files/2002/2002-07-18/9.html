---
date: '2002-07-18'
id: E6BE
page: 11
number: 138
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 238/2002, do 4 de xullo, polo que se crea o Museo Massó dependente da
  Xunta de Galicia.
range: Decreto
url: 'https://www.xunta.gal/dog/Publicados/2002/20020718/AnuncioE6BE_gl.html'
---
<p>O Estatuto de autonomía de Galicia establece, no seu artigo 27.18º, a competencia exclusiva desta Comunidade Autónoma en materia de arquivos, bibliotecas e museos de interese para Galicia que non sexan de titularidade estatal; e no seu artigo 37.2º determina que lle corresponde á Xunta de Galicia a potestade regulamentaria nas materias da súa competencia exclusiva.</p>
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, establece a competencia exclusiva desta en museos de interese para Galicia e no fomento da cultura.</p>
<p>O Decreto 8/1998, do 8 de xaneiro, polo que se desenvolve a estructura orgánica da Consellería de Cultura, Comunicación Social e Turismo, establece que é esta o órgano da Administración da Comunidade Autónoma competente en materia de patrimonio cultural e museos, correspondéndolle o seu exercicio á Dirección Xeral de Patrimonio Cultural.</p>
<p>Así mesmo, o Decreto 314/1986, do 16 de outubro, polo que se regula o sistema público de museos da Comunidade Autónoma galega, establece no artigo 5</p>
<p>que a creación de museos propios se fará por decreto da Xunta de Galicia, por proposta do conselleiro de Cultura, Comunicación Social e Turismo.</p>
<p>Pola súa parte, a Lei 8/1995, do 30 de outubro, do patrimonio cultural de Galicia, define os museos como institucións de carácter permanente, abertas ó público e sen finalidade de lucro, orientadas á promoción e desenvolvemento cultural da comunidade en xeral, por medio da recollida, adquisición, inventario, catalogación, conservación, investigación, difusión e exhibición, de forma científica, estética e didáctica, de conxuntos e coleccións de bens patrimoniais de carácter cultural que constitúen testemuños das actividades do ser humano ou do seu contorno natural, con fins de estudio, educación, aproveitamento e promoción científica e cultural.</p>
<p>Neste marco, a Consellería de Cultura, Comunicación Social e Turismo propón a creación dun centro específico destinado a poñer á disposición do público en xeral e dos estudiosos en particular a colección de bens de carácter cultural propiedade da Xunta de Galicia, que constitúen o coñecido como Museo Massó.</p>
<p>Os fondos que integran o dito museo están estructurados en dúas partes, unha, máis erudita, é a extraordinaria colección bibliográfica; a outra é froito da evolución da actividade económica desenvolvida pola empresa familiar relacionada coa industria da salga e conserveira e por afinidade coa pesca. É por este último aspecto que esta colección está tan vinculada ó lugar onde está situada, unha antiga fábrica de conservas, en Bueu, dentro da comarca do Morrazo, onde as distintas artes de pesca, a industria da salga e conserveira condicionou a evolución social e económica dos seus pobos.</p>
<p>En consecuencia, por proposta do conselleiro de Cultura, Comunicación Social e Turismo e logo da deliberación do Consello da Xunta de Galicia, na súa reunión do día catro de xullo de dous mil dous,</p>
<p>DISPOÑO:</p>
<p>Artigo 1º.-Creación, natureza e sede.</p>
<p>Créase o Museo Massó, coa finalidade de protexer e difundi-los seus fondos poñéndoos á disposición dos cidadáns en xeral e dos investigadores en particular. O carácter do museo abranguerá as seguintes temáticas: ciencia, técnica e etnografía relacionadas co mar e as industrias pesqueiras; o seu ámbito será local.</p>
<p>A súa sede queda establecida na vila de Bueu (Pontevedra), no edificio sito na rúa Montero Ríos, s/n.</p>
<p>Artigo 2º.-Obxectivos.</p>
<p>Son obxectivos do Museo Massó a conservación, incremento, investigación, difusión e exhibición de xeito científico e didáctico do conxunto de bens que forman parte dos seus fondos, con fins de estudio, educación, desfrute e promoción científica e cultural.</p>
<p>Artigo 3º.-Funcións.</p>
<p>Son funcións do Museo Massó:</p>
<p>1. A custodia e conservación dos seus fondos.</p>
<p>2. O tratamento documental adecuado e a catalogación científica dos fondos.</p>
<p>3. A exhibición ordenada da colección seguindo criterios científicos, de difusión e didácticos.</p>
<p>4. O incremento en bens culturais que enriquezan os seus fondos en calquera dos seus ámbitos.</p>
<p>5. A investigación dos fondos e do ámbito territorial e cultural do museo.</p>
<p>6. A organización de cantas actividades contribúan ó coñecemento e difusión do seu contido.</p>
<p>7. A elaboración ou promoción de publicacións científicas e divulgativas relacionadas cos seus ámbitos de investigación.</p>
<p>Artigo 4º.-Adscrición.</p>
<p>O Museo Massó está adscrito á Consellería de Cultura, Comunicación Social e Turismo.</p>
<p>A consellería exerce, no ámbito deste decreto, as seguintes funcións:</p>
<p>1. A xestión xeral do museo, a través da Dirección Xeral de Patrimonio Cultural.</p>
<p>2. A aprobación do plan xeral anual das actividades do museo.</p>
<p>3. A xestión económico-administrativa do centro.</p>
<p>4. A aprobación do regulamento interno de funcionamento.</p>
<p>5. As relacións do centro con calquera outro organismo ou entidade, así como a súa representación dentro e fóra da Comunidade Autónoma de Galicia.</p>
<p>6. Tódalas atribuídas a esta consellería pola lexislación competente.</p>
<p>Artigo 5.- Acceso.</p>
<p>Sempre que non se poña en perigo a integridade dos fondos e se garanta a súa seguridade, o museo deberá facilita-lo acceso a eles ós cidadáns e investigadores, no horario que se considere máis axeitado, que se establecerá ou adaptará ás demandas que xurdan unha vez aberto ó publico.</p>
<p>En calquera caso, o horario de apertura deberá ser como mínimo de 30 horas semanais.</p>
<p>Disposición derradeira</p>
<p>Primeira.-Facúltase o conselleiro de Cultura, Comunicación Social e Turismo para dicta-las normas de desenvolvemento e execución deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, catro de xullo de dous mil dous.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>

