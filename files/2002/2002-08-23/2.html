---
date: '2002-08-23'
id: FDBE
page: 12
number: 162
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 13 de agosto de 2002 pola que se establecen as compensacións
  complementarias como consecuencia da declaración oficial da existencia da
  enfermidade encefalopatía esponxiforme bovina.
range: Orde
url: 'https://www.xunta.gal/dog/Publicados/2002/20020823/AnuncioFDBE_gl.html'
---
<p>A presencia da enfermidade encefalopatía esponxiforme bovina implica a adopción das medidas previstas no Real decreto 3454/2000, do 22 de decembro, polo que se establece e regula o Programa integral coordinado de vixilancia e control das encefalopatías esponxiformes transmisibles dos animais. A aplicación destas medidas sanitarias tan rigorosas supón o sacrificio obrigatorio e destrucción dos animais, seguido dunha hixienización das instalacións da explotación, para os casos en que non se poida descarta-la enfermidade ou se confirme a súa presencia.</p>
<p>Coa aprobación da orde correspondente pola que se establecen as indemnizacións por sacrificio obrigatorio dos animais como consecuencia da declaración oficial da existencia da enfermidade, regúlanse os mecanismos para conseguir que o importe co que se van indemniza-los animais sacrificados por motivo de sospeita ou confirmación da enfermidade sexan equivalentes ó valor medio normal en vida nos mercados gandeiros de referencia.</p>
<p>Con todo, as indemnizacións establecidas son insuficientes para palia-las importantes perdas económicas dos productores, sobre todo naquelas explotacións nas que se fai un baleiro sanitario total por sacrificio preventivo e destrucción de tódolos seus animais que, ademais, teñen que sufrir ese período de inactividade productiva ata que os servicios veterinarios oficiais autoricen novamente a reintroducción de animais novos nesa explotación.</p>
<p>Estas perdas son moito máis acusadas canto máis tempo se impón como esixencia mínima de período de baleiro nas explotacións, antes de permiti-la incorporación doutros animais nelas, como sucede no caso doutras enfermidades obxecto dun programa oficial de control e erradicación.</p>
<p>As directrices comunitarias sobre axudas estatais ó sector agrario (2000/C-28/2), no caso das destinadas á loita contra enfermidades animais e vexetais, consideran a posibilidade de engadir unha compensación razoable por ingresos non percibidos, tendo en conta as dificultades que comporta a reposición do gando e os períodos de espera ou de corentena impostos ou recomendados polas autoridades competentes para elimina-la enfermidade antes de efectua-la reposición.</p>
<p>Así, aínda que a lexislación de epizootias recoñece expresamente o dereito do dono do animal a ser indemnizado polo dano causado ó sacrifica-los animais, a aplicación dos métodos de valoración exis</p>
<p>tentes na actualidade non son proporcionais á deterioración patrimonial que efectivamente ocorre, porque se lle impide producir durante un período de tempo cando, en moitos casos, constitúe o seu medio de vida, polo que, unha vez declarada a enfermidade, se van producir na práctica situacións de grave desamparo e indefensión.</p>
<p>Consecuentemente co exposto anteriormente, faise imprescindible establece-los mecanismos de reparación e resarcimento dos danos realmente causados ó propietario ante o establecemento de medidas obrigatorias como consecuencia dun programa de prevención e erradicación de enfermidades dos animais das que en ningún caso se pode facer responsable o propietario da explotación.</p>
<p>Ademais, cómpre ter en conta a dificultade coa que se atopa o productor para poder repoñe-los animais de similares características ós que se lle obrigou a sacrificar, e dos que na maior parte dos casos non hai posibilidade de acada-la reposición total ó mesmo tempo.</p>
<p>Na súa virtude, de conformidade co disposto no artigo 30.I.3 do Estatuto de autonomía de Galicia, e en uso das competencias que me confire a Lei 1/1983, do 22 de febreiro, modificada pola Lei 11/1988, do 20 de outubro, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>Os titulares das explotacións nas que se sacrificasen ou destruísen de forma preventiva, tódolos animais ruminantes por motivos de sospeita e/ou confirmación da presencia dalgunha das encefalopatías esponxiformes transmisibles ou doutra enfermidade sometida a un programa oficial de control e erradicación, recibirán unha compensación por ingresos non percibidos de acordo co establecido nos seguintes artigos desta orde.</p>
<p>Artigo 2º</p>
<p>O importe das referidas compensacións será determinado con base nos cálculos aplicados ás marxes brutas das principais actividades productivas gandeiras das explotacións, que se xuntan como anexo a esta orde, tendo en conta o período de inactividade desde o momento do baleiro sanitario da explotación. O período indemnizable será de tres meses e sempre de acordo coas dispoñibilidades orzamentarias.</p>
<p>Non obstante o anterior, en caso de recuperación parcial da actividade, se se repón, polo menos, o 25% dos animais antes de tres meses desde a data de autorización oficial de reposición, será descontado para o período restante o importe correspondente ás unidades de producción restituídas, e o período indemnizable poderá prolongarse ata un máximo de doce meses.</p>
<p>Artigo 3º</p>
<p>Para poder ter dereito ás compensacións establecidas nesta orde, é imprescindible o cumprimento estricto da normativa en vigor sobre epizootias, programas de erradicación de enfermidades animais e a relativa á vixilancia epidemiolóxica das encefalopatías esponxiformes transmisibles.</p>
<p>Artigo 4º</p>
<p>As compensacións establecidas nesta orde aboaranse con cargo á aplicación orzamentaria 09.03.613-A.470.0, dos orzamentos xerais da Comunidade Autónoma de Galicia para o ano 2002, por un importe de 240.000 euros.</p>
<p>Artigo 5º</p>
<p>1. As compensacións serán tramitadas de oficio por esta consellería ó dispoñer dos documentos xustificantes do sacrificio das reses na forma establecida pola normativa vixente, e unha vez comprobados os requisitos esixidos no artigo seguinte desta orde.</p>
<p>2. A Dirección Xeral de Producción e Sanidade Agropecuaria é o órgano competente para a resolución das axudas reguladas e convocadas nesta orde. Contra a resolución que dicte o director xeral, poderase interpoñer recurso de alzada ante o conselleiro de Política Agroalimentaria e Desenvolvemento Rural no prazo dun mes contado desde o día seguinte ó da notificación daquela.</p>
<p>A resolución notificarase na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común. No caso de que, transcorridos seis meses desde a entrada en vigor desta orde, para os sacrificios realizados desde o 1 de xaneiro ata esa data e para os sacrificios levados a cabo no ano 2001 pero que continúa a inactividade total ou parcial neste ano, ou desde o sacrificio dos animais implicados nos demais supostos, non se dictase resolución expresa, entenderase denegada a compensación.</p>
<p>Transcorrido o dito prazo, o interesado dispón de tres meses para interpoñer recurso de alzada contra a desestimación presunta da compensación, ante o conselleiro de Política Agroalimentaria e Desenvolvemento Rural.</p>
<p>Unha vez esgotada a vía administrativa, cabe interpoñer directamente recurso contencioso-administrativo ante o órgano xurisdiccional contencioso-administrativo competente, no prazo de dous meses, contados a partir do día seguinte ó da notificación da resolución do recurso de alzada, se é expresa; ou seis meses, contados a partir do día seguinte a aquel no que se produza o acto presunto de acordo co previsto na Lei reguladora da xurisdicción contencioso-administrativa.</p>
<p>Artigo 6º</p>
<p>Os beneficiarios das compensacións presentarán, antes do pagamento, unha declaración debidamente asinada de conformidade coa percepción da axuda e unha declaración complementaria do conxunto das axudas, tanto as aprobadas ou concedidas como as pendentes de resolución, das distintas administracións públicas competentes ou calquera dos seus organismos, entes ou sociedades. Ademais, deberán presentar certificación de estar ó día das obrigas tributarias e sociais e de que non teñen débeda ningunha coa Administración da Comunidade Autónoma, ou autoriza-lo departamento correspondente desta consellería para solicitar estas certificacións por vía telemática.</p>
<p>Artigo 7º</p>
<p>Poderán realizarse pagamentos parciais mensuais á conta da liquidación definitiva, conforme o artigo 16.2º do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Artigo 8º</p>
<p>As subvencións reguladas por esta orde serán compatibles con calquera outra que poda obterse de distintas administracións para esta finalidade.</p>
<p>Artigo 9º</p>
<p>O beneficiario ten a obriga de facilitar toda a información que lle sexa requirida polo órgano xestor, así como pola Intervención Xeral da Comunidade Autónoma, o Consello de Contas e o Tribunal de Contas no exercicio das súas funcións de fiscalización e control.</p>
<p>Artigo 10º</p>
<p>O incumprimento polo beneficiario de calquera das condicións establecidas nesta orde dará lugar á perda do dereito á subvención e á devolución, se é o caso, das cantidades indebidamente percibidas, sen prexuízo doutras responsabilidades a que houber lugar.</p>
<p>Disposicións derradeiras</p>
<p>Primeira.-Facúltase o director xeral de Producción e Sanidade Agropecuaria para dicta-las disposicións necesarias para o desenvolvemento e cumprimento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 13 de agosto de 2002.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>
<p>ANEXO</p>
<p>Marxes brutas das principais actividades productivas</p>
<p>gandeiras das explotacións (valores en A/unidade)</p>
<table><tbody><tr><td></td></tr>
<tr><td></td></tr>
<tr><td>Actividade</td><td>Unidades</td><td>Características</td><td>Pdto.
bruto</td><td>G. variab.</td><td>Marxe
bruta</td></tr>
<tr><td></td></tr>
</tbody></table>
<table><tbody><tr><td>Cabrún</td><td>Nai</td><td>Sen primas</td><td>102,17</td><td>9,62</td><td>92,56</td></tr>
<tr><td></td></tr>
<tr><td>Ovino</td><td>Nai</td><td>Con primas</td><td>90,15</td><td>9,62</td><td>80,54</td></tr>
<tr><td></td></tr>
<tr><td>Ovino</td><td>Nai</td><td>Sen primas</td><td>60,10</td><td>9,62</td><td>50,49</td></tr>
<tr><td></td></tr>
<tr><td>Vacún carne</td><td>Cab</td><td>Dereitos+prima exten.</td><td>1.144,72</td><td>358,73</td><td>785,99</td></tr>
<tr><td></td></tr>
<tr><td>Vacún carne</td><td>Cab</td><td>Con dereitos</td><td>1.044,72</td><td>358,73</td><td>685,99</td></tr>
<tr><td></td></tr>
<tr><td>Vacún carne</td><td>Cab</td><td>Sen dereitos</td><td>857,04</td><td>358,20</td><td>498,84</td></tr>
<tr><td></td></tr>
<tr><td>Vacún leiteiro</td><td>Litros/cota/ano</td><td>' 50.000 l. expl.</td><td>0,32</td><td>0,15</td><td>0,17</td></tr>
<tr><td></td></tr>
<tr><td>Vacún leiteiro</td><td>Litros/cota/ano</td><td>De 50.001 a 100.000</td><td>0,32</td><td>0,14</td><td>0,18</td></tr>
<tr><td></td></tr>
<tr><td>Vacún leiteiro</td><td>Litros/cota/ano</td><td>) 100.000</td><td>0,34</td><td>0,15</td><td>0,19</td></tr>
<tr><td></td></tr>
<tr><td>Xatos ceba</td><td>Praza (1,25 xato)</td><td>0-9 meses</td><td>854,19</td><td>628,81</td><td>225,38</td></tr>
<tr><td></td></tr>
<tr><td>Xatos ceba</td><td>Praza (1,25 xato)</td><td>Con prima</td><td>1.054,19</td><td>628,81</td><td>425,38</td></tr>
<tr><td></td></tr>
<tr><td>Xatos ceba</td><td>Praza (1,25 xato)</td><td>Prima+prima extensi.</td><td>1.179,19</td><td>628,81</td><td>550,38</td></tr>
<tr><td></td></tr></tbody></table>
<p>Os cálculos para a determinación dos importes das compensacións faranse multiplicando o valor en pesetas da marxe bruta de cada unidade de producción, polo número de unidades de producción que consten como datos oficiais referidos á explotación afectada na Consellería de Política Agroalimentaria e Desenvolvemento Rural. Resultará así un importe anual que, dividido por 365 días, determinará o importe diario que, pola súa vez, será multiplicado polo número de días de inactividade.</p>
<p>En caso de recuperación parcial da actividade serían descontados, para os días restantes, os importes das unidades de producción correspondentes.</p>
<p>Para os casos en que o período de inactividade supoña a perda de posibilidade de percepción do importe total da prima anual, aplicarase para o cálculo o valor de marxe bruta sen prima e incrementarase o importe final co valor total anual da prima.</p>

