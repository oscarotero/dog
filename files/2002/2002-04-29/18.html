---
date: '2002-04-29'
id: '7E06'
page: 5
number: 82
agency: SERVICIO GALEGO DE SAÚDE
section: III. OUTRAS DISPOSICIÓNS
title: >-
  Resolución do 10 de abril de 2002 pola que se constitúe a área de medicina
  nuclear do Hospital do Meixoeiro.
range: Resolución
url: 'https://www.xunta.gal/dog/Publicados/2002/20020429/Anuncio7E06_gl.html'
---
<p>O Decreto 37/2001, do 1 de febreiro, de configuración de áreas de servicio compartido en estructuras hospitalarias do Servicio Galego de Saúde, formula, entre outros fins, procura-lo aproveitamento do potencial dos recursos asistenciais presentes nos hospitais públicos, co obxecto de optimiza-la calidade da asistencia sanitaria prestada.</p>
<p>A actividade asistencial desenvolta no Hospital do Meixoeiro no ámbito da medicina nuclear reúne unhas condicións óptimas para configurarse como área de servicio compartido, ó dispoñer de dúas unidades asistenciais, o Servicio de Medicina Nuclear e a unidade de Medicina Nuclear, xestionada polo Instituto Galego de Medicina Técnica, que se ben comparten as instalacións e o equipamento dispoñible, veñen desenvolvendo a súa función asistencial de xeito independente, para ámbitos xeográficos diferentes e en quendas de traballo diferenciadas.</p>
<p>A integración dos recursos asistenciais existentes co fin de lograr unha atención integral, eficiente e continuada, é un criterio básico de xestión no eido da sanidade pública. Por isto cómpre que o Sergas se beneficie do traballo simultáneo e coordinado de ámbalas dúas institucións mediante a constitución dunha área de servicio compartido para as prestacións propias da medicina nuclear.</p>
<p>Por todo isto, ó abeiro do disposto no artigo 4 do Decreto 37/2001, do 1 de febreiro, de configuración de áreas de servicio compartido en estructuras hospitalarias do Servicio Galego de Saúde, elaborado o plan asistencial desta área de servicio compartido polo xerente do Hospital do Meixoeiro, e unha vez emitido informe favorable da División de Asistencia Sanitaria,</p>
<p>RESOLVO:</p>
<p>Artigo único.-Constitúese a Área de Servicio Compartido de Medicina Nuclear do Hospital do Meixoeiro, nomeando a directora médica do devandito hospital como coordinadora asistencial da devandita área.</p>
<p>Santiago de Compostela, 10 de abril de 2002.</p>
<p>Manuel A. Silva Romero</p>
<p>Secretario xeral do Servicio Galego de Saúde</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

