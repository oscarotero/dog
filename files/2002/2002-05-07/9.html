---
date: '2002-05-07'
id: 85A6
page: 6
number: 87
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 2 de maio de 2002 pola que se convocan unhas xornadas sobre a
  administración electrónica: oportunidades e desafíos para os entes
  territoriais.
range: Resolución
url: 'https://www.xunta.gal/dog/Publicados/2002/20020507/Anuncio85A6_gl.html'
---
<p>Dentro do plan de actividades da Escola Galega de Administración Pública para 2002 e de acordo coas funcións atribuídas pola Lei 4/1987, do 27 de maio, de creación da Escola, e pola Lei 10/1989, do 10 de xullo, de modificación da anterior, convócanse, en colaboración coa REDETI, unhas xornadas sobre a administración electrónica: oportunidades e desafíos para os entes territoriais, convocatoria que se desenvolverá conforme as seguintes bases:</p>
<p>1. Obxectivos.</p>
<p>Estas xornadas pretenden as seguintes finalidades:</p>
<p>a) Presenta-las novas técnicas telemáticas como unha panca para o desenvolvemento en mans das administracións e un medio de facilita-las relacións das corporacións cos cidadáns.</p>
<p>b) Dar a coñecer experiencias en marcha noutros lugares, estimulando a iniciativa das autoridades locais.</p>
<p>c) Facilita-la aceptación das novas técnicas telemáticas e das redes sobre as que se aplican, mellorando a súa integración no ámbito local.</p>
<p>d) Chama-la atención sobre a existencia de técnicas xurídicas, reguladoras e organizativas que permiten unha transición ordenada cara á administración electrónica.</p>
<p>2. Contido.</p>
<p>Trataranse estes temas:</p>
<p>-Novas redes, servicios e aplicacións telemáticas para as comunidades locais.</p>
<p>-O pulo das administracións territoriais ás novas redes. Técnicas dispoñibles.</p>
<p>-A ordenación do territorio e o urbanismo como medio de organización de redes de telecomunicacións.</p>
<p>-A televisión local como televisión de proximidade: situación actual e perspectivas.</p>
<p>-As novas tecnoloxías nos procedementos administrativos. A teleadministración e outras técnicas.</p>
<p>-Algunhas experiencias comparadas. A situación nas comunidades galega e valenciana.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>- Horario: mañá e tarde.</p>
<p>- Lugar e datas: as xornadas convocadas desenvolveranse no salón de actos da Delegación Provincial da Consellería da Presidencia, Relacións Institucionais e Administración Pública en Pontevedra (r/ Benito Corbal, 47 da citada cidade) os días 28 e 29 de maio de 2002.</p>
<p>5. Inscrición.</p>
<p>- Prazo: remata o venres, día 24 de maio de 2002.</p>
<p>- Tramitación de solicitudes: as solicitudes irán dirixidas ó director da Escola Galega de Administración Pública; polígono das Fontiñas, rúa de Madrid, 2-4, 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>- Número de prazas: limitado á capacidade do local.</p>
<p>- Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando por teléfono, o día 27 de maio, das 8.30 ás 14.30 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 2 de maio de 2002.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

