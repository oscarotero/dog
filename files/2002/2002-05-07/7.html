---
date: '2002-05-07'
id: 859E
page: 6
number: 87
agency: CONSELLERÍA DE SANIDADE
section: III. OUTRAS DISPOSICIÓNS
title: >-
  Orde do 3 de maio de 2002 pola que se determinan os servicios mínimos
  dirixidos a garanti-los servicios esenciais durante a folga convocada polos
  representantes dos traballadores das empresas Ambulancias Benito Mirazo e
  Ambulancias Arosa, que se iniciará ás 0 horas do día 7 de maio de 2002, con
  carácter indefinido.
range: Orde
url: 'https://www.xunta.gal/dog/Publicados/2002/20020507/Anuncio859E_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria, non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde, e diante de cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga que afecta o persoal das empresas Ambulancias Benito Mirazo e Ambulancias Arosa, integradas na Agrupación de Ambulancias de Pontevedra, concesionarias do servicio de ambulancias na provincia de Pontevedra (Ambulancias Benito Mirazo: concellos do Grove, Sanxenxo e Meaño; Ambulancias Arosa: concellos de Vilagarcía de Arousa, Catoira, Vilanova, Cambados, A Illa de Arousa, Caldas de Reis, Portas, Meis e Ribadumia), que se iniciará ás 0 horas do día 7 de maio de 2002 con carácter indefinido, logo da audiencia ós comités de folga,</p>
<p>DISPÓN:</p>
<p>Artigo 1º</p>
<p>As convocatorias de folga que afectan o persoal dependente das empresas Ambulancias Benito Mirazo e Ambulancias Arosa que se iniciará ás 0 horas do día 7 de maio de 2002, con carácter indefinido, enténdese condicionada ó mantemento dos servicios mínimos que se establecen a continuación.</p>
<p>Os servicios mínimos que se fixan resultan totalmente imprescindibles para mante-la necesaria cobertura asistencial respecto ó servicio de ambu</p>
<p>lancias, para evitar que se produzan graves prexuízos ós usuarios; tendo en conta, fundamentalmente, que a folga ten incidencia ó longo de toda a xornada laboral e ten carácter indefinido.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga coa adecuada atención ós usuarios do servicio de ambulancias que, baixo ningún concepto, poden quedar desasistidos polas características do servicio dispensado.</p>
<p>Entrando na análise dos criterios da determinación dos servicios mínimos, pódese sinalar que para a fixación destes se tivo en conta a necesidade de manter unha porcentaxe da actividade imprescindible e como tal irreductible, para cubri-las necesidades asistenciais da poboación en canto ó servicio de ambulancias.</p>
<p>E para garantir tal actividade de aseguramento da prestación asistencial do servicio, requírese:</p>
<p>1º Unha cobertura do 100% respecto á atención urxente (061).</p>
<p>2º 100% dos servicios de transporte para diálise.</p>
<p>3º Os traslados para tratamentos oncolóxicos, consultas externas, probas en pacientes ambulatorios e rehabilitación cubriranse en caso de que o paciente necesite padiola, cadeira de rodas ou requira apoio terapéutico.</p>
<p>Artigo 2º</p>
<p>A determinación dos efectivos necesarios e a designación nominal, con carácter rotatorio, do persoal que deberá cubri-los distintos servicios faraa a dirección da empresa concesionaria procedendo á súa publicación nos taboleiros de anuncios do centro de traballo afectado.</p>
<p>Artigo 3º</p>
<p>Os paros e alteracións no traballo por parte do persoal necesario para o mantemento dos servicios mínimos determinados no anexo serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 3 de maio de 2002.</p>
<p>José Mª Hernández Cochón</p>
<p>Conselleiro de Sanidade</p>
<p>CONSELLERÍA DE FAMILIA E PROMOCIÓN DO EMPREGO,</p>
<p>MULLER E XUVENTUDE</p>

