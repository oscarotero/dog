---
date: '2002-01-17'
id: 160E
page: 602
number: 12
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 15 de xaneiro de 2002 pola que se regula a extracción e
  comercialización de vieira (Pecten maximus).
range: Orde
url: 'https://www.xunta.gal/dog/Publicados/2002/20020117/Anuncio160E_gl.html'
---
<p>A Directiva do Consello 91/492/CEE, do 15 de xullo de 1991, modificada pola Directiva do Consello 97/61/CE, do 20 de outubro, que fixa as condicións sanitarias para a producción e posta no mercado de moluscos bivalvos vivos, trasposta ó noso ordenamento xurídico polo Real decreto 571/1999, establece que a concentración total do veleno amnésico dos moluscos (ASP) na parte comestible dos moluscos (o corpo enteiro ou calquera parte consumible por separado) non debe excede-los 20 microgramos por gramo de ácido domoico (AD) empregando cromatografía líquida de alta eficacia (CLAE) como método para a súa determinación.</p>
<p>Pola súa parte, a Xunta de Galicia vén regulando o control de biotoxinas en moluscos bivalvos, equinodermos e tunicados mediante a publicación do Decreto 116/1995, modificado polo Decreto 98/1997, do 14 de marzo, e a Orde do 14 de novembro de 1995 da Consellería de Pesca, Marisqueo e Acuicultura onde se define o sistema de control de presencia de biotoxinas en moluscos bivalvos, equinodermos e tunicados establecéndose os plans de mostraxe, a delimitación das zonas de producción en función dos organismos (moluscos cultivados en viveiros flotantes, moluscos infaunais, pectínidos) e as condicións para a autorización ou prohibición da extracción e posta no mercado destes organismos.</p>
<p>A toxicidade tipo ASP ten unha incidencia especialmente relevante na vieira, na que o proceso de intoxicación-desintoxicación é radicalmente distinto ó resto das especies de moluscos bivalvos con interese comercial cultivados nas augas da Comunidade Autónoma, caracterizándose por un proceso de intoxicación rápido e un proceso de eliminación da toxicidade extremadamente lento respecto a outras especies de moluscos.</p>
<p>Pero é un feito constatado que as poboacións de fitoplancto productoras de toxicidade tipo ASP, pertencentes ó xénero de diatomeas Pseudo-nitzschia, están presentes nas augas da Comunidade Autónoma dunha maneira case continuada e presentan importantes incrementos poboacionais en épocas concretas do ano e esta dinámica poboacional vén provocando que a vieira sufra sucesivas reintoxicacións que impiden que os niveis de toxicidade ASP acumulados cheguen a diminuír por debaixo do límite legalmente establecido. Por todo iso e como consecuencia das características do proceso de intoxicación-desintoxicación e a dinámica poboacional do fitoplancto productor de toxicidade, a extracción da vieira nas augas da Comunidade Autónoma vén estando prohibida de maneira</p>
<p>continuada desde o ano 1995 na maioría das zonas de producción de Galicia.</p>
<p>Aínda que a Consellería de Pesca e Asuntos Marítimos emprendeu unha serie de alternativas para paliar esta situación, tales como o traslado de vieiras das zonas de producción máis afectadas pola toxicidade ASP a outras zonas con menor probabilidade de intoxicación ou a aceleración do proceso de desintoxicación que se produce pola estabulación das vieiras en viveiros flotantes, se ben poderían constituír unha solución parcial para determinados anos e zonas, non se amosaron eficaces para dar unha solución xeral á prohibición continuada de extracción deste molusco.</p>
<p>Tendo en conta que a flota dedicada á extracción da vieira ten unha especial importancia socioeconómica en determinados portos de Galicia e que o cultivo de vieira en viveiros flotantes constitúe unha actividade da acuicultura de certa relevancia en Galicia, non obstante esta actividade estase a ver especialmente dificultada como consecuencia da prohibición de extracción e, polo tanto, a imposibilidade de obtención de exemplares salvaxes para o seu cultivo.</p>
<p>A existencia de evidencias científicas poñen de manifesto que na vieira o AD se concentra preferentemente no hepatopáncreas de tal xeito que concentracións de AD entre 20 e 250 microgramos por gramo en corpo enteiro se corresponde, en determinadas condicións, con concentracións de AD por debaixo de 20 microgramos por gramo no músculo aductor e/ou as gónadas. Todo isto leva a admitir que a evisceración da vieira, previa á posta no mercado dos músculos aductores e gónadas, permitiría a extracción da vieira con niveis de toxicidade ASP superiores ós establecidos respecto ó corpo enteiro.</p>
<p>A posta no mercado de vieira eviscerada, procedente de zonas de producción con niveis de toxicidade ASP superiores ós legalmente establecidos para o corpo enteiro, suporía un incremento do risco para a saúde pública respecto á súa venda en fresco (corpo enteiro) de tal forma que a presente orde trata de garantir que non se comercialicen vieiras nas que a parte comestible supere os 20 microgramos por gramo de AD.</p>
<p>Esta orde atopa o seu fundamento na normativa anteriormente citada e na Lei 6/1993, do 11 de maio, de pesca de Galicia, que recolle a competencia da Administración autonómica a través da Consellería de Pesca e Asuntos Marítimos en materia de extracción e comercialización de productos pesqueiros así como no que se refire ó establecemento das condicións técnicas das empresas de transformación de productos da pesca, do marisqueo e da acuicultura. De acordo co anteriormente exposto, por proposta da Consellería de Pesca e Asuntos Marítimos e da Consellería de Sanidade, en virtude das facultades que teño conferidas,</p>
<p>DISPOÑO:</p>
<p>Artigo 1º.-Obxecto.</p>
<p>1. Esta orde ten por obxecto regula-la extracción e comercialización dos músculos abductores e gónadas das vieiras con concentracións de ácido domoico (AD)</p>
<p>en corpo enteiro entre 20 e 250 microgramos por gramo, procedentes de zonas de producción sometidas a esta orde, tralo seu procesado nunha planta de evisceración.</p>
<p>2. Para os ditos efectos, e co fin de garanti-la saúde pública e asegura-la viabilidade do proceso de evisceración, establécese o sistema de actuación para a extracción de vieira de zonas afectadas por toxicidade ASP, que se conteñen nos artigos seguintes.</p>
<p>Artigo 2º.-Condicións para a autorización da extracción.</p>
<p>1. Cando a concentración de AD en corpo enteiro de 10 exemplares de vieira, en dúas mostraxes consecutivas cun mínimo dun día e un máximo de 7 días de diferencia entre elas, sexa inferior a 20 microgramos por gramo, autorizarase a extracción para a súa comercialización directa polas canles legalmente establecidos.</p>
<p>2. Cando a concentración de AD en corpo enteiro de 10 exemplares de vieira sexa superior a 20 microgramos por gramo e inferior a 250 microgramos por gramo e, simultaneamente, a concentración de AD sexa inferior a 4,6 microgramos por gramo en cada un dos dous homoxeneizados correspondentes un ás gónadas e outro ós músculos de 10 exemplares, poderase autoriza-la extracción trala obtención de dous resultados negativos consecutivos en cada un dos homoxeneizados realizados cun mínimo dun día e un máximo de 7 días de diferencia ente eles.</p>
<p>3. Cando a concentración de AD en corpo enteiro de 10 exemplares de vieira sexa superior a 250 microgramos por gramo, prohibirase a extracción de vieira na zona autorizada para a extracción controlada.</p>
<p>4. Mentres dure o proceso de extracción controlada nunha zona de producción, o Centro de Control do Medio Mariño realizará controis semanais sobre a zona de producción para asegurar que se seguen cumprindo as condicións que permitiron asegura-la extracción controlada. Cando non se cumpran as condicións establecidas no punto 2 decretarase o peche inmediato da zona de producción para a extracción de vieira.</p>
<p>5. Cando se detecten cambios nas condicións do medio que favorezan a presencia de especies fitoplanctónicas productoras de toxicidade ASP ou se detecte a presencia nas augas de especies do xénero Pseudo-nitzschia en concentracións consideradas perigosas, poderase decreta-lo peche cautelar da zona de producción seguindo o procedemento establecido para este tipo de peches na Orde do 14 de novembro de 1995.</p>
<p>Artigo 3º.-Sistema de extracción controlada.</p>
<p>1. Autorizarase a extracción controlada por zonas de producción segundo os puntos de control que se establecen no anexo da presente orde. O Centro de Control do Medio Mariño poderá establecer outros puntos de mostraxe complementarios cando, debido ás características do episodio tóxico, se consideren necesarios para garanti-la homoxeneidade da zona para a cal se autorice a extracción controlada.</p>
<p>2. A Consellería de Pesca e Asuntos Marítimos, logo de solicitude das plantas de evisceración, autorizará a extracción de cantidades determinadas de vieira nas zonas que cumpran os requisitos establecidos no artigo 2º. En colaboración coas confrarías implicadas, establecerá os períodos aptos para a extracción así como a relación de embarcacións autorizadas e tamén establecerá, de acordo coas confrarías e plantas de evisceración, as quendas de extracción nas distintas zonas de producción que se declaren como aptas.</p>
<p>3. Mentres duren os labores de extracción, estes serán directamente controlados por persoal do Servicio de Protección de Recursos.</p>
<p>4. Os exemplares recolectados nunha mesma xornada e zona terán a consideración dun lote e o traslado da zona de producción ó punto de descarga será supervisado directamente por persoal do Servicio de Protección de Recursos.</p>
<p>5. A Consellería de Pesca e Asuntos Marítimos fixará un único punto de descarga para cada zona de producción.</p>
<p>6. Unha vez no punto de descarga, a vieira será trasladada en vehículos, adecuadamente acondicionados, que serán precintados por persoal do Servicio de Protección de Recursos, quen acompañará os ditos vehículos de transporte ata a planta de evisceración. Durante o seu traslado deberá acompañarse dun documento de rexistro, emitido polo centro expedidor correspondente. En ningún caso poderán emitirse autorizacións de transporte permanentes.</p>
<p>7. O antedito traslado deberá cumprir, en todo caso, as normas previstas no capítulo II do anexo do Real decreto 571/1999, do 9 de abril, polo que se aproba a regulamentación técnico-sanitaria que fixa as normas aplicables á producción e comercialización de moluscos bivalvos vivos.</p>
<p>Artigo 4º.-Da evisceración.</p>
<p>1. A vieira procedente de zonas de producción con niveis de toxicidade ASP en corpo enteiro superiores ós límites legalmente establecidos unicamente poderá ser comercializada tras un proceso de evisceración que elimine o hepatopáncreas, branquias e outros tecidos brandos diferentes do músculo aductor e a gónada, que serán as únicas partes susceptibles de ser postas no mercado, e de acordo coa presente orde.</p>
<p>2. A vieira deberá ser eviscerada de tal maneira que unicamente se poñan no mercado, de maneira conxunta e inseparable, os músculos e gónadas (con ou sen cuncha) garantindo así que uns e outras non van ter niveis de toxicidade prohibidos.</p>
<p>Artigo 5º.-Das plantas de evisceración.</p>
<p>1. A instalación de plantas de evisceración será autorizada pola Consellería de Pesca e Asuntos Marítimas conforme o artigo 21 a).2 da Lei 6/1993, de pesca de Galicia, e será inscrita no Rexistro Galego de Empresas Halioalimentarias. A Consellería de Sanidade establecerá un rexistro de empresas autorizadas para o procesado de vieira procedente de zonas de producción con niveis de toxicidade superiores a 20 microgramos por gramo e inferiores a 250 microgramos por gramo de ácido domoico.</p>
<p>2. As plantas de evisceración deberán establecer un sistema de control para cada lote de producto final que garanta que cumpre cos límites legalmente establecidos, de tal xeito que a parte comestible non supere os 20 microgramos por gramo de AD detectado mediante cromatografía líquida de alta eficacia. Calquera mostra que exceda este límite implica a destrucción de todo o lote. A análise do lote farase por homoxeneizado de 10 exemplares de vieira unha vez evisceradas.</p>
<p>3. As plantas de evisceración, ademais do recollido no R.D. 1437/1992, do 27 de febreiro, polo que se fixan as normas sanitarias aplicables á producción e comercialización dos productos pesqueiros e da acuicultura, e no R.D. 2207/1995, do 28 de decembro, polo que se establecen as normas de hixiene relativas ós productos alimenticios, estarán suxeitas ás seguintes condicións:</p>
<p>a) Para a evisceración deberán dispoñer dunha zona perfectamente delimitada e destinada exclusivamente a este fin; evitarase en todo momento o contacto dos materiais tóxicos procedentes da evisceración con outros productos.</p>
<p>b) Deben dispoñer dun sistema de autocontrol de toxicidade tipo ASP en producto final mediante cromatografía líquida de alta eficacia. O organismo encargado das análises deberá estar debidamente autorizado mediante inscrición no Rexistro Galego de Laboratorios Autorizados para a realización de ensaios de control sobre productos alimenticios relacionados co consumo humano, alomenos, na modalidade de autocontrol.</p>
<p>c) Deberán ter perfectamente establecido un plan de almacenamento e destrucción dos restos orgánicos derivados do proceso de evisceración así como daqueles lotes cun control de producto final no que se detecten toxicidades superiores a 20 microgramos de AD por gramo. Estes restos deberán ser destruídos non sendo susceptibles de ningún tipo de utilización alternativa; a eliminación destes residuos deberá realizarse por xestores autorizados de residuos. A autorización de xestores de residuos será outorgada pola Consellería de Medio Ambiente, logo de informe técnico favorable da Consellería de Pesca e Asuntos Marítimos, respecto do sistema de eliminación.</p>
<p>d) Todo o persoal encargado do procesado da vieira deberá estar debidamente cualificado para este tipo de actividade; a planta de evisceración deberá establecer un plan de formación específico que garanta a homoxeneidade das técnicas de procesado respecto ó persoal implicado.</p>
<p>e) A planta de evisceración deberá levar un libro de rexistro que garanta a trazabilidade de cada un dos lotes recibidos para ser sometidos ó proceso de evisceración.</p>
<p>f) Deberá garantir que o producto final cumpre co establecido na Directiva do Consello 91/492/CEE e posteriores modificacións.</p>
<p>g) Debera informa-la Consellería de Sanidade sobre os resultados de producto final que non cumpran o establecido no capítulo V do anexo da Directiva do Consello 91/492/CEE e posteriores modificacións e proceder á súa destrucción segundo o establecido na alínea c).</p>
<p>Artigo 6º.-Producto final.</p>
<p>1. O producto deberá ser debidamente etiquetado mediante a colocación dunha marca sanitaria que conterá tódolos datos necesarios para a identificación precisa tanto da orixe e lote de procesado como do establecemento emisor. Estas etiquetas, de única utilización e intransferibles, deberán ser resistentes á humidade e tracción e a información contida nelas será indeleble e perfectamente lexible.</p>
<p>2. A etiquetaxe debe cumpri-lo disposto no Real decreto 1437/1992, do 27 de novembro, polo que se fixan as normas sanitarias aplicables á producción e comercialización dos productos pesqueiros, modificado polo Real decreto 1840/1997, do 5 de decembro, así como no Real decreto 1334/1999, do 31 de xullo, que aproba a normativa xeral de etiquetaxe, presentación e publicidade, e no Real decreto 331/1999, do 26 de febreiro, de normalización e tipificación dos productos da pesca, frescos, refrixerados ou cocidos.</p>
<p>3. O producto final, debidamente etiquetado, deberá ser envasado en recipientes adecuados para garanti-la hixiene do molusco. Deberá, pola súa vez, ser debidamente precintado de tal xeito que se asegure a inviolabilidade do seu contido e debidamente etiquetado de tal xeito que sexa necesaria a ruptura da etiqueta para proceder á apertura do envase garantindo así a integridade do seu contido ata a súa entrega ó destinatario final.</p>
<p>Artigo 7º.-Réxime sancionador.</p>
<p>1. O incumprimento de calquera das condicións previstas nos artigos anteriores será obxecto de infracción e sanción segundo o previsto na Lei 6/1991, do 15 de maio, de infraccións en materia de protección de recursos marítimo-pesqueiros ou, se é o caso, segundo o previsto na Lei 14/1986, do 25 de abril, xeral de sanidade.</p>
<p>2. O incumprimento das disposicións desta orde no que se refire á xestión de residuos será sancionado conforme o previsto na Lei 10/1998, do 21 de abril, de residuos.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de xaneiro de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

