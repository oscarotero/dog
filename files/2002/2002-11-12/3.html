---
date: '2002-11-12'
id: '17016'
page: 15
number: 218
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 29 de outubro de 2002 pola que se convoca un curso básico de
  capacitación para gardas de policía local.
range: Resolución
url: 'https://www.xunta.gal/dog/Publicados/2002/20021112/Anuncio17016_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 2003, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso básico de capacitación para gardas de policía local, segundo o previsto no artigo 23 da Lei 3/1992, do 23 de marzo, de coordinación das policías locais, que deberá desenvolverse conforme ás seguintes bases:</p>
<p>Obxectivos.</p>
<p>O curso ten por obxectivos dota-los policías dunha formación teórico-práctica que complemente os coñecementos adquiridos na súa preparación das correspondentes probas de oposición, para que os capacite para o posterior desempeño da súa actividade profesional.</p>
<p>Destinatarios.</p>
<p>O curso vai dirixido a todas aquelas persoas que superaron recentemente as correspondentes probas de acceso á categoría de garda da policía local dos diferentes concellos de Galicia.</p>
<p>Inscrición.</p>
<p>A inscrición dos participantes será totalmente gratuíta, debéndose comunicar esta antes do 20 de decembro de 2002 para efectua-la correspondente reserva de praza.</p>
<p>Prazas.</p>
<p>Sen límite.</p>
<p>Solicitudes.</p>
<p>1. Os concellos que se atopen nesta situación deberán remitir un escrito a Academia Galega de Seguridade, solicitando a participación no curso, no que figure a lista de persoas que superaron as correspondentes probas de oposición á categoría de garda da policía local e cubri-lo anexo I con tódolos datos nel reflectidos, para efectua-la correspondente reserva de praza para a realización do devandito curso.</p>
<p>2. O prazo para a remisión de escritos rematará o día 20 de decembro de 2002.</p>
<p>3. Os escritos deberán enviarse á Academia Galega de Seguridade: avenida da Cultura, s/n, 36680 A Estrada. Previamente, remitiranse por fax para axiliza-los correspondentes trámites.</p>
<p>Contido e duración.</p>
<p>O curso desenvolverase na Academia Galega de Seguridade en sesións de mañá e tarde, de luns a venres, e nel trataranse entre outros os seguintes módulos:</p>
<p>-Misión e funcións policiais.</p>
<p>-Policía de protección e seguridade.</p>
<p>-Policía de tráfico e transporte.</p>
<p>-Policía xudicial e de investigación.</p>
<p>-Policía administrativa.</p>
<p>-Módulo de base ou transversal.</p>
<p>-Módulo profesional: formación en centros de traballo (concellos).</p>
<p>O curso terá unha duración de nove meses, seis de formación teórica na Academia Galega de Seguridade e tres de prácticas nos respectivos concellos de procedencia.</p>
<p>Datas.</p>
<p>O curso principiará o vindeiro día 8 de xaneiro de 2003.</p>
<p>O horario será de 9 a 20 horas.</p>
<p>Desenvolvemento do curso.</p>
<p>Os alumnos da Academia Galega de Seguridade durante o seu período de permanencia na Academia rexeranse polo Regulamento de réxime interior desta, publicado no DOG nº 144, do 28-7-1995.</p>
<p>Certificado.</p>
<p>Para obte-lo correspondente diploma será requisito indispensable completar tanto a fase de formación teórica, onde o alumno ten que superar tódalas mate</p>
<p>rias que figuren no programa, como a fase de prácticas.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás</p>
<p>necesidades da Administración e ás continxencias que poidan xurdir.</p>
<p>A Estrada, 29 de outubro de 2002.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

