---
date: '2002-11-22'
id: '19746'
page: 16
number: 226
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 314/2002, do 31 de outubro, polo que se acepta a cesión a título
  gratuíto do uso dos edificios do Pazo da Peregrina situado no concello de Ames
  (A Coruña).
range: Decreto
url: 'https://www.xunta.gal/dog/Publicados/2002/20021122/Anuncio19746_gl.html'
---
<p>O Pleno da Corporación Municipal do Concello de Ames, reunido en sesión celebrada o día 30 de outubro de 2001, acordou cede-lo uso dos edificios do Pazo da Peregrina á Dirección Xeral de Montes por un prazo de quince anos.</p>
<p>A Secretaría Xeral e do Patrimonio tramitou o correspondente expediente de aceptación de cesión, de conformidade co disposto nos artigos 16, 17 e 23 da Lei 3/1985, do 12 de abril, do patrimonio da Comunidade Autónoma de Galicia e 33, 34 e</p>
<p>38 do Decreto 50/1989, do 9 de marzo, polo que se aproba o regulamento para a execución da dita lei.</p>
<p>Na súa virtude, por proposta do conselleiro de Economía e Facenda, feita nos termos nos que o Concello de Ames acordou a cesión e logo de deliberación do Consello da Xunta de Galicia na súa reunión do día trinta e un de outubro de dous mil dous,</p>
<p>DISPOÑO:</p>
<p>Artigo 1º</p>
<p>Acéptase a cesión a título gratuíto, feita polo Concello de Ames, do uso dos edificios do Pazo da Peregrina por un prazo de quince anos.</p>
<p>Os ditos edificios forman parte do predio que se describe como segue:</p>
<p>Rústico.-Granxa chamada A Peregrina, situado no lugar de Bertamiráns, parroquia de Ortoño, concello de Ames, pechada sobre si con valado propio onde está situada unha casa principal de dúas plantas e dúas casas accesorias, e unha capela, estando destinado o resto de terreo a labradío e unha viña. Linda: ó norte, ó sur e ó leste, resto do predio matriz; e ó oeste, hoxe estrada de Covas.</p>
<p>O inmoble descrito figura inscrito no Rexistro da Propiedade de Negreira no tomo 829, libro 220, folio 116, predio nº 20.630.</p>
<p>Artigo 2º</p>
<p>Os edificios do Pazo da Peregrina destinaranse a albergar, entre outros, o gabinete técnico de augas continentais, destinado ó apoio na xestión dos recursos piscícolas, análise de impactos ambientais, desenvolvemento forestal das bacías hidrográficas e, en xeral, para o asesoramento en tódolos temas relacionados cos ecosistemas acuáticos.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma de Galicia.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, trinta e un de outubro de dous mil dous.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

