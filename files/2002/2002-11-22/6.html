---
date: '2002-11-22'
id: '19752'
page: 16
number: 226
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 316/2002, do 31 de outubro, polo que se declara a urxente ocupación,
  para efectos de expropiación forzosa, pola Deputación Provincial de Lugo, dos
  bens e dereitos necesarios para a realización da obra número 127, Plan de
  Obras e Servicios 2002 Trabada, estrada provincial Trabada-San Tirso de Abres,
  alargamento e mellora do punto quilométrico 3,40 ó 4,80, concello de Trabada.
range: Decreto
url: 'https://www.xunta.gal/dog/Publicados/2002/20021122/Anuncio19752_gl.html'
---
<p>A Deputación Provincial de Lugo, en sesión do día vinteún de xuño de dous mil dous, aprobou o proxecto da obra número 127, Plan de Obras e Servicios 2002 Trabada, estrada provincial Trabada-San Tirso de Abres, alargamento e mellora do punto quilométrico 3,40 ó 4,80, e na sesión do vintenove de xullo de dous mil dous, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ó abeiro do disposto no artigo 52 da Lei de expropiación forzosa.</p>
<p>Por parte da Deputación Provincial de Lugo foi remitida a documentación complementaria para a correcta tramitación do expediente, con data de entrada no rexistro xeral da Consellería de Xustiza, Interior e Relacións Laborais o día dezasete de outubro de dous mil dous.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. Este informe tivo entrada no rexistro xeral da Consellería de Xustiza, Interior e Relacións Laborais o día trinta de setembro de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que segundo sinala a deputación, a vía na que se vai actuar comunica co parque empresarial de San Tirso de Abres no Principado de Asturias desde a localidade de Trabada, o que xera unha considerable circulación en ámbolos sentidos, sendo a estrada provincial insuficiente para poder absorbe-lo tránsito, polo que se fai necesario proceder ó seu alargamento e modernización para acadar unha mellor visibilidade e poder evitar accidentes viarios.</p>
<p>A competencia para a declaración da urxente ocupación correspóndelle ó Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais logo de deliberación do Consello da Xunta de Galicia na súa reunión do día trinta e un de outubro de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial de Lugo, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución da obra número 127, Plan de Obras e Servicios 2002 Trabada, estrada provincial Trabada-San Tirso de Abres, alargamento e mellora do punto quilométrico 3,40 ó 4,80.</p>
<p>Santiago de Compostela, trinta e un de outubro de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

