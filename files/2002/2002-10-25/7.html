---
date: '2002-10-25'
id: 153F2
page: 15
number: 207
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 22 de outubro de 2002 pola que se dictan normas que determinan os
  servicios mínimos do persoal docente dependente da Consellería de Educación e
  Ordenación Universitaria, durante a folga sectorial do ensino convocada para o
  día 29 de outubro de 2002.
range: Orde
url: 'https://www.xunta.gal/dog/Publicados/2002/20021025/Anuncio153F2_gl.html'
---
<p>O exercicio do dereito de folga queda condicionado ó mantemento dos servicios esenciais definidos no artigo 2 do Decreto 155/1988, do 9 de xuño (DOG do 20 de xuño), entre os que se atopa a educación.</p>
<p>O artigo 3 do devandito decreto faculta os conselleiros competentes, por razón dos servicios esenciais afectados, para que, mediante orde e ante cada situación de folga, determinen o mínimo de actividade necesaria para asegura-lo mantemento de tales servicios e o persoal preciso para prestalos.</p>
<p>As organizacións sindicais da Federación de Traballadores do Ensino da UGT en Galicia (FETE-UGT), a Confederación Intersindical do Ensino (CIG-Ensino), Federación do Ensino de Comisións Obreiras (CC.OO.) e o Sindicato de Traballadores do Ensino (STEG), comunicaron a convocatoria dunha folga sectorial no ensino de Galicia que afecta o persoal docente dependente da Consellería de Educación e Ordenación Universitaria e que se desenvolverá entre as 0 e as 24 horas do próximo día 29 de outubro de 2002.</p>
<p>A necesaria conciliación entre o exercicio do dereito constitucional de folga e o mantemento dos servicios esenciais, obriga a Administración autonómica, de acordo coa normativa vixente, a fixar uns servicios mínimos indispensables para o funcionamento dos servicios esenciais que se concretan e xustifican nesta orde.</p>
<p>O servicio esencial da educación non pode ser reducido exclusivamente á actividade docente xa que, xunto a esta actividade docente, se realizan outras funcións como son a vixilancia e o coidado dos nenos e nenas, menores de idade, que acoden ós centros docentes públicos. Con carácter xeral, o artigo 39 da Constitución depara unha protección especial ós menores; dun xeito máis específico, o artigo 15 do Real decreto 732/1995, do 5 de maio (publicado no BOE do 2 de xuño de 1995), polo que se establecen os dereitos e deberes dos alumnos e as normas de convivencia nos centros, dispón no seu artigo 15 que tódolos alumnos teñen dereito a que a súa actividade académica se desenvolva nas debidas condicións de seguridade. Polo tanto, a custodia dos menores de idade que se atopen nun centro docente público, o cumprimento dos principios constitucionais mencionados e dos dereitos citados é responsabilidade ineludible da Administración educativa e parte indivisible do dereito esencial á educación.</p>
<p>O dereito á seguridade e o correlativo deber de protección dos menores, dada a súa entidade, debe exercerse continuamente. Como servicio mínimo, para garantilos establécese a necesaria presencia</p>
<p>no centro docente público non universitario do director ou, de se-lo caso, doutro membro do equipo directivo, xa que o director ten a representación do centro e representa a Administración educativa no centro, como sinala o artigo 21 b) da Lei 9/1995, do 20 de novembro, da participación, a avaliación e o goberno dos centros docentes (publicada no BOE do 21 de novembro de 1995), e por tanto está capacitado e facultado para resolver calquera incidencia respecto da seguridade dos menores de idade. Así mesmo, consonte a normativa citada, o director tamén está facultado e capacitado para resolver calquera incidencia que se poida producir respecto do conxunto dos bens que integran un centro docente.</p>
<p>Do mesmo xeito, este deber de protección esténdese ata as funcións orgánicas básicas dos menores de idade, como é o comer, e que determina que se establezan servicios mínimos para que se poida presta-lo servicio de comedor nas escolas-fogar, sendo este servicio parte indivisible e ineludible do servicio esencial de educación naqueles centros onde se preste, especialmente nas escolas-fogar que funcionan como internados e que non poden ser paralizados nas súas actividades básicas, como é alimenta-los menores. A determinación dos ditos servicios mínimos por porcentaxes considérase como criterio máis apropiado para a fixación do persoal que debe prestalos, dada a diversidade existente na dimensión e tamaño dos diferentes centros docentes existentes que hai na nosa comunidade; en calquera caso, nunca poderá baixar de dúas persoas por canto resulta o número de persoal imprescindible para a prestación do servicio de comedor coas mínimas garantías.</p>
<p>En consecuencia, de acordo coa normativa citada, oído o comité de folga, e tendo en conta, ademais do exposto, os razoamentos recollidos na acta da reunión mantida entre esta Administración e o devandito comité de folga o día 21 de outubro de 2002,</p>
<p>DISPOÑO:</p>
<p>Artigo 1º</p>
<p>Terán a consideración de servicios mínimos para o persoal docente dependente da Consellería de Educación e Ordenación Universitaria os que se relacionan seguidamente:</p>
<p>-O/A director/a ou membro do equipo da dirección en cada centro docente non universitario.</p>
<p>-O 25% do persoal docente encargado de comedores das escolas-fogar, garantindo un mínimo de dúas persoas.</p>
<p>Artigo 2º</p>
<p>A designación nominal do persoal que deberá cubri-los distintos servicios relacionados no artigo anterior será feita pola dirección do centro respectivo, procedéndose á súa publicación no taboleiro de anuncios dos centros afectados.</p>
<p>Artigo 3º</p>
<p>O incumprimento da obriga de atende-los servicios mínimos fixados nesta orde será sancionado de conformidade coa normativa vixente.</p>
<p>Artigo 4º</p>
<p>O disposto nesta orde non suporá ningunha limitación dos dereitos que a normativa reguladora da folga lle recoñece ó persoal na dita situación.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos docentes.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 22 de outubro de 2002.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

