---
date: '2002-04-02'
id: 5CB6
page: 4
number: 63
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Decreto 92/2002, do 22 de marzo, polo que se convocan eleccións a cámaras
  agrarias.
range: Decreto
url: 'https://www.xunta.gal/dog/Publicados/2002/20020402/Anuncio5CB6_gl.html'
---
<p>A Lei 1/2000, do 10 de xullo, pola que se refunde a normativa en materia de cámaras agrarias, regula o procedemento para elixi-los membros das cámaras agrarias da Comunidade Autónoma de Galicia.</p>
<p>De conformidade co disposto no artigo 25 da referida lei, correspóndelle á Xunta de Galicia, mediante decreto, a convocatoria de eleccións, logo de comunicación ó Goberno do Estado e tras consultar coas organizacións profesionais agrarias de ámbito estatal e as implantadas na Comunidade Autónoma.</p>
<p>Segundo establece a referida lei, o devandito decreto sinalará a data de celebración das eleccións a cámaras agrarias, determinando a data de inicio e fin da campaña electoral, a data de constitución dos plenos das cámaras agrarias provinciais, os gastos do proceso electoral, así como o seu financia</p>
<p>mento e os seus mecanismos de control e as axudas de custo e indemnizacións.</p>
<p>Na súa virtude, unha vez cumpridos os trámites legalmente establecidos, por proposta do conselleiro de Política Agroalimentaria e Desenvolvemento Rural e logo de deliberación do Consello da Xunta de Galicia na súa xuntanza do vintedous de marzo de dous mil dous,</p>
<p>DISPOÑO:</p>
<p>Capítulo I</p>
<p>Convocatoria de eleccións</p>
<p>Artigo 1º</p>
<p>Convócanse eleccións ás cámaras agrarias da Comunidade Autónoma de Galicia, que se celebrarán o día 26 de maio de 2002.</p>
<p>O calendario polo que se rexerán as presentes eleccións a cámaras agrarias publícase como anexo ó presente decreto.</p>
<p>Artigo 2º</p>
<p>A campaña electoral terá unha duración de quince días naturais, tendo o seu inicio o día 10 de maio ás 0 horas e o seu final o día 24 de maio ás 24 horas.</p>
<p>Artigo 3º</p>
<p>Os plenos das respectivas cámaras agrarias provinciais constituiranse o 14 de xuño de 2002, trala toma de posesión dos seus cargos dos proclamados electos na sede da cámara agraria que corresponda ante o seu secretario, que estenderá a oportuna acta de toma de posesión con entrega da copia ó interesado.</p>
<p>Capítulo II</p>
<p>Os administradores e as contas electorais</p>
<p>Artigo 4º</p>
<p>1. Cada unha das candidaturas que se presente ás eleccións a cámaras agrarias debe ter un administrador electoral, responsable dos seus ingresos e gastos e da súa contabilidade.</p>
<p>2. Pode ser designado administrador electoral calquera persoa física, maior de idade, en pleno uso dos seus dereitos civís e políticos.</p>
<p>3. Os representantes das candidaturas e os representantes xerais das organizacións poden acumula-la condición de administrador electoral.</p>
<p>4. Os candidatos non poderán ser administradores electorais.</p>
<p>Artigo 5º</p>
<p>1. As organizacións concorrentes ás eleccións que presenten candidaturas en máis dunha provincia terán, ademais, un administrador xeral.</p>
<p>2. Os candidatos non poderán ser administradores xerais.</p>
<p>3. O administrador xeral responde de tódolos ingresos e gastos electorais realizados pola organización e polas súas candidaturas, así como da correspondente contabilidade.</p>
<p>4. Os administradores das candidaturas ás que se refire o artigo 4º actúan baixo a responsabilidade do administrador xeral.</p>
<p>Artigo 6º</p>
<p>1. Os administradores, designados antes do vixésimo segundo día natural posterior á presente convocatoria de eleccións, por escrito remitido á Xunta Electoral galega polos respectivos representantes das candidaturas que conteña a aceptación da persoa designada, deberán comunicarlle á Xunta Electoral galega e ás xuntas electorais provinciais, respectivamente, as contas abertas para a recadación de fondos dentro das vintecatro horas seguintes á citada apertura.</p>
<p>2. A apertura das contas pode realizarse a partir da data do nomeamento dos administradores electorais, en calquera entidade bancaria ou caixa de aforros.</p>
<p>3. Se as candidaturas presentadas non son proclamadas ou teñen renunciado a concorrer ás eleccións, as imposicións realizadas por terceiros nestas contas deberán serlles restituídas pola organización ou agrupación de electores que as teña promovido.</p>
<p>Artigo 7º</p>
<p>1. Tódolos fondos destinados a sufraga-los gastos electorais, calquera que sexa a súa procedencia, deberán ser ingresados nas citadas contas e tódolos gastos deberán ser pagados con cargo a estes.</p>
<p>2. Os administradores electorais e as persoas por eles autorizadas para dispoñer dos fondos das contas son responsables das cantidades ingresadas e da súa aplicación ás finalidades sinaladas.</p>
<p>3. Unha vez finalizada a campaña electoral, só se poderá dispoñer dos saldos destas contas para pagar, dentro dos noventa días seguintes ó da votación, gastos electorais previamente contraídos.</p>
<p>4. Calquera reclamación por gastos electorais que non teña sido notificada ós correspondentes administradores dentro dos sesenta días seguintes ó da votación será considerada nula e non pagadoira. Cando exista causa xustificada, as xuntas electorais provinciais ou, se é o caso, a Xunta Electoral galega poderán admitir excepcións a esta regra.</p>
<p>Capítulo III</p>
<p>Financiamento electoral</p>
<p>Artigo 8º</p>
<p>1. A Xunta de Galicia, a través da Consellería de Política Agroalimentaria e Desenvolvemento Rural subvenciona, de acordo coas normas contidas neste decreto, os gastos ocasionados polas organizacións ou agrupacións concorrentes ás eleccións. En ningún caso a subvención correspondente poderá sobrepasa-la cifra de gastos electorais declarados xustificados pola Intervención Xeral da Comunidade Autónoma.</p>
<p>2. As subvencións ás organizacións ou agrupacións outorgaranse de acordo coas seguintes regras:</p>
<p>601,01 euros por membro da cámara elixido.</p>
<p>0,36 euros por voto obtido.</p>
<p>3. A Xunta de Galicia, a través da Consellería de Política Agroalimentaria e Desenvolvemento Rural, concederá adiantos das subvencións citadas ás organizacións ou agrupacións concorrentes ás eleccións. Para estas eleccións o adianto consistirá nun máximo de 8.000 A para as organizacións que se presenten ás eleccións nas catro provincias. Para a concesión dos ditos adiantos non será necesario achegar garantía ningunha.</p>
<p>4. No caso de organizacións que concorran en máis dunha provincia, a solicitude de adianto deberá ser presentada polos seus respectivos administradores xerais ante a Xunta Electoral galega. Nos restantes supostos as solicitudes serán presentadas polos administradores electorais das candidaturas ante as xuntas electorais provinciais, que cursarán a solicitude á Xunta Electoral galega.</p>
<p>5. Estes adiantos deberán ser devoltos, despois das eleccións, na contía en que superen o importe da subvención que finalmente corresponda a cada organización ou agrupación. O dito reintegro estará suxeito ó disposto no artigo 20 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Artigo 9º</p>
<p>1. Con excepción das subvencións ás que se refire o artigo 7º, queda prohibida a achega ás contas electorais de fondos provenientes de calquera Administración ou corporación pública, organismo autónomo ou entidade paraestatal, das empresas do sector público das que a súa titularidade corresponda ó Estado, ás comunidades autónomas, ás provincias ou ós concellos e das empresas de economía mixta, así como das empresas que, mediante contrato vixente, presten servicios ou realicen subministracións ou obras para algunha das administracións públicas.</p>
<p>2. Ninguna persoa, física ou xurídica, poderá achegar máis de 6.010,12 euros ás contas abertas por unha mesma organización ou agrupación para recadar fondos nas eleccións convocadas.</p>
<p>Capítulo IV</p>
<p>Gastos electorais</p>
<p>Artigo 10º</p>
<p>Consideraranse gastos electorais aqueles que realicen as organizacións ou agrupacións participantes nas eleccións desde o día da convocatoria ata a celebración das eleccións polos seguintes conceptos:</p>
<p>a) Confección de sobres e papeletas electorais.</p>
<p>b) Propaganda e publicidade directa ou indirectamente dirixida a promove-lo voto ás súas candidaturas, sexa cal sexa o medio ou a forma que se utilice.</p>
<p>c) Aluguer dos locais para a celebración de actos de campaña electoral.</p>
<p>d) Remuneracións ou gratificacións ó persoal non permanente que preste os seus servicios ás candidaturas.</p>
<p>e) Medios de transporte e gastos de desprazamento dos candidatos, dos dirixentes das entidades con</p>
<p>correntes ás eleccións, agrupacións de electores e do persoal ó servicio da candidatura.</p>
<p>f) Correspondencia e franqueo.</p>
<p>g) Xuros dos créditos recibidos para a campaña electoral, devengados ata a data de percepción da subvención correspondente.</p>
<p>h) Aqueloutras que sexan necesarias para a organización e o funcionamento das oficinas e servicios precisos para as eleccións.</p>
<p>Artigo 11º</p>
<p>Ningunha organización ou agrupación concorrentes ás eleccións poderá realizar gastos electorais, excluída a subvención da Consellería de Política Agroalimentaria e Desenvolvemento Rural, que su-</p>
<p>peren o límite resultante de multiplica-lo número de</p>
<p>poboación con dereito a voto por 0,46 A.</p>
<p>Capítulo V</p>
<p>Control da contabilidade electoral e adxudicación das subvencións</p>
<p>Artigo 12º</p>
<p>1. Desde a data da convocatoria ata o centésimo día posterior ás eleccións, a Xunta Electoral galega e as provinciais velan polo cumprimento das normas establecidas neste decreto.</p>
<p>2. Con esta finalidade poden solicitar en calquera das entidades bancarias e das caixas de aforros o estado das contas electorais, números e identidades dos impositores e calquera outro extremo que se coide oportuno para o cumprimento da súa función fiscalizadora.</p>
<p>3. Así mesmo, poden solicitar dos administradores electorais as informacións contables que consideren necesarias e deberán resolver por escrito as consultas que estes lles presenten.</p>
<p>4. Se das súas investigacións resultan indicios de conductas constitutivas de delictos electorais, comunicaranllo ó Ministerio Fiscal para o exercicio das accións oportunas. A Xunta Electoral galega sancionará as infraccións nesta materia, de acordo co que dispón o artigo 153 da Lei orgánica reguladora do réxime electoral xeral.</p>
<p>5. Así mesmo, as xuntas electorais informarán á Intervención Xeral da Comunidade Autónoma dos resultados da súa actividade fiscalizadora.</p>
<p>Artigo 13º</p>
<p>1. Entre os cen e os cento vintecinco días posteriores ás eleccións, as organizacións ou agrupacións que teñan acadado os requisitos esixidos para recibir subvencións, ou que teñan solicitado adiantos con cargo a estas, presentarán ante a Intervención Xeral da Comunidade Autónoma unha contabilidade detallada e documentada dos seus respectivos ingresos e gastos electorais.</p>
<p>2. Presentada a contabilidade á que fai referencia o artigo anterior, a Intervención Xeral da Comunidade Autónoma pronunciarase, no prazo de trinta días, sobre a regularidade ou irregularidade desta.</p>
<p>3. A Consellería de Política Agroalimentaria e Desenvolvemento Rural, no prazo de trinta días despois de presentadas as contas ás que se refiren os parágrafos anteriores, e en concepto de anticipo mentres non conclúan as actuacións fiscalizadoras, entregaralles ós administradores electorais o 90% do importe das subvencións que, de acordo cos criterios establecidos no presente decreto, lles corresponde, deducindo, se é o caso, os adiantos recibidos. No dito acto, as organizacións profesionais agrarias e agrupacións de electores deberán presentar, para poder percibir este anticipo, aval bancario por un importe do 10% da subvención percibida.</p>
<p>Capítulo VI</p>
<p>Axudas de custo</p>
<p>Artigo 14º</p>
<p>1. Os membros da Xunta Electoral galega percibirán, pola súa asistencia ás reunións que lles correspondan, 150 A.</p>
<p>2. Os membros das xuntas electorais provinciais percibirán 90 A por reunión.</p>
<p>3. O presidente da mesa electoral percibirá a cantidade de 90 A e os vocais a cantidade de 72 A en concepto de axuda de manutención.</p>
<p>4. Os funcionarios designados pola Consellería de Política Agroalimentaria e Desenvolvemento Rural, polas funcións de asistencia e asesoramento ás mesas electorais e traslado da documentación electoral, a cantidade de 90 A.</p>
<p>Disposición adicional</p>
<p>Única.-Co obxecto de daren unha maior transparencia e claridade ó proceso electoral, tódalas publicacións da distinta documentación electoral realizaranse nos locais da cámara agraria respectiva e nos taboleiros de anuncios dos servicios centrais, das delegacións provinciais e oficinas agrarias comarcais da Consellería de Política Agroalimentaria e Desenvolvemento Rural.</p>
<p>Disposicións derradeiras</p>
<p>Primeira.-En todo o que non estea previsto expresamente neste decreto será de aplicación a Lei 1/2000, do 10 de xullo, e a Lei orgánica reguladora do réxime electoral xeral.</p>
<p>Segunda.-Facúltase o conselleiro de Política Agroalimentaria e Desenvolvemento Rural para dicta-las disposicións que sexan necesarias para o desenvolvemento e aplicación deste decreto.</p>
<p>Terceira.-Este decreto entrará en vigor o mesmo día da súa publicación no Diario Oficial de Galicia.</p>
<p>Sobrado dos Monxes, vintedous de marzo de dous mil dous.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Política Agroalimentaria e Desenvolvemento Rural</p>
<p>ANEXO</p>
<p>2 de abril (martes) data de publicación do decreto de convocatoria de eleccións.</p>
<p>Elaboración dos censos.</p>
<p>5 de abril (venres): exposición de censos.</p>
<p>12 de abril (venres): fin do prazo de presentación de reclamacións ós censos.</p>
<p>15 de abril (luns): resolución polas xuntas provinciais das reclamacións presentadas.</p>
<p>20 de abril (sábado): fin do prazo de presentación de reclamación ás resolucións das xuntas provinciais.</p>
<p>25 de abril (xoves): resolución pola xunta galega das reclamacións.</p>
<p>Voto por correo.</p>
<p>Do 5 de abril (venres) ó 16 de maio (xoves): prazo de solicitude de voto por correo ás xuntas provinciais, solicitando os impresos nas oficinas agrarias comarcais.</p>
<p>19 de maio (domingo): último día para remitirlles ós solicitantes do voto por correo a documentación electoral.</p>
<p>22 de maio (mércores): prazo máximo para remiti-lo voto por correo á xunta provincial.</p>
<p>Mesas electorais.</p>
<p>8 de abril (luns): determinación do número de mesas electorais polas xuntas provinciais e exposición pública.</p>
<p>13 de abril (sábado): fin do prazo de presentación de reclamacións polos electores contra a delimitación efectuada ante a Xunta Electoral galega.</p>
<p>18 de abril (xoves): resolución das reclamacións polas xuntas provinciais.</p>
<p>16 de maio (xoves) ó 25 de maio (sábado): publicación en xornais das mesas e locais electorais correspondentes a estas.</p>
<p>Determinación dos membros das mesas electorais.</p>
<p>29 de abril (luns): sorteo dos membros das mesas electorais por parte da Xunta Electoral galega (titulares e suplentes).</p>
<p>2 de maio (xoves): prazo máximo de notificación ós membros das mesas da súa designación.</p>
<p>9 de maio (xoves): alegacións ante a XEG que impidan a aceptación dos membros das mesas electorais.</p>
<p>14 de maio (martes): resolución por parte da XEG das alegacións e comunicación, se é o caso, ó primeiro suplente da substitución producida.</p>
<p>Candidaturas.</p>
<p>Do 5 de abril (venres) ó 22 de abril (luns): prazo de presentación de candidaturas.</p>
<p>24 de abril (mércores): exposición de candidaturas en cada xunta provincial.</p>
<p>26 de abril (venres): comunicación de irregularidades polas xuntas provinciais ós representantes das candidaturas.</p>
<p>28 de abril (domingo): reparación de irregularidades nas candidaturas.</p>
<p>29 de abril (luns): proclamación e exposición de candidatos e listas nas respectivas sedes das xuntas electorais provinciais.</p>
<p>1 de maio (mércores): último día de presentación de recursos polos candidatos excluídos ou os representantes das candidaturas ante a Xunta Electoral galega.</p>
<p>3 de maio (venres): resolución pola Xunta Electoral galega dos recursos presentados.</p>
<p>Campaña electoral.</p>
<p>10 de maio (venres): inicio da campaña electoral.</p>
<p>24 de maio (venres): fin campaña electoral.</p>
<p>25 de maio (sábado): xornada de reflexión.</p>
<p>26 de maio (domingo): votación.</p>
<p>Escrutinio.</p>
<p>29 de maio (mércores): data da realización do escrutinio xeral.</p>
<p>30 de maio (xoves): prazo de presentación de recursos contra as incidencias recollidas nas actas de escrutinio ou nas actas de sesión das mesas electorais.</p>
<p>2 de xuño (domingo): fin do prazo de resolución de recursos contra actas de escrutinio.</p>
<p>3 de xuño (luns): proclamación de electos polas xuntas electorais provinciais.</p>

