---
date: '2002-04-16'
id: 6C2E
page: 5
number: 73
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 2 de abril de 2002 pola que se convoca un curso de segundo nivel
  sobre adestramento de cans de rescate e guías.
range: Resolución
url: 'https://www.xunta.gal/dog/Publicados/2002/20020416/Anuncio6C2E_gl.html'
---
<p>Dentro do programa de actividades que a Academia Galega de Seguridade ten previsto realizar no ano 2002, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso de segundo nivel sobre adestramento de cans de rescate e guías, que deberá desenvolverse conforme as seguintes bases:</p>
<p>Primeira.-Obxectivos.</p>
<p>Que os guías dos cans de rescate adquiran uns coñecementos básicos de conducta e aprendizaxe que lles permitan formar un equipo co seu can que posibilite a súa colaboración en eventos de busca e salvamento de persoas desaparecidas.</p>
<p>Segunda.-Destinatarios.</p>
<p>Persoal de protección civil, (voluntarios, bombeiros, policías locais, etc.) que sexa parte integrante de grupos formais ou que estean en vías de facelo, que se dedican á función de busca e salvamento de persoas desaparecidas e que conten cun exemplar canino con condicións de sociabilidade, suficiente instinto de cobro ou presa e a ser posible sen condicionamentos previos e que superen unha proba de aptitude para o traballo que se pretende.</p>
<p>Terceira.-Desenvolvemento.</p>
<p>1. Prazas: o número de prazas ofertadas para este curso é de 20.</p>
<p>2. Duración e data: o curso terá lugar do 20 ó 24 de maio de 2002, en xornada de mañá e tarde e terá unha duración de 40 horas.</p>
<p>3. Lugar: na sede da Academia Galega de Seguridade, sita na Estrada (Pontevedra).</p>
<p>Cuarta.-Solicitudes e prazo de inscrición.</p>
<p>1. A inscrición dos participantes é totalmente gratuíta.</p>
<p>2. O persoal que desexe participar neste curso deberá presentar, cuberta á máquina ou con letra moi clara, a instancia que figura no anexo.</p>
<p>3. O prazo para a presentación de instancias será de 15 días naturais a partir do día seguinte ó da publicación desta resolución no Diario Oficial de Galicia.</p>
<p>4. As instancias deberán vir asinadas, se é o caso, polo presidente da agrupación e seladas, e no caso de haber máis dunha solicitude da mesma agrupación, relacionadas en orde prioritario. Este será requisito indispensable para ser admitido no curso.</p>
<p>5. As instancias deberán enviarse por correo, fax, etc. á sede da Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinta.-Contido.</p>
<p>-Conducta e aprendizaxe.</p>
<p>-Condicionamento clásico.</p>
<p>-Condicionamento excitatorio.</p>
<p>-Condicionamento instrumental.</p>
<p>-Reforzador.</p>
<p>-Programas de reforzamento.</p>
<p>-A extinción.</p>
<p>-Reforzamento.</p>
<p>-Control polos estímulos.</p>
<p>-Control aversivo.</p>
<p>Sexta.-Relación de admitidos.</p>
<p>A relación de admitidos publicarase con dez días naturais de antelación á celebración do curso, no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Sétima.-Asistencia.</p>
<p>É obrigatoria a asistencia e puntualidade en tódalas actividades do curso. A falta de asistencia, mesmo cando sexa xustificada, a máis dun 10% das horas lectivas programadas determinará a cualificación de non apto no curso.</p>
<p>Oitava.-Certificado de aproveitamento.</p>
<p>Ó remate dos cursos entregaráselles un certificado de asistencia e aproveitamento a aquelas persoas que acrediten a súa asistencia continuada e superen as correspondentes probas de coñecementos.</p>
<p>Novena.-Modificacións.</p>
<p>A Academia Galega de Seguridade poderá modifica-lo desenvolvemento dos cursos para adaptalos ás necesidades da Administración e ás continxencias que poidan xurdir.</p>
<p>A Estrada, 2 de abril de 2002.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

