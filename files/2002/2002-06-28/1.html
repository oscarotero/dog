---
date: '2002-06-28'
id: C5FA
page: 10
number: 124
agency: CONSELLERÍA DE MEDIO AMBIENTE
section: I. DISPOSICIÓNS XERAIS
title: >-
  Decreto 218/2002, do 23 de maio, polo que modifica o Decreto 78/2001, do 22 de
  marzo, polo que se crea o Observatorio Galego de Educación Ambiental.
range: Decreto
url: 'https://www.xunta.gal/dog/Publicados/2002/20020628/AnuncioC5FA_gl.html'
---
<p>A entrada en vigor do Decreto 310/2001, do 17 de decembro, polo que se fixa a estructura orgánica dos departamentos da Xunta de Galicia, así como do Decreto 14/2002, do 24 de xaneiro, polo que se establece a estructura orgánica da Consellería de Medio Ambiente, implica unha nova organización administrativa o que leva consigo as conseguintes modificacións das denominacións de varios dos órganos administrativos implicados no desenvolvemento das políticas ambientais.</p>
<p>Estes cambios requiren, polo tanto, unha modificación do Decreto 78/2001, do 22 de marzo, polo que se crea o Observatorio Galego de Educación Ambiental, adaptando a súa composición ós cambios operados pola referida normativa.</p>
<p>Por outra banda, e tendo en conta o carácter eminentemente técnico do observatorio, considérase oportuno revisa-lo artigo 2, relativo ás súas funcións, co obxecto de adaptalo á finalidade de asesoramento e de seguimento das actuacións en materia de educación ambiental na nosa Comunidade Autónoma.</p>
<p>Así mesmo, considerando a adaptación das funcións do observatorio ós seus obxectivos, así como o seu carácter técnico, estímase necesario proceder á revisión da súa composición.</p>
<p>Por último, na procura de facilita-la estructuración dos traballos do observatorio e co fin de acadar un maior grao de especialización no exercicio das súas funcións, incorpórase un novo artigo 6 relativo á creación de comisións de traballo para o estudio e análise de aspectos sectoriais ou problemáticas concretas dentro do seu ámbito de actuación.</p>
<p>En consecuencia, por proposta do conselleiro de Medio Ambiente e logo de deliberación do Consello da Xunta de Galicia na súa reunión de vinte e tres de maio de dous mil dous,</p>
<p>DISPOÑO:</p>
<p>Artigo único.-O Decreto 78/2001, do 22 de marzo, polo que se crea o Observatorio Galego de Educación Ambiental, queda modificado da forma seguinte:</p>
<p>1. O artigo 2, que regula as funcións do Observatorio Galego de Educación Ambiental, queda redactado como segue:</p>
<p>«Artigo 2º.-Funcións.</p>
<p>O Observatorio Galego de Educación Ambiental exercerá as seguintes funcións:</p>
<p>1. Analiza-las necesidades educativas e formativas en materia ambiental da poboación galega no seu conxunto, así como dos seus sectores específicos.</p>
<p>2. Participar no desenvolvemento do programa de I+D da Estratexia Galega de Educación Ambiental co fin de impulsar e dinamiza-la propia estratexia, achegando suxestións e recomendacións co fin de optimiza-la súa eficacia.</p>
<p>3. Propoñe-la elaboración de indicadores, instrumentos e procedementos de avaliación, especificamente dirixidos ó ámbito da educación ambiental.</p>
<p>4. Realizar un seguimento do nivel de aplicación da Estratexia Galega de Educación Ambiental, propoñendo e suxerindo directrices e liñas de actuación que faciliten o logro dos fins e obxectivos xerais e específicos nela establecidos.</p>
<p>5. Colleitar experiencias, recursos e programas que se consideran de referencia, tanto no ámbito da Comunidade Autónoma como do Estado, da Unión Europea e das distintas axencias das Nacións Unidas, facilitando a súa divulgación e promoción.</p>
<p>6. Asesora-los organismos das administracións públicas no deseño e avaliación dos programas e iniciativas de educación ambiental.</p>
<p>7. Emitir informes periódicos sobre o estado da educación ambiental en Galicia, facilitando a opinión pública e os axentes implicados no seu desenvolvemento, un coñecemento permanente dos problemas, os proxectos en marcha e os avances conseguidos.</p>
<p>8. Promove-lo desenvolvemento de foros de discusión e debate, en particular, o Foro Galicia de Educación Ambiental, co fin de facilita-lo encontro e a reflexión dos diferentes axentes sociais involucrados nas problemáticas ambientais e as súas derivacións educativas».</p>
<p>2. A composición do Observatorio Galego de Educación Ambiental, prevista no artigo 3, modifícase nos seguintes termos:</p>
<p>«Artigo 3º.-Composición.</p>
<p>O Observatorio Galego de Educación Ambiental terá a seguinte composición:</p>
<p>-Presidente: o conselleiro de Medio Ambiente.</p>
<p>-Vicepresidente primeiro: o director xeral do Centro de Desenvolvemento Sostible da Consellería do Medio Ambiente.</p>
<p>-Vicepresidente segundo: a directora xeral de Ordenación Educativa e Formación Profesional de Consellería de Educación e Ordenación Universitaria.</p>
<p>-Vocais: os vocais do Observatorio Galego de Educación Ambiental serán propostos polos organismos, institucións e organizacións que se relacionan a continuación, debendo acredita-la súa experiencia no eido da educación ambiental:</p>
<p>a) Fegamp: dous vocais.</p>
<p>b) Universidade de Santiago de Compostela: un vocal.</p>
<p>c) Universidade da Coruña: un vocal.</p>
<p>d) Universidade de Vigo: un vocal.</p>
<p>e) Sociedade Galega de Educación Ambiental: un vocal.</p>
<p>f) Asociacións protectoras do Medio Ambiente: un vocal.</p>
<p>g) Asociacións sindicais: catro vocais.</p>
<p>h) Confederación de Empresarios de Galicia: un vocal.</p>
<p>i) Fundación Pública Escola Galega da Administración Sanitaria: un vocal.</p>
<p>j) Dirección Xeral de Ordenación Educativa e Formación Profesional, da Consellería de Educación e Ordenación Universitaria: dous vocais.</p>
<p>k) Dirección Xeral de Enerxía e Minas da Consellería de Industria e Comercio: un vocal.</p>
<p>l) Dirección Xeral de Innovación e Desenvolvemento Pesqueiro da Consellería de Pesca e Asuntos Marítimos: un vocal.</p>
<p>m) Dirección Xeral de Formación e Colocación da Consellería de Familia, Promoción do Emprego, Muller e Xuventude: un vocal.</p>
<p>n) Dirección Xeral de Conservación da Natureza da Consellería de Medio Ambiente: un vocal.</p>
<p>o) Dirección Xeral de Calidade e Avaliación Ambiental da Consellería de Medio Ambiente: un vocal.</p>
<p>p) Dirección Xeral do Centro de Desenvolvemento Sostible da Consellería de Medio Ambiente: un vocal.</p>
<p>q) Un representante do organismo autónomo Augas de Galicia.</p>
<p>r) Tres expertos de recoñecido prestixio no campo da educación ambiental, nomeados polo presidente do observatorio, oído o Pleno.</p>
<p>-Secretario: o subdirector xeral de Información, Formación e Tecnoloxía Ambiental da Consellería de Medio Ambiente».</p>
<p>3. Os artigos 6 e 7 pasan a ser, respectivamente, os artigos 7 e 8, creándose un novo artigo 6 do seguinte teor:</p>
<p>«Artigo 6º.-Comisións de traballo.</p>
<p>O Observatorio Galego de Educación Ambiental creará, por acordo do seu Pleno, as comisións de traballo que resulten necesarias para a análise de aspectos sectoriais ou problemáticas concretas vencelladas coas funcións relacionadas no artigo 2 deste decreto. O devandito acordo establecerá o seu réxime de funcionamento, así como o seu carácter temporal ou indefinido».</p>
<p>Disposición derradeira</p>
<p>Primeira.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte e tres de maio de dous mil dous.</p>
<p>Manuel Fraga Iribarne</p>
<p>Presidente</p>
<p>José Carlos del Álamo Jiménez</p>
<p>Conselleiro de Medio Ambiente</p>

