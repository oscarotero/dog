---
date: '2002-11-29'
id: 19CA2
page: 16
number: 231
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 15 de novembro de 2002 pola que se declara de interese galego a
  Fundación Música Viva e se ordena a súa inscrición no Rexistro de Fundacións
  de Interese Galego.
range: Orde
url: 'https://www.xunta.gal/dog/Publicados/2002/20021129/Anuncio19CA2_gl.html'
---
<p>Visto o expediente de recoñecemento de interese galego e inscrición no Rexistro de Fundacións de Interese Galego da Fundación Música Viva, con domicilio na Coruña.</p>
<p>Supostos de feito:</p>
<p>Primeiro.-Roberto Orlando Rodríguez Oriolo, na súa calidade de presidente da fundación, en escrito do 25 de outubro de 2002, formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>Segundo.-A fundación foi constituída en escritura pública outorgada na Coruña, o día 15 de outubro de 2002, ante o notario do Colexio da Coruña, Francisco Manuel Ordóñez Arman, co número mil trescentos cincuenta e sete do seu protocolo.</p>
<p>Terceiro.-A comisión integrada polos secretarios xerais de tódalas consellerías eleva ó conselleiro da Presidencia, Relacións Institucionais e Administración Pública proposta de clasificación como de interese cultural da Fundación Música Viva, dado o seu obxecto e finalidade, polo que, véndose cumpridos os requisitos esixidos na Lei 7/1983, do 22 de xuño, de réxime das fundacións de interese galego, modificada por Lei 11/1991, do 8 de novembro, na Lei estatal 30/1994, do 24 de novembro, de fundacións e incentivos fiscais á participación privada en actividades de interese xeral, e segundo establece o artigo 32.1º e 2º do Regulamento de organización e funcionamento do protectorado das fundacións de interese galego, aprobado por Decreto 248/1992, do 18 de xuño, procede a súa clasificación como de interese cultural e a súa adscrición á Consellería de Cultura, Comunicación Social e Turismo.</p>
<p>Cuarto.-Á vista da proposta da comisión de secretarios xerais, por orde da Consellería da Presidencia, Relacións Institucionais e Administración Pública, do 30 de outubro de 2002 (Diario Oficial de Galicia nº 217, do 11 de novembro), clasificouse como de interese cultural a Fundación Música Viva, en cumprimento do disposto no artigo 32.2º c) do Regulamento de organización e funcionamento do protectorado das fundacións de interese galego.</p>
<p>Quinto.-Segundo consta no artigo 6 dos seus estatutos, o obxecto da fundación é:</p>
<p>a) Fomenta-las actividades musicais, artísticas e culturais na Comunidade Autónoma galega, promovendo un maior coñecemento por parte da sociedade galega da música, creada en Galicia.</p>
<p>b) Enriquece-lo acervo de coñecementos na área da música, promovendo e difundindo a música producida en Galicia, estudiando os vínculos entre música e outras disciplinas, tales como a electrónica, a acústica ou a informática, desenvolvendo a investigación e melloramento de instrumentos musicais, tanto tradicionais como de vangarda.</p>
<p>c) Organizar e patrocinar grupos musicais, orquestrais e similares, fomentando a formación de grupos orquestrais de carácter privado, a producción musical na nosa Comunidade Autónoma e o cultivo das artes e ciencias e tecnoloxías que se relacionen directa ou indirectamente coa música.</p>
<p>d) Cooperar con grupos orquestrais, músicos, compositores, institucións e entidades para difundi-la música creada en Galicia na pluralidade cultural europea, colaborando co establecemento de mecanismos de apoio e difusión adecuados para ese fin.</p>
<p>e) Apoia-las políticas de formación en Galicia de músicos especializados en música internacional contemporánea, contribuíndo á difusión dos métodos e técnicas avanzadas para a aprendizaxe musical.</p>
<p>f) Fomenta-la aplicación das novas tecnoloxías para a execución, interpretación e difusión da música creada en Galicia.</p>
<p>g) Orientar e asesorar a persoas e organismos interesados na música e nas relacións desta coa cultura, a ciencia, a educación e a tecnoloxía, facilitándolles todo tipo de información e documentación ó respecto.</p>
<p>h) Cooperar na creación de centros especializados e organismos de investigación, documentación, intercambio de información e difusión en materia musical e cultural.</p>
<p>i) Desenvolver programas de formación e investigación musical, especializada fundamentalmente na relación da música coa educación, a ciencia e a tecnoloxía.</p>
<p>j) Fomenta-la educación musical e a comprensión da música e difundi-las raíces históricas e culturais da música galega, dentro e fóra da nosa Comunidade Autónoma.</p>
<p>k) Impulsar e divulga-la música a través de axudas profesionais e materiais para a experimentación e posta en práctica de técnicas modernas, asesorando a outros centros e institucións e facendo concertos e recitais.</p>
<p>l) Crear un fondo de publicacións musicais, impresas e en soportes dixitais tales coma páxinas web, CDs, DVDs, e empregando calquera outro medio de reproducción, distribución e difusión e comunicación públicos que a lei permita.</p>
<p>m) Financiar bolsas de estudio para formación musical profesional.</p>
<p>n) Contribuír á formación continuada dos profesionais do sector musical galego, facilitando a obtención dos apoios necesarios para dotalos de competitividade axeitada para o seu desenvolvemento no seo da Unión Europea.</p>
<p>o) Incentiva-la realización de concertos e actuacións musicais, procurando a apertura dos horizontes exteriores de Galicia e a súa universalización.</p>
<p>p) Establecer un sistema de comunicación informático ó que poidan acceder libremente os profesionais e empresarios do sector musical galego.</p>
<p>q) Crear un banco de datos que facilite o intercambio, a comunicación, o volume de negocios e a bolsa de traballo con ámbitos territoriais externos a Galicia.</p>
<p>r) Informar sobre axudas públicas ou privadas provenientes da Comunidade Económica Europea, do Estado español e da Comunidade Autónoma galega, que atinxan ou sexan de interese para os empresarios e profesionais do sector musical galego, de tal xeito que poidan acceder a elas baixo o principio da igualdade de oportunidades.</p>
<p>s) Apoia-lo sector musical galego para facilita-la súa presencia en actividades musicais internacionais.</p>
<p>t) Fomenta-los investimentos estranxeiros en Galicia en todo o relacionado con actividades musicais.</p>
<p>Sexto.-Na escritura pública pola que se constitúe a fundación constan, entre outros, os seguintes puntos: acreditación da personalidade dos fundadores, dotación inicial da fundación, estatutos nos que consta a denominación da fundación como Fundación Música Viva, capacidade xurídica, composición do órgano de goberno, réxime de adopción de acordos, obxecto e domicilio.</p>
<p>O padroado da fundación está constituído polos membros que se designan no artigo 10 dos estatutos da fundación.</p>
<p>Sétimo.-En cumprimento do establecido no artigo 32.3º a) do Regulamento de organización e funcionamento do protectorado das fundacións de interese galego, con data do 15 de novembro de 2002, a Asesoría Xurídica Delegada da Consellería de Cultura, Comunicación Social e Turismo emite informe favorable sobre a legalidade da declaración de interese galego da Fundación Música Viva.</p>
<p>Fundamentos de dereito:</p>
<p>Primeiro.-O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime de fundacións de interese galego.</p>
<p>Segundo.-Conforme o artigo 32.3º a) do Regulamento de organización e funcionamento do protectorado das fundacións de interese galego, así como os artigos 1 e 4 do Decreto 8/1998, do 8 de xaneiro, polo que se desenvolve a estructura orgánica da Consellería de Cultura, Comunicación Social e Turismo, é competencia desta consellería a declaración de interese galego e inscrición no Rexistro de Fundacións de Interese Galego da Fundación Música Viva, dado o seu obxecto, coincidente coas competencias desenvolvidas pola Consellería de Cultura, Comunicación Social e Turismo, asumindo as funcións que en canto a protectorado lle corresponden á Xunta de Galicia.</p>
<p>Terceiro.-Ó abeiro do disposto no artigo 7.5º da Lei 7/1983, do 22 de xuño, á realización da finalidade fundacional débense destinar, cando menos, o oitenta por cento das rendas que obteña a fundación e dos outros ingresos que non formen parte da dotación dela.</p>
<p>Cuarto.-A Lei 11/1991, do 8 de novembro, dá nova redacción ó artigo 21.2º da Lei 7/1983, do 22 de xuño, establecendo a obriga de, por unha parte, formular e presenta-lo orzamento de ingresos e gastos ó protectorado con anterioridade ó inicio do exercicio económico e, por outra, efectuar un inventario-balance, pechado na data de finalización do exercicio, unha memoria das actividades realizadas ó longo do ano e da xestión económica do seu patrimonio, así como a liquidación do orzamento de ingresos e gastos do ano anterior, que deberán presentarse ó protectorado no prazo de seis meses desde a data de peche do exercicio.</p>
<p>Este conxunto de obrigas débese entender asumido pola fundación, aínda que non se recolla expresamente nos seus estatutos.</p>
<p>Quinto.-Á vista do exposto pódense entender substancialmente cumpridos os requisitos legais e regulamentarios para a declaración de interese galego e a súa inscrición no Rexistro de Fundacións da Consellería de Cultura, Comunicación Social e Turismo segundo se desprende dos artigos 5, 6, 7, 8, 11.1º e 18 da Lei 7/1983, do 22 de xuño, en relación cos artigos 2, 3, 4, 5 e 33 do Decreto 248/1992, do 18 de xuño.</p>
<p>Vistas as seguintes normas xurídicas: Constitución española; Estatuto de autonomía para Galicia; Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro; Lei 30/1994, do 24 de novembro, de fundacións e incentivos fiscais á participación privada en actividades de interese xeral; Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro; Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego; Decreto 8/1998, do 8 de xaneiro, polo que se desenvolve a estructura orgánica da Consellería de Cultura, Comunicación Social e Turismo; Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro; e demais normativa de pertinente e xeral aplicación.</p>
<p>DISPOÑO:</p>
<p>Primeiro.-Recoñecer e declarar de interese galego a Fundación Música Viva.</p>
<p>Segundo.-Ordena-la súa inscrición no Rexistro de Fundacións de Interese Galego da Consellería de Cultura, Comunicación Social e Turismo.</p>
<p>Terceiro.-Aproba-los seus estatutos e a composición do seu órgano de goberno.</p>
<p>Cuarto.-A dita fundación queda sometida ó disposto na normativa de xeral aplicación, en especial á obriga de darlles publicidade suficiente ás súas actividades e á ausencia de ánimo de lucro na prestación dos seus servicios, quedando obrigada a ren</p>
<p>der contas anualmente ó protectorado e a xustificar, a través dunha memoria anual, o cumprimento das cargas fundacionais, así como a presenta-lo proxecto de orzamento antes do último mes do exercicio económico anterior a aquel para o que se formula, debendo solicita-las preceptivas autorizacións do protectorado cando sexan necesarias.</p>
<p>Contra esta orde, que pon fin á vía administrativa, poderá interpoñerse potestativamente recurso de reposición ante este mesmo órgano, no prazo dun mes contado desde o día seguinte ó da súa publicación, ou recurso contencioso-administrativo ante o Tribunal Superior de Xustiza de Galicia, no prazo de dous meses contados desde o día seguinte ó da publicación. Non se poderá interpoñer recurso contencioso-administrativo ata que sexa resolto expresamente ou se producise a desestimación presunta do recurso de reposición.</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de novembro de 2002.</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>

