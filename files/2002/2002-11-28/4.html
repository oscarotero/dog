---
date: '2002-11-28'
id: 19B82
page: 16
number: 230
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 21 de novembro de 2002, sobre delegación de competencias no secretario
  xeral e noutros órganos da Consellería de Política Territorial, Obras Públicas
  e Vivenda.
range: Orde
url: 'https://www.xunta.gal/dog/Publicados/2002/20021128/Anuncio19B82_gl.html'
---
<p>A actividade administrativa da Consellería de Política Territorial, Obras Públicas e Vivenda leva consigo unha concentración de funcións arredor do seu titular que aconsella, dado o seu volume, recorrer á delegación de competencias en órganos inmediatamente dependentes do conselleiro, sen esquece-lo debido respecto dos principios que informan a actividade administrativa e que a nosa Constitución recolle no seu artigo 103.1º.</p>
<p>A delegación de competencias permite a axilización administrativa necesaria que redunda en beneficio, tanto da Administración coma dos administrados, dentro do máis rigoroso respecto das garantías xurídicas que a tutela dos intereses públicos esixe.</p>
<p>Na súa virtude, facendo uso da facultades que me confiren os artigos 43.3º da Lei 1/1983, do 22 de febreiro, reguladora da Xunta e do seu presidente, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común,</p>
<p>DISPOÑO:</p>
<p>Primeiro.-Administración de persoal.</p>
<p>Delégase no secretario xeral o exercicio das facultades que lle corresponden ó conselleiro en materia de persoal segundo o establecido no artigo 15 da Lei da función pública de Galicia, excepto a provisión de postos de traballo clasificados como de libre designación.</p>
<p>Segundo.-Contratación.</p>
<p>1. Delégase no secretario xeral o exercicio das seguintes facultades en materia de contratación:</p>
<p>a) As atribuídas ó titular da consellería respecto dos contratos menores no ámbito das competencias da secretaría xeral.</p>
<p>b) En relación cos contratos que non teñan a consideración de contratos menores, a aprobación dos expedientes de contratación, a aprobación do gasto correspondente, así como, se é o caso, dispoñe-la súa tramitación urxente ou adopta-las medidas pertinentes no suposto previsto no artigo 72 da Lei de contratos das administracións públicas.</p>
<p>c) A adxudicación e formalización dos contratos non cualificados como contratos menores; a prerrogativa da súa interpretación e resolve-las dúbidas que ofreza o seu cumprimento; a aprobación das</p>
<p>súas modificacións por razóns de interese público; acorda-la súa resolución e determina-los efectos desta; así como as restantes facultades que, de acordo coa lexislación, lle corresponden ó órgano de contratación, salvo as que se delegan expresamente nos directores xerais.</p>
<p>2. Delégase nos directores xerais, no ámbito das súas respectivas competencias:</p>
<p>a) En relación cos contratos que teñan a consideración de menores, o exercicio das facultades que o ordenamento xurídico lle atribúe ó conselleiro.</p>
<p>b) Respecto do resto dos contratos:</p>
<p>-A aprobación dos pregos de prescricións técnicas.</p>
<p>-A aprobación dos proxectos e das súas modificacións.</p>
<p>-A súa dirección, inspección e control, podendo dicta-las instruccións oportunas para o fiel cumprimento do convido, e exercer todas aquelas facultades que a lexislación de contratación administrativa lle atribúe ó órgano de contratación en relación coas incidencias que xurdan durante a súa execución, excepto as que supoñan modificacións do contrato e a resolución de incidencias á que se refire o artigo 97 do Regulamento da Lei de contratos das administracións públicas.</p>
<p>Terceiro.-Expropiación forzosa.</p>
<p>Delégase nos titulares das direccións xerais, no ámbito das súas respectivas competencias, o exercicio das facultades que o ordenamento xurídico lle atribúe ó titular do departamento en materia de expropiación forzosa.</p>
<p>Cuarto.-Xestión financeira e orzamentaria.</p>
<p>1. Deléganse no secretario xeral, ademais das facultades de autorización e disposición dos gastos derivados do exercicio das competencias delegadas en materia de contratación, o exercicio da competencia para autoriza-los gastos, autoriza-los actos de disposición dos créditos e de recoñecemento de obrigas e propoñerlle ó conselleiro de Economía e Facenda a ordenación dos correspondentes pagamentos relativos a:</p>
<p>a) Os gastos de persoal.</p>
<p>b) Os gastos xerais incluídos no capítulo II dos orzamentos, que afecten á secretaría xeral ou a varias unidades de distintos centros directivos da consellería.</p>
<p>c) Os créditos dos capítulos IV, VI e VII dos orzamentos, salvo os derivados dos contratos menores correspondentes a competencias delegadas nos directores xerais.</p>
<p>2. Deléganse nos directores xerais da consellería, no ámbito das súas respectivas competencias, as mesmas facultades indicadas anteriormente no número 1 en relación con:</p>
<p>a) Os gastos derivados da execución das competencias delegadas en materia de contratación e de</p>
<p>expropiación forzosa, así como os derivados da modificación de servicios afectados pola realización das correspondentes obras.</p>
<p>b) Os créditos correspondentes ó capítulo II dos orzamentos, que correspondan a gastos específicos do seu centro directivo.</p>
<p>3. En materia de axudas e subvencións públicas en réxime de concorrencia competitiva, será de aplicación o establecido na correspondente orde de convocatoria.</p>
<p>4. As competencias delegadas nos números anteriores inclúen a sinatura dos documentos contables nos que se reflicten as correspondentes fases dos gastos.</p>
<p>Quinto.-Recursos e reclamacións.</p>
<p>1. Delégase no secretario xeral o exercicio das competencias seguintes:</p>
<p>a) Resolve-los recursos administrativos de alzada e de revisión cando a facultade de resolución corresponda ó titular da consellería, e mesmo suspende-la execución dos actos impugnados.</p>
<p>b) Resolve-las solicitudes de revisión de oficio formuladas ó amparo do previsto no capítulo I do título VII da Lei 30/1992.</p>
<p>c) Resolve-las reclamacións previas á vía civil e os procedementos de responsabilidade patrimonial a que se refire a Lei 30/1992, de réxime xurídico das administracións públicas e do procedemento administrativo común, incluíndo, se é o caso, as correspondentes reclamacións contra as entidades de dereito público adscritas á consellería.</p>
<p>2. Delégase no director xeral de Transportes o exercicio da competencia para resolve-los recursos de alzada interpostos contra as resolucións dictadas en materia de transportes polos delegados provinciais da consellería e polos subdirectores xerais daquel centro directivo, e mesmo suspende-la execución dos actos impugnados.</p>
<p>Sexto.-Comisións de servicio con dereito a indemnización.</p>
<p>1. Delégase no secretario xeral o exercicio da competencia para a designación das comisións de servicio con dereito a indemnización prevista no artigo 4 do Decreto 144/2001, do 7 de xuño, dos directores xerais, dos delegados provinciais e do persoal dependente da secretaría xeral.</p>
<p>2. Delégase nos titulares das direccións xerais o exercicio da competencia para a designación das comisións de servicio con dereito a indemnización do persoal integrado nas unidades administrativas que estean baixo a súa dependencia directa.</p>
<p>3. Delégase nos delegados provinciais da consellería o exercicio da competencia para a designación das comisións de servicio con dereito a indemnización do persoal da correspondente delegación provincial.</p>
<p>Sétimo.-Delegacións específicas.</p>
<p>1. Delégase no director xeral de Urbanismo o exercicio das seguintes facultades:</p>
<p>a) A formulación, tramitación e aprobación dos instrumentos de planeamento urbanístico nos supostos previstos polos artigos 37, 38.2º, 39, 40, 44.1º, e 45, puntos 1 e 3 da Lei do solo de Galicia.</p>
<p>b) A emisión de informes sobre os instrumentos de planeamento urbanístico nos supostos establecidos polos artigos 41.3º e 42.5º da Lei do solo de Galicia, e polos artigos 7 e 8 da Lei 7/1995, de delegación e distribución de competencias en materia de urbanismo.</p>
<p>c) A aprobación definitiva dos instrumentos de planeamento urbanístico nos supostos establecidos polo artigo 41.1º e 3º da Lei do solo de Galicia.</p>
<p>d) A resolución dos expedientes de autorización en sólo rústico e nos núcleos rurais, nos supostos establecidos polo artigo 77.3º e 4º e pola disposición adicional terceira, punto 2 da Lei do solo de Galicia.</p>
<p>e) A aprobación definitiva dos expedientes de expropiación forzosa polo procedemento de taxación conxunta, segundo o disposto polo artigo 145 da Lei do solo de Galicia.</p>
<p>f) A resolución dos expedientes de reposición da legalidade urbanística, nos supostos establecidos polo artigo 180 da Lei do solo de Galicia.</p>
<p>g) A resolución de expedientes sancionadores por infracción urbanística moi grave, nos supostos establecidos polo artigo 186 c) da Lei do solo de Galicia.</p>
<p>h) Os requirimentos ós concellos nos supostos establecidos polo artigo 193 da Lei do solo de Galicia e o artigo 5 da Lei 7/1995, de delegación e distribución de competencias en materia de urbanismo.</p>
<p>i) Leva-lo Rexistro de Entidades Urbanísticas colaboradoras, de acordo co disposto no Regulamento de xestión urbanística, aprobado polo Real decreto 3288/1978, do 25 de agosto.</p>
<p>j) O exercicio de tódalas demais competencias e funcións que en materia de ordenación, planificación, xestión, execución e disciplina urbanística teña atribuídas o conselleiro pola Lei 1/1997, do solo de Galicia, a Lei 7/1995, de delegación e distribución de competencias en materia de urbanismo, e o Regulamento de disciplina urbanística, aprobado por Decreto 28/1999, do 21 de xaneiro.</p>
<p>2 Delégase no director xeral de Obras Públicas o exercicio das facultades derivadas das relacións da consellería con Autoestradas de Galicia, S.A, incluíndo a xestión dos créditos orzamentarios asignados en relación con aquelas facultades, e, se é o caso, as atribuídas ó conselleiro como órgano de contratación.</p>
<p>3. Delégase no presidente do Consello de Administración do ente publico Portos de Galicia, o exercicio da facultade de aproba-los plans de utilización dos espacios portuarios dos portos de competencia da Comunidade Autónoma de Galicia.</p>
<p>Oitavo.-Criterios complementarios.</p>
<p>Na aplicación das delegacións contidas nesta orde, teranse en conta os seguintes criterios:</p>
<p>a) En calquera momento, o conselleiro poderá reclamar para si o exercicio das competencias que se delegan nesta orde, das que quedan excluídos os supostos previstos no número 2 do artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 44.2º da Lei 1/1983, do 22 de febreiro, reguladora da Xunta e do seu presidente.</p>
<p>b) Enténdese comprendida na delegación no secretario xeral o exercicio da competencia para resolve-los recursos de reposición que se interpoñan contra as resolucións que dicte en virtude das facultades que se lle delegan nesta orde.</p>
<p>Por outra parte, delégase no secretario xeral o exercicio da competencia para resolve-los recursos de reposición interpostos contra as resolucións dictadas polos directores xerais en exercicio das facultades delegadas.</p>
<p>c) Atribúeselle ó secretario xeral o exercicio das competencias que, en materia de xestión financeira e orzamentaria, non están expresamente delegadas noutros órganos.</p>
<p>Noveno.-Resolucións dictadas por delegación.</p>
<p>As resolucións administrativas que se adopten facendo uso das delegacións contidas nesta orde, farán constar esta circunstancia, indicando a súa data, a da súa publicación no Diario Oficial de Galicia, e a denominación do cargo ou posto de traballo de quen a formaliza, e consideraranse dictadas polo órgano delegante.</p>
<p>Décimo.-Derrogacións.</p>
<p>1. Quedan derrogadas as seguintes disposicións:</p>
<p>a) A orde da Consellería de Ordenación do Territorio e Obras Públicas, do 25 de outubro de 1983, sobre delegación de atribucións.</p>
<p>b) A orde da Consellería de Política Territorial, Obras Públicas e Vivenda, do 13 de decembro de 1993, sobre delegación de competencias no secretario xeral.</p>
<p>c) A orde da Consellería de Política Territorial, Obras Públicas e Vivenda, do 30 de decembro de 1999, pola que se delegan atribucións en materia de urbanismo.</p>
<p>2. Quedan tamén derrogadas cantas disposicións de igual ou inferior rango se opoñan ó establecido nesta orde.</p>
<p>Décimo primeiro.-Entrada en vigor.</p>
<p>Esta orde entrará en vigor o día seguinte ó da súa publicación no Diario Oficial de Galicia, a excepción do previsto no punto cuarto, relativo á xestión financeira e orzamentaria, que entrará en vigor o día 1 de xaneiro de 2003.</p>
<p>Santiago de Compostela, 21 de novembro de 2002.</p>
<p>José Cuíña Crespo</p>
<p>Conselleiro de Política Territorial,</p>
<p>Obras Públicas e Vivenda</p>

