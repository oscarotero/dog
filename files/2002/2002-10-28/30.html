---
date: '2002-10-28'
id: 1554E
page: 15
number: 208
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 11 de abril de 2002, da Dirección Xeral de Industria, Enerxía e
  Minas, pola que se autoriza administrativamente e se aproba o proxecto de
  execución da modificación da liña aérea de transporte de enerxía eléctrica
  existente a 132 kV, denominada L.A.T. D/C subestación Mos a subestación Atios,
  pasándoa a 220 kV, nos termos municipais de Mos, Ponteareas e O Porriño,
  provincia de Pontevedra. (Expediente IN407A 01/258-4).
range: Resolución
url: 'https://www.xunta.gal/dog/Publicados/2002/20021028/Anuncio1554E_gl.html'
---
<p>Examinado o expediente instruído a pedimento da empresa Unión Fenosa Distribución, S.A., con enderezo para efectos de notificación en Travesía de Vigo 204, 26207 Vigo, resultan os seguintes antecedentes de feito:</p>
<p>Primeiro.-Con data do 6 de xullo de 2001, a citada empresa solicita a autorización administrativa, aprobación do proxecto da citada instalación; presentando o preceptivo proxecto de instalacións a que fan referencia os artigos 122 e 123 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
<p>As características técnicas básicas da instalación son as seguintes:</p>
<p>Modificación da tensión da liña existente de 132 kV, denominada L.A.T. D/C subestación Mos a subestación Atios, pasándoa a 220 kV, no tramo que vai desde o apoio nº 39 da citada liña, de 7.616 m de lonxitude, ata finalizar na subestación de Atios, aproveitando o conductor que é o LA-455 e os apoios existentes e, nos casos necesarios, cambiando as crucetas e suplementándoos para adaptalos á nova tensión. A instalación está situada nos concellos de Mos, Ponteareas e O Porriño.</p>
<p>Segundo.-A Delegación Provincial da Consellería de Industria e Comercio de Pontevedra someteu o citado proxecto de instalacións a trámite de información pública mediante Resolución do 16 de xullo de 2001, publicada no DOG do 27 de setembro, no BOP de Pontevedra do 12 de setembro, e na Delegación Provincial de Pontevedra.</p>
<p>Separadamente presentáronse aquelas partes do proxecto que afectan a bens, instalacións, obras ou servicios, centros ou zonas dependentes doutros organismos públicos ou corporacións, co fin de que, de se-lo caso, establecesen o condicionado procedente.</p>
<p>Terceiro.-Durante o período en que se someteu a trámite de información pública non se presentaron alegacións.</p>
<p>Cuarto.-A solicitude obxecto deste expediente recibiu informe favorable da Delegación Provincial de Pontevedra.</p>
<p>Fundamentos de dereito.</p>
<p>Primeiro.-A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia, Real decreto 2563/1982, do 24 de xullo, o Decreto 132/1982, do 4 de novembro, o Decreto 15/2002, do 24 de xaneiro, polo que se establece a estructura orgánica da Consellería de Industria e Comercio, en relación co Real decreto 1955/2000, do 1 de decembro, e a Lei 54/1997, do 27 de novembro, do sector eléctrico.</p>
<p>Segundo.-O proxecto cumpre o disposto no Decreto 3151/1968, do 28 de novembro, polo que se aproba o Regulamento de liñas eléctricas de alta tensión e, en concreto, nos seus artigos 5 e 6.</p>
<p>Terceiro.-No expediente instruído para o efecto cumpríronse os trámites regulamentarios.</p>
<p>Esta dirección xeral, de acordo co que antecede e no exercicio das competencias que ten atribuídas,</p>
<p>RESOLVE:</p>
<p>Primeiro.-Autoriza-la modificación da liña aérea de transporte de enerxía eléctrica existente a 132 kV, denominada L.A.T. D/C subestación Mos a subestación Atios, pasándoa a 220 kV, no tramo que vai desde o apoio nº 39 da citada liña ata a subestación de Atios, nos termos municipais de Mos, Ponteareas e O Porriño (Pontevedra).</p>
<p>Segundo.-Aproba-lo proxecto de execución da instalación eléctrica que se cita.</p>
<p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Industria e Comercio no prazo dun mes contado a partir do día seguinte ó da notificación desta resolución, sen prexuízo de que os interesados poidan interpoñer calquera outro recurso que estimen pertinente.</p>
<p>Santiago de Compostela, 11 de abril de 2002.</p>
<p>Ramón Ordás Badía</p>
<p>Director xeral de Industria, Enerxía e Minas</p>

