---
date: '2002-01-24'
id: 1C2A
page: 921
number: 18
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 18 de xaneiro de 2002 pola que se convocan bolsas de colaboración en
  tarefas relacionadas co Plan Galego de IDT, cofinanciadas co Fondo Social
  Europeo.
range: Orde
url: 'https://www.xunta.gal/dog/Publicados/2002/20020124/Anuncio1C2A_gl.html'
---
<p>A Secretaría Xeral de Investigación e Desenvolvemento, con dependencia orgánica da Consellería da Presidencia, Relacións Institucionais e Administración Pública, en virtude do Decreto 309/2001, do 17 de decembro, polo que se determinan os centros directivos dependentes da Presidencia da Xunta de Galicia conforme a estructura orgánica da Xunta de Galicia establecida polo Decreto 306/2001, do 15 de decembro, ten atribuídas, entre outras funcións, a elaboración, e, se é o caso, execución, de plans específicos de apoio á formación e actualización do persoal investigador.</p>
<p>Con este fin, esta consellería</p>
<p>DISPÓN:</p>
<p>Primeiro.-Obxecto.</p>
<p>Convocar seis bolsas de nova adxudicación de colaboración en tarefas relacionadas co seguimento do V Programa Marco Comunitario de Investigación e Desenvolvemento e Plan Nacional de Investigación Científica, Desenvolvemento e Innovación Tecnolóxica (2000-2003), na perspectiva da súa coordinación co Plan Galego de Investigación e Desenvolvemento Tecnolóxico, cofinanciadas co Fondo Social Europeo.</p>
<p>Segunda.-Duración e dotación económica das bolsas.</p>
<p>A duración de cada bolsa comprende desde o 1 de marzo de 2002 ata o 31 de decembro de 2002, e poderá prorrogarse, por un máximo de dous anos, en función do aproveitamento do adxudicatario sempre que exista crédito adecuado e suficiente.</p>
<p>A dotación económica para o ano 2002 oscilará entre 841,42 e 960 euros mensuais. O importe definitivo fixarase na correspondente resolución de adxudicación. No caso de prórroga, a dotación mensual definitiva poderá incrementarse, en función das dispoñibilidades orzamentarias, co fin de homologalas con outras bolsas de ámbito nacional.</p>
<p>Os bolseiros terán dereito a un seguro de asistencia sanitaria e de accidentes.</p>
<p>Os pagamentos destas bolsas realizaraos a Secretaría Xeral de Investigación e Desenvolvemento por trimestres adiantados quedando o pagamento dos dous últimos meses condicionado á presentación polo bolseiro dun informe sobre os traballos realizados e da declaración complementaria das axudas, tanto aprobadas ou concedidas como pendentes de conceder das distintas administracións públicas</p>
<p>competentes ou calquera dos seus organismos, entes ou sociedades.</p>
<p>Terceira.-Natureza xurídica da relación.</p>
<p>A condición de bolseiro non xerará unha relación laboral ou administrativa coa Xunta de Galicia nin a súa inclusión na Seguridade Social.</p>
<p>Cuarta.-Requisitos dos participantes.</p>
<p>Poderán optar á bolsa os titulados/as superiores universitarios que rematasen os seus estudios con posterioridade a xaneiro de 1995.</p>
<p>Quinta.-Solicitudes.</p>
<p>As persoas interesadas presentarán no rexistro xeral da Secretaría Xeral de Investigación e Desenvolvemento, dentro dos vinte días hábiles seguintes ó da publicación desta convocatoria, a seguinte documentación:</p>
<p>a) Unha instancia de admisión para participar nas probas de selección, segundo o modelo anexo, dirixida ó secretario xeral de Investigación e Desenvolvemento.</p>
<p>b) Currículum vitae cos documentos acreditativos e certificación académica na que se detallen as cualificacións obtidas na licenciatura.</p>
<p>c) Memoria relativa ó V Programa Marco Comunitario de Investigación e Desenvolvemento e ó Plan Nacional de Investigación e Desenvolvemento e a súa coordinación co Plan Galego de Investigación e Desenvolvemento Tecnolóxico en cinco folios, como máximo.</p>
<p>d) Declaración xurada das axudas de bolsas solicitadas ou concedidas polas administracións públicas, indicando o período de desfrute delas.</p>
<p>Sexta.-Comisión de selección.</p>
<p>As solicitudes recibidas serán avaliadas por una comisión de selección nomeada polo secretario xeral de Investigación e Desenvolvemento.</p>
<p>Presidente: o subdirector xeral de Planificación e Prospectiva da Secretaría Xeral de Investigación e Desenvolvemento ou persoa en quen delegue.</p>
<p>Vocais: o subdirector xeral de Xestión da Secretaría Xeral de Investigación e Desenvolvemento e un xefe de servicio da Secretaría Xeral de Investigación e Desenvolvemento.</p>
<p>Secretario: un xefe de sección da Secretaría Xeral de Investigación e Desenvolvemento.</p>
<p>Sétima.-Criterios para a selección dos bolseiros.</p>
<p>A selección realizarase mediante a valoración dos méritos acreditados conforme o seguinte baremo:</p>
<p>a) Expediente académico: ata catro puntos.</p>
<p>b) Coñecementos da lingua galega: ata un punto.</p>
<p>c) Coñecementos de informática: ata dous puntos.</p>
<p>d) Coñecementos de inglés e francés: ata un punto por cada idioma.</p>
<p>e) Outros méritos do currículum vitae: ata dous puntos.</p>
<p>f) Memoria: ata cinco puntos.</p>
<p>A comisión de selección poderá realizar unha entrevista cos aspirantes que acrediten máis de dez puntos no anterior baremo. Versará sobre os seus</p>
<p>méritos curriculares e a memoria e terá unha duración máxima de quince minutos. En función do contido da entrevista, o tribunal poderá aumenta-la puntuación inicial asignada nun máximo do 25% da que lle corresponde por aplicación do baremo.</p>
<p>Finalmente, a comisión de selección fará pública a relación de candidatos por orde de puntuación, propoñendo á Secretaría Xeral de Investigación e Desenvolvemento a adxudicación ós seis candidatos de mellor puntuación e elaborando unha lista de suplentes para o caso de non aceptación ou renuncias dalgún dos adxudicatarios.</p>
<p>Oitava.-Réxime de colaboración.</p>
<p>Os aspirantes seleccionados incorporaranse, logo da aceptación da bolsa, no prazo de tres días naturais seguintes ó da notificación do outorgamento.</p>
<p>No caso de que un adxudicatario, por calquera motivo, non poida presta-la súa colaboración será substituído polo candidato seguinte por orde de puntuación que figure na lista de reserva, que para tal efecto elaborará a comisión de selección.</p>
<p>No caso de que un adxudicatario renuncie, unha vez iniciada a súa colaboración poderá ser substituído igualmente polo candidato que corresponda da lista de reserva, iniciándose os correspondentes pagamentos a partir dese momento.</p>
<p>Os bolseiros prestarán a súa colaboración na Secretaría Xeral de Investigación e Desenvolvemento, baixo as indicacións do secretario xeral de Investigación e Desenvolvemento e as do xefe da unidade nas que se integren co horario de traballo de mañá e/ou tarde, de luns a venres.</p>
<p>Os gastos ocasionados con motivo dos desprazamentos que os bolseiros teñan que realizar relacionados co obxecto da bolsas serán pagados pola Secretaría Xeral de Investigación e Desenvolvemento, sen que estes poidan supera-la contía establecida para o grupo II do Decreto 144/2001, do 7 de xuño, sobre as indemnizacións por motivo de servicio ó persoal con destino na Administración autonómica.</p>
<p>Os bolseiros presentarán, ó remate das bolsas, un informe sobre os traballos realizados que quedarán en propiedade da Secretaría Xeral de Investigación e Desenvolvemento.</p>
<p>Os bolseiros que unha vez iniciada a bolsa renuncien a seguir prestando a súa colaboración, terán dereito ás mensualidades transcorridas desde o inicio da bolsa ata a data da súa renuncia; para iso, deberán presentar un informe sobre os traballos realizados ata a data de renuncia que quedará en propiedade da Secretaría Xeral de Investigación e Desenvolvemento .</p>
<p>Os bolseiros terán a obriga de facilitar toda a documentación que lles sexa requirida pola Secretaría Xeral de Investigación e Desenvolvemento, así como pola Intervención Xeral da Comunidade Autónoma e/o Tribunal de Contas no exercicio das súas funcións de fiscalización e control.</p>
<p>Estas bolsas son incompatibles coa realización dun traballo remunerado ou o desfrute doutro tipo de bolsas.</p>
<p>Novena.-Cláusula xeral.</p>
<p>No caso de incumprimento das tarefas de colaboración a Secretaría Xeral de Investigación e Desenvolvemento poderá, logo de escoita-la persoa afectada, anula-la bolsa.</p>
<p>No caso de que se produzan alteracións das condicións que se tiveron en conta para a concesión da bolsa, e en todo caso pola obtención concorrente de axudas e subvencións outorgadas por outras administracións ou entes públicos ou privados, nacionais ou internacionais, a resolución da concesión poderá ser modificada.</p>
<p>A solicitude da bolsa implica o coñecemento e a aceptación destas bases.</p>
<p>Décima.</p>
<p>A convocatoria, as súas bases e cantos actos administrativos se deriven dela poderán ser impugnados polos interesados nos casos e na forma establecida na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Undécima.</p>
<p>O prazo máximo para resolve-las solicitudes presentadas ó abeiro desta convocatoria pola Secretaría Xeral de Investigación e Desenvolvemento será de seis meses, contados desde a publicación desta orde no DOG. De non mediar resolución expresa no dito prazo as solicitudes deberán entenderse desestimadas.</p>
<p>Contra as resolucións expresas ou presuntas que se deriven desta convocatoria, que poñen fin á vía administrativa, poderán os interesados interpoñer potestativamente recurso de reposición ante o mesmo órgano, no prazo dun mes contado a partir do día seguinte ó de recepción da correspondente notificación no caso de resolucións expresas. No caso de que a resolución se entenda desestimada por silencio administrativo, o prazo será de tres meses contados a partir do día seguinte ó que se produza o acto presunto.</p>
<p>De non estima-la presentación deste recurso, poderán os interesados interpoñer recurso contencioso-administrativo ante a Sala do Contencioso Administrativo do Tribunal Superior de Xustiza de Galicia no prazo de dous meses contados a partir do día seguinte ó de recepción da correspondente notificación, se a resolución é expresa. No caso de que a resolución se entenda desestimada por silencio administrativo o prazo será de seis meses, contados a partir do día seguinte ó que se produza o acto presunto.</p>
<p>Duodécima.</p>
<p>As accións derivadas desta convocatoria, que ascenden ó importe de 62.280,00 euros, financiaranse con cargo á aplicación orzamentaria 04-07-432A-480.0 dos orzamentos prorrogados da Comunidade Autónoma para o ano 2002, na que existe crédito adecuado e suficiente e están cofinanciadas co Fondo Social Europeo.</p>
<p>Santiago de Compostela, 18 de xaneiro de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

