---
date: '2002-04-09'
id: 644E
page: 4
number: 68
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 21 de marzo de 2002 pola que se convocan as bases do plan anual
  de adestramento regulamentario para a seguridade no manexo das armas.
range: Resolución
url: 'https://www.xunta.gal/dog/Publicados/2002/20020409/Anuncio644E_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 2002, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a convocatoria das bases do plan anual de adestramento regulamentario para a seguridade no manexo das armas, que deberá desenvolverse conforme as seguintes condicións:</p>
<p>Obxectivos.</p>
<p>-Facilita-lo cumprimento do disposto no artigo 34.4º do Decreto 204/2000, de destreza no manexo das armas regulamentarias.</p>
<p>-Dispoñer de persoal actualizado nas prácticas de armamento e tiro policial de defensa.</p>
<p>-Controla-la práctica anual e regulamentaria de cada membro do cadro de persoal, mediante un control e unha cartilla de tiro individual.</p>
<p>-Establecer distintos niveis para categorías de tirador segundo a seguridade e habilidade que amosen no manexo das armas.</p>
<p>Destinatarios.</p>
<p>Dirixido ós concellos da Comunidade Autónoma de Galicia que teñan interese en cumprir co disposto</p>
<p>no artigo 34.4º do Decreto 204/2000, relativo a consegui-la destreza e seguridade necesarias no manexo das armas regulamentarias para os membros dos corpos da policía local.</p>
<p>Para tal fin a Dirección Xeral da Academia Galega de Seguridade establece un plan anual de adestramento no que se inclúe unha práctica cuadrimestral para o persoal de cada un dos concellos interesados.</p>
<p>Solicitudes.</p>
<p>Os concellos interesados deberán remiti-lo anexo que se xunta á Academia Galega de Seguridade: avenida da Cultura, s/n, A Estrada, ou ben poden entregalo en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común; este anexo virá asinado polo alcalde, concelleiro ou xefe de persoal, se é o caso.</p>
<p>Unha vez recibidas na AGS as solicitudes dos concellos, establecerase unha quenda ou programa cuadrimestral para que cada concello escolla a data e hora que mellor se acomode á disposición do servicio do seu corpo de policía local.</p>
<p>Ademais, todos aqueles concellos que adquirisen recentemente armas regulamentarias para a policía local terán preferencia para efectua-las prácticas regulamentarias, e indispensables para un mellor coñecemento da nova arma e a adquisición da des</p>
<p>treza suficiente para o seu manexo coa seguridade e habilidade necesarias.</p>
<p>Medios.</p>
<p>Para o desenvolvemento da actividade os alumnos deberán traer cadansúa arma regulamentaria da dotación, séndolles facilitada a munición para as prácticas pola Academia Galega de Seguridade, quen ademais nomeará os profesores e instructores necesarios.</p>
<p>Calendario anual.</p>
<p>Cada ano establecerase un calendario e un plan de prácticas por cuadrimestre, que no caso actual queda como segue:</p>
<p>1º cuadrimestre: mes de maio.</p>
<p>2º cuadrimestre: meses de xuño ou xullo (ata o 15).</p>
<p>3º cuadrimestre: meses de outubro ou novembro.</p>
<p>Determinación da data das prácticas.</p>
<p>Unha vez efectuados os axustes necesarios para as prácticas dos concellos que o soliciten, e notificados disto os concellos, estes deberán comunicar coa antelación suficiente a relación nominal dos participantes en cada práctica, sinalando o día e a hora dela.</p>
<p>Control e cartilla de tiro.</p>
<p>Por outra banda, a Academia Galega de Seguridade efectuará un control das prácticas que desenvolva cada concello, sen que poida efectuar cada policía máis dunha por cuadrimestre. Para estes efectos, ben o xefe de policía, ou persoa en quen este delegue, levará o mesmo tipo de control.</p>
<p>Estableceranse niveis segundo a categoría e habilidade que cada tirador amose nos aspectos tanto de seguridade como de manexo coas armas, niveis ós que irá accedendo paulatinamente cada policía, se é o caso. Estes niveis constarán na cartilla ou documento de control que se dispoña para as prácticas de tiro, tal e como se indicaba no punto anterior.</p>
<p>Lugar.</p>
<p>As prácticas desenvolveranse na galería de tiro da Academia Galega de Seguridade, sita na avenida da Cultura, s/n, no Concello da Estrada.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do plan anual de actualización para adaptalo ás necesidades da Administración e ás continxencias que poidan xurdir.</p>
<p>A Estrada, 21 de marzo de 2002.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

