---
date: '2002-02-12'
id: 2BB6
page: 1
number: 31
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 10 de xaneiro de 2002 pola que se anuncia a celebración de probas de
  avaliación de ensinanzas non escolarizadas para a obtención do título de
  formación profesional de primeiro grao (técnico/a auxiliar).
range: Orde
url: 'https://www.xunta.gal/dog/Publicados/2002/20020212/Anuncio2BB6_gl.html'
---
<p>A Lei orgánica 1/1981, do 6 de abril, pola que se aprobou o Estatuto de autonomía de Galicia e o Real decreto 1763/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en</p>
<p>materia de educación, atribúenlle á Consellería de Educación e Ordenación Universitaria as competencias en materia de planificación, regulación e administración do ensino regrado.</p>
<p>O Decreto 213/1998, do 10 de xullo (DOG do 23 de xullo), establece a estructura orgánica da Consellería de Educación e Ordenación Universitaria.</p>
<p>O Real decreto 173/1998, do 16 de febreiro, modifica e completa o Real decreto 986/1991, do 14 de xuño, polo que se aproba o calendario de aplicación da nova ordenación do sistema educativo, establece que ata o remate do ano académico 2001-2002 convocaranse probas de avaliación de ensinanzas non escolarizadas.</p>
<p>Polo tanto, cómpre convocar probas de avaliación de ensinanzas non escolarizadas para aqueles alumnos e alumnas que non remataron os seus estudios de formación profesional de 1º grao polo réxime presencial. Esa mesma necesidade de posuír unha titulación pódena te-las persoas adultas, traballadoras ou en situación de desemprego, que precisen progresar na súa cualificación profesional ou atopar un emprego.</p>
<p>Así pois, vistas as ordes do 8 de marzo de 1977 (BOE do 12 de marzo), do 8 de marzo de 1978 (BOE do 17 de marzo) e do 22 de marzo de 1990 (BOE do 27 de marzo), que regulan as probas de avaliación de ensinanzas non escolarizadas para a obtención do título de técnico auxiliar de formación profesional de 1º grao, procede fixa-lo prazo de convocatoria, inscricións, constitución de comisións avaliadoras e, en xeral, as normas sobre o desenvolvemento das probas durante o ano 2002.</p>
<p>Na súa virtude, esta Consellería de Educación e Ordenación Universitaria</p>
<p>DISPÓN:</p>
<p>Primeiro.-Anuncia-la celebración de probas de avaliación de ensinanzas non escolarizadas para a obtención do título de técnico auxiliar nas ramas e profesións actualmente regradas e experimentais de formación profesional de 1º grao, segundo os cuestionarios vixentes oficialmente aprobados polas respectivas ordes ministeriais.</p>
<p>Segundo.-As probas de cada unha das dúas convocatorias ordinarias correspondentes ó ano 2002 comezarán os días 9 de maio e 7 de novembro respectivamente e axustaranse ó disposto nesta orde.</p>
<p>As delegacións provinciais da Consellería de Educación e Ordenación Universitaria poderán solicita-la celebración de convocatorias especiais á Dirección Xeral de Ordenación Educativa e Formación Profesional. A devandita solicitude será tramitada cunha antelación de polo menos 2 meses á data proposta de celebración.</p>
<p>Terceiro.-Cada delegación provincial da Consellería de Educación e Ordenación Universitaria, por</p>
<p>proposta do respectivo servicio de inspección, proporá á Dirección Xeral de Ordenación Educativa e Formación Profesional, polo menos con sete días hábiles de antelación á apertura do prazo de inscrición, os institutos da provincia nos que se poderán realiza-las inscricións, indicando en cada caso as profesións que poderán ser obxecto das probas de avaliación de ensinanzas non escolarizadas. Entenderase aceptada a proposta se non existe notificación contraria polo menos catro días antes da data inicial do prazo de inscrición.</p>
<p>Cuarto.-A relación de institutos nos que se poderá formaliza-la inscrición será exposta no taboleiro de anuncios das respectivas delegacións provinciais, indicando as profesións que, en cada caso, correspondan. Así mesmo, remitirase a cada instituto de formación profesional da provincia unha copia da mencionada relación para que se faga pública.</p>
<p>Quinto.-A inscrición en cada convocatoria efectuarase nos prazos comprendidos entre o 11 e o 22 de marzo para a primeira e do 1 ó 14 de outubro para a segunda, ámbolos dous inclusive, utilizándose para tal efecto o modelo do anexo I desta orde.</p>
<p>Sexto.-Poderán inscribirse para a realización destas probas as persoas non escolarizadas en réxime ordinario na mesma profesión no curso 2001/2002, para a 1ª convocatoria e no curso 2002/2003, para a segunda convocatoria nas que concorra algunha das seguintes circunstancias:</p>
<p>a) Que estean en posesión dun diploma ou certificado de ensino de carácter profesional, homologado polo Ministerio de Educación e Ciencia, de conformidade co disposto nos artigos 36 e 37 do Decreto 707/1976, do 5 de marzo (BOE do 12 de abril).</p>
<p>b) Que estean en posesión do certificado de ter superado un programa de garantía social.</p>
<p>c) Que estean en posesión do certificado de escolaridade de formación profesional de primeiro grao.</p>
<p>d) Que acrediten terse presentado anteriormente ás probas de madurez para a obtención do título de oficialía industrial ou de 1º grao de formación profesional.</p>
<p>e) Que acrediten como mínimo un ano de actividade laboral e sexan bachareis elementais, graduados escolares ou posúan o certificado de estudios primarios.</p>
<p>f) Os profesionais que, sen cumprir ningunha das circunstancias citadas nos parágrafos anteriores, acrediten máis dun ano de actividade laboral e posúan suficiente madurez.</p>
<p>Unicamente para os efectos do previsto no parágrafo anterior, tamén se considerará como período de actividade laboral o tempo de permanencia no servicio militar ou de prestación social substitutoria, así como o período de permanencia como demandante de emprego, inscrito nos organismos oficiais correspondentes.</p>
<p>A madurez será avaliada polos servicios de inspección, baseándose na documentación que achegue a persoa interesada no momento de efectua-la inscrición. Cando, á vista desta documentación, se estime oportuno, a inspección nomeará unha comisión de valoración integrada por profesorado do centro no que as persoas interesadas efectuaron a súa inscrición, que procederá a entrevistala. Non será preciso recorrer á comisión de valoración cando a persoa interesada acredite estar en posesión dalgún diploma de formación profesional ocupacional expedido pola Administración pública correspondente.</p>
<p>Sétimo.-Para efectua-la inscrición, os/as aspirantes deberán presentar:</p>
<p>-Solicitude de matrícula segundo modelo normalizado que figura no anexo I desta orde.</p>
<p>-Documento nacional de identidade, pasaporte ou fotocopia compulsada de calquera deles.</p>
<p>Segundo o epígrafe do punto sexto no que estea comprendido, o/a aspirante deberá achegar ademais a documentación seguinte:</p>
<p>a) Diploma ou certificado de ensino de carácter profesional homologado polo Ministerio de Educación e Ciencia.</p>
<p>b) Certificado de escolaridade de ter superado un programa de garantía social.</p>
<p>c) Certificado de escolaridade de formación profesional de 1º grao.</p>
<p>d) Certificado acreditativo de terse presentado anteriormente ás probas de madurez para a obtención do título de oficialía industrial ou de primeiro grao de formación profesional.</p>
<p>e) Título de bacharelato elemental, graduado escolar ou certificado de estudios primarios e, en todo caso, documento acreditativo dun ano, como mínimo, de actividade laboral.</p>
<p>f) Documento acreditativo de máis dun ano de actividade laboral e/ou certificado de inscrición na oficina de emprego, así como a documentación complementaria.</p>
<p>O período de permanencia no servicio militar acreditarase mediante certificación do xefe da correspondente unidade ou, en caso de telo rematado, fotocopia compulsada da cartilla militar. O período de desenvolvemento da prestación social substitutoria acreditarase mediante certificación do organismo competente.</p>
<p>As amas de casa e empregados/as de fogar xustificarán a actividade laboral da forma que se establece na Resolución do 5 de agosto de 1977 (BOE do 27 de agosto) da Dirección Xeral de Ensinanzas Medias ou mediante calquera outro documento que se considere válido. Para este efecto estimarase suficiente a declaración de dúas testemuñas ante notario/a, da realización de actividades laborais por parte de quen solicita a inscrición por este concepto.</p>
<p>Así mesmo, considérase válida a actividade laboral realizada nos talleres de institucións penitenciarias, sendo suficiente a certificación expedida polas autoridades do centro penitenciario.</p>
<p>En caso de existir expediente académico da persoa solicitante noutro instituto de formación profesional distinto daquel no que se efectúa a inscrición, este último solicitará de oficio ó centro de orixe o oportuno traslado de expediente.</p>
<p>Oitavo.-Quen solicite a súa inscrición acolléndose ó que dispón o punto sexto f) deberá ser advertido/a, no momento de formalizala, da obriga de estar pendente da posible convocatoria para a entrevista á que alí se alude, o cal se publicará no taboleiro de anuncios do instituto.</p>
<p>Noveno.-A realización e cualificación das probas estará a cargo de comisións avaliadoras integradas polos seguintes membros:</p>
<p>-Un presidente ou presidenta.</p>
<p>-Un/unha vocal correspondente á área formativa común.</p>
<p>-Un/unha vocal correspondente á área de ciencias aplicadas.</p>
<p>-Un/unha vocal da correspondente área tecnolóxico-práctica por cada unha das profesións para as que se celebren probas no centro.</p>
<p>As devanditas comisións estarán integradas por funcionarios/as docentes dos institutos nos que se imparta formación profesional. Os/as presidentes/as serán funcionarios/as dos servicios provinciais de inspección ou directores/as dos citados institutos. Actuará como secretario/a o/a vocal de menor antigüidade e, no caso de igualdade por este concepto, o/a que resulte elixido/a ó chou entre eles.</p>
<p>Estas comisións avaliadoras poderán solicita-los asesoramentos docentes que estimen necesarios.</p>
<p>O servicio de Inspección proporá á correspondente delegación provincial o nomeamento do presidente/a e vocais que constituirán as comisións avaliadoras, procurando, sempre que sexa posible, que pertenzan á mesma localidade do instituto onde se vaian realiza-las probas. Estas comisións serán as necesarias para que o número de persoas examinadas correspondentes a cada unha delas non sexa inferior a cincuenta nin superior a cen, ou o sexa en mínima medida, salvo excepcións debidamente xustificadas. Cando por calquera causa non fose posible nunha provincia organiza-las comisións avaliadoras correspondentes, será comunicado á dirección xeral para os efectos oportunos.</p>
<p>Décimo.-Os institutos receptores de inscricións comunicaranlle á inspección o número de persoas admitidas en cada profesión, dentro dos tres días hábiles seguintes ó da finalización do prazo de inscrición.</p>
<p>Á vista destes datos, estableceranse as comisións avaliadoras que sexan precisas, podéndose agru</p>
<p>pa-las persoas inscritas nos distintos institutos da provincia, para os efectos de pasa-la proba perante unha mesma comisión avaliadora, sempre que o número delas e o de profesións que se van incluír así o aconsellen.</p>
<p>Cada delegación provincial comunicaralle mediante fax á Dirección Xeral de Ordenación Educativa e Formación Profesional, antes do día 12 de abril respecto da primeira convocatoria e antes do 21 de outubro para a segunda, a relación de institutos en que actuarán as comisións avaliadoras, expresando o número destas e as profesións correspondentes a cada unha delas. De non terse recibido nas corenta e oito horas seguintes ningunha comunicación da dirección xeral, entenderanse aceptadas as comisións establecidas.</p>
<p>Décimo primeiro.-Con sete días hábiles de antelación, como mínimo, ó comezo das probas, cada delegación provincial comunicaralles ós institutos o lugar onde actuará cada unha das comisións avaliadoras designadas, así como a relación de alumnos/as que corresponden a cada unha delas.</p>
<p>Esta relación farase pública na propia delegación provincial e en cada un dos institutos receptores de inscricións, polo menos catro días antes do comezo das probas.</p>
<p>Décimo segundo.-O contido das probas adecuarase ós vixentes cuestionarios oficiais de formación profesional de 1º grao aprobados polas respectivas ordes ministeriais. As materias serán agrupadas nas tres áreas de coñecementos:</p>
<p>-Formativa común.</p>
<p>-Ciencias aplicadas.</p>
<p>-Coñecementos técnicos e prácticos.</p>
<p>A dirección xeral remitirá os cuestionarios ás delegacións, que os enviarán ós institutos para a súa custodia e posterior entrega, en sobre pechado, ó/á presidente/a da comisión avaliadora correspondente.</p>
<p>Décimo terceiro.-Os institutos que reciban as inscricións terán á disposición das comisións avaliadoras os expedientes dos/das aspirantes para facilitar cantos datos sexan necesarios.</p>
<p>Décimo cuarto.-O calendario das probas deberá ser anunciado no taboleiro de anuncios do instituto no que se realicen estas, sinalándose expresamente o lugar de celebración e os utensilios con que deberán acudir os/as aspirantes (material de debuxo, táboas, máquinas de escribir, etc.).</p>
<p>As probas axustaranse á orde e horario que se indica a continuación:</p>
<p>Primeira xornada.</p>
<p>-Ás 9 horas: constitución das comisións avaliadoras dando lectura a esta orde.</p>
<p>O/a presidente/a procederá á apertura do sobre dos exercicios, a partir do cal quedarán baixo a súa custodia.</p>
<p>Á vista dos respectivos exercicios prácticos, adoptaranse as medidas oportunas que garantan a organización e desenvolvemento destes, de acordo coas dispoñibilidades do instituto. Para este efecto contarase co asesoramento do profesorado de prácticas.</p>
<p>Cando por razóns de instalacións ou locais existan dificultades para desenvolve-lo exercicio práctico no propio instituto onde actúe a comisión avaliadora, a inspección provincial poderá autoriza-la realización deste noutros locais que se consideren máis idóneos, expresándose, neste caso, o lugar e enderezo no calendario das probas, que se fará público inmediatamente despois de rematar esta sesión constitutiva.</p>
<p>-Ás 10 horas: exercicio global sobre as materias que constitúen a área de ciencias aplicadas, baseado fundamentalmente no cálculo matemático básico. Duración 3,5 horas.</p>
<p>-Ás 16 horas: exercicio global sobre as materias que constitúen a área formativa común, baseado esencialmente na capacidade de comprensión e expresión lingüística. Duración 3,5 horas.</p>
<p>Segunda xornada:</p>
<p>-Ás 9 horas: exercicio de tecnoloxía e de técnicas de expresión gráfica ou de comunicación, da área de coñecementos técnicos e prácticos. Duración que determinará a comisión avaliadora, en función da proba e profesión de que se trate; esta duración en ningún caso excederá da xornada de mañá.</p>
<p>-Ás 16 horas: segunda parte do exercicio correspondente á área de coñecementos técnicos e prácticos. Duración que determinará a comisión avaliadora para cada profesión. Esta duración non excederá da xornada de tarde.</p>
<p>Décimo quinto.-Nunha terceira xornada, as comisións procederán á cualificación das probas globais e redactarán actas de avaliación para cada unha das áreas, segundo o modelo que figura no anexo II desta orde, acomodándoas á escala de sobresaliente, notable, ben, suficiente, insuficiente e moi deficiente. Tendo en conta a idade e circunstancias concretas deste alumnado, convén prestar máis atención á madurez persoal e profesional ca ó coñecemento puntual de cuestións concretas de cada materia. A estas actas uniranse os exercicios correspondentes e arquivaranse no centro onde actúe a comisión avaliadora.</p>
<p>As áreas superadas anteriormente, validadas ou homologadas, faranse constar coa expresión de exenta e debaixo delas, entre parénteses, a cualificación, se constase documentalmente.</p>
<p>Décimo sexto.-A cualificación global (anexo III) correspondente a cada alumno/a obterase da seguinte forma:</p>
<p>a) Se o alumno/a obtivo cualificación positiva nas tres áreas, a súa cualificación final será a correspondente á área de coñecementos técnicos e prácticos.</p>
<p>b) Se o alumno/a obtivo cualificación negativa nalgunha das áreas, a súa cualificación global será insuficiente ou moi deficiente.</p>
<p>As actas finais (anexo III), redactaranse por profesións e faranse públicas no centro onde fosen realizadas as probas, quedando arquivados os orixinais no devandito instituto.</p>
<p>Remitirase copia das actas de cada profesión, (anexo III), ós institutos nos que se inscribisen aspirantes desa profesión, para efectos de constancia dos resultados nos respectivos expedientes e ós servicios de inspección técnica.</p>
<p>Décimo sétimo.-O alumnado que supere algunha/as das área/s poderá solicitar a correspondente certificación ó instituto que admitiu a súa inscrición. Esta certificación, entre outros, producirá os efectos de dispensa de realización das correspondentes probas na derradeira convocatoria que será a de novembro de 2002.</p>
<p>Décimo oitavo.-Aqueles aspirantes que acaden puntuación global positiva poderán solicitar no centro receptor da súa inscrición a expedición do título de técnico/a auxiliar na profesión respectiva. A tramitación desta solicitude axustarase ó disposto na Orde ministerial do 18 de novembro de 1975 (BOE do 6 de decembro).</p>
<p>Décimo noveno.-En determinadas ramas, cando a organización das probas faga imposible o seu desenvolvemento nas condicións establecidas en esta orde, a Dirección Xeral de Ordenación Educativa e Formación Profesional poderá autoriza-la realización destas en dúas fases.</p>
<p>En todo caso, garantirase, por unha parte, a homoxeneidade dos exercicios de ámbalas dúas fases e, por outra, que cada aspirante concorra soamente a unha das fases da convocatoria.</p>
<p>Vixésimo.-Contra as cualificacións obtidas nas probas de avaliación de ensinanzas non escolarizadas, os/as alumnos/as poderán presentar reclamación no prazo de dous días contados a partir da data de publicación das cualificacións, ante a comisión avaliadora, que deberá resolver no prazo máximo de cinco días.</p>
<p>Contra a resolución da comisión avaliadora, a persoa interesada poderá interpoñer recurso de alzada perante o delegado provincial da Consellería de Educación e Ordenación Universitaria da provincia na que se celebrou a proba, na forma e prazos establecidos na Lei de réxime xurídico das administracións públicas e do procedemento administrativo común. A resolución do delegado provincial porá fin á vía administrativa.</p>
<p>Santiago de Compostela, 10 de xaneiro de 2002.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>Directora xeral de Ordenación Educativa</p>
<p>e Formación Profesional</p>

