---
date: '2002-11-13'
id: '17126'
page: 15
number: 219
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 305/2002, do 31 de outubro, polo que se crea a Escola Oficial de
  Idiomas de Ribadeo (Lugo).
range: Decreto
url: 'https://www.xunta.gal/dog/Publicados/2002/20021113/Anuncio17126_gl.html'
---
<p>O Estatuto de autonomía de Galicia establece a competencia plena desta Comunidade Autónoma para o regulamento e administración do ensino en toda a súa extensión, niveis e graos, modalidades e especialidades; competencias que lle están atribuídas á Consellería de Educación e Ordenación Universitaria nos termos que figuran no artigo 2 do Decreto 114/1982, do 1 de setembro, sobre asunción de transferencias en materia educativa, e no artigo 1 do Decreto 213/ 1998, do 10 de xullo, polo que se establece a estructura orgánica da Consellería de Educación e Ordenación Universitaria.</p>
<p>A Lei orgánica 1/1990, do 3 de outubro, de ordenación xeral do sistema educativo, integra as ensinanzas de idiomas dentro da reordenación do sistema educativo que implanta, e determina, no seu artigo 50, que as ensinanzas de idiomas que se impartan nas escolas oficiais terán á consideración de ensinanzas de réxime especial a que se refire esta lei, e que a súa estructura, efectos académicos e titulacións serán as establecidas na súa lexislación específica; regulación propia que se encontra recollida na Lei 28/1981, do 24 de xuño, de ordenación das escolas oficiais de idiomas, e no Real decreto 967/1988, do 2 de setembro.</p>
<p>Por outra parte, a Lei orgánica 8/1985, do 3 de xullo, reguladora do dereito á educación, determina no seu artigo 17 que a creación dos centros públicos será efectuada polo Consello de Goberno da Comunidade Autónoma correspondente e competente.</p>
<p>Finalmente, considerando conveniente satisface-la crecente necesidade social de coñece-los idiomas europeos e as linguas cooficiais do Estado español é polo que se estima oportuno proceder á creación da Escola Oficial de Idiomas de Ribadeo (Lugo).</p>
<p>Na súa virtude, por proposta do conselleiro de Educación e Ordenación Universitaria e logo de deliberación do Consello da Xunta de Galicia na súa reunión do día trinta e un de outubro de dos mil dous,</p>
<p>DISPOÑO:</p>
<p>Artigo 1º</p>
<p>Créase a Escola Oficial de Idiomas de Ribadeo (Lugo), e adscríbese á Consellería de Educación e Ordenación Universitaria.</p>
<p>Artigo 2º</p>
<p>A Consellería de Educación e Ordenación Universitaria adoptará as medidas necesarias para o mellor cumprimento do anteriormente sinalado e determinará os cadros de persoal docente, administrativo e subalterno necesario para o máis eficaz desenvolvemento das actividades docentes.</p>
<p>Disposición derradeira</p>
<p>Única.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trinta e un de outubro de dos mil dous.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

