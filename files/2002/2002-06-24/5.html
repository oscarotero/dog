---
date: '2002-06-24'
id: BF8E
page: 9
number: 120
agency: UNIVERSIDADE DA CORUÑA
section: III. OUTRAS DISPOSICIÓNS
title: >-
  Orde do 15 de maio de 2002 pola que se crea un ficheiro de datos de carácter
  persoal na Universidade da Coruña.
range: Orde
url: 'https://www.xunta.gal/dog/Publicados/2002/20020624/AnuncioBF8E_gl.html'
---
<p>O artigo 20 da Lei orgánica 15/1999, do 13 de decembro, de protección de datos de carácter persoal (BOE nº 298, do 14 de decembro), especifica que a creación, modificación ou supresión de ficheiros das administracións públicas só poderán facerse mediante a disposición xeral correspondente.</p>
<p>O Decreto 171/2001, do 5 de xullo, regula o Rexistro de Centros e Institucións de Investigación e Investigadores de Galicia, creado pola Lei 12/1993, do 6 de agosto, de fomento de investigación e de desenvolvemento tecnolóxico de Galicia.</p>
<p>Para os efectos do disposto no artigo 3 do mencionado decreto, faise preciso que a Universidade</p>
<p>da Coruña cree o ficheiro de Investigadores da Universidade da Coruña.</p>
<p>Polo que antecede, este rectorado,</p>
<p>DISPÓN:</p>
<p>Primeiro.-Mediante esta orde, a Universidade da Coruña crea o ficheiro especificado no anexo, que contén a información esixida no artigo 20.2º da Lei orgánica 15/1999, do 13 de decembro, de protección de datos de carácter persoal para as disposicións de creación dos ficheiros.</p>
<p>Segundo.-O Vicerrectorado de Investigación responsable deste ficheiro adoptará as medidas de xestión e organización que sexan necesarias, asegurando a confidencialidade, dereitos e obrigas recoñecidos na Lei orgánica 15/1999, do 13 de decembro.</p>
<p>Terceiro.-Os datos de carácter persoal, rexistrados no ficheiro da Universidade da Coruña, ós que se refire o anexo só serán utilizados para os fins expresamente previstos e por persoal debidamente autorizado.</p>
<p>Cuarto.-Para a cesión de datos ás administracións públicas haberá que aterse ó disposto na normativa vixente na materia.</p>
<p>A Coruña, 15 de maio de 2002.</p>
<p>José Luis Meilán Gil</p>
<p>Rector da Universidade da Coruña</p>
<p>ANEXO</p>
<p>Ficheiro de nova creación da Universidade da Coruña.</p>
<p>RIGA-UDC, Rexistro de Centros e Institucións de Investigación e Investigadores de Galicia na Universidade da Coruña.</p>
<p>a) Finalidade do ficheiro e uso previsto: xestión automatizada dos currículum vitae profesionais dos investigadores da Universidade da Coruña que desenvolvan funcións de investigación ou que perciban algún dos beneficios que a Comunidade Autónoma de Galicia estableza para os fins da Lei 12/1993, do 6 de agosto.</p>
<p>b) Medidas de seguridade: nivel básico. As medidas de seguridade polas que se rexerá este ficheiro están especificadas no documento de seguridade dos Servicios Informáticos de Apoio á Investigación do Vicerrectorado de Investigación da Universidade da Coruña.</p>
<p>c) Datos de carácter persoal recollidos:</p>
<p>-Datos de carácter identificativo: NIF, nome e apelidos, enderezo (postal e electrónico), teléfono, fax.</p>
<p>-Datos de características persoais: data de nacemento, sexo.</p>
<p>-Datos académicos e profesionais: formación, titulacións, experiencia profesional, datos relativos á producción científica.</p>
<p>-Datos relativos ó emprego: postos de traballo, categoría/grao, situación administrativa, dedicación.</p>
<p>-Datos económico-financeiros: importe dos contratos ou proxectos de investigación e desenvolvemento.</p>
<p>d) Órgano responsable do ficheiro:</p>
<p>-Vicerrectorado de Investigación.</p>
<p>e) Os dereitos de acceso, rectificación, cancelación e oposición de datos existentes no ficheiro poderán exercerse, se é o caso, ante a unidade ou dependencia responsable do ficheiro, sita na rúa da Mestranza, 15001 A Coruña.</p>
<p>f) A responsabilidade de seguridade correspóndelle ós Servicios Informáticos de Apoio á Investigación do Vicerrectorado de Investigación da Universidade da Coruña.</p>
<p>g) Procedemento de recollida de datos: transmisión electrónica de datos/Internet.</p>
<p>h) Cesión de datos:</p>
<p>-Secretaría Xeral de Investigación e Desenvolvemento (Consellería da Presidencia, Relacións Institucionais e Administración Pública da Xunta de Galicia).</p>
<p>-Organismos públicos estatais responsables de ciencia e tecnoloxía.</p>

