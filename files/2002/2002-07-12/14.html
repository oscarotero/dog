---
date: '2002-07-12'
id: E31A
page: 10
number: 134
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: IV. OPOSICIÓNS E CONCURSOS
title: >-
  Resolución do 1 de xullo de 2002, da Dirección Xeral de Xustiza, pola que se
  convocan a concurso de traslado prazas vacantes de forensías e agrupacións de
  forensías para o corpo de médicos forenses.
range: Resolución
url: 'https://www.xunta.gal/dog/Publicados/2002/20020712/AnuncioE31A_gl.html'
---
<p>De conformidade co establecido nos artigos 455 e 500.1º da Lei orgánica 6/1985, do 1 de xullo, do poder xudicial, Real decreto 296/1996, do 23 de febreiro que aproba o Regulamento orgánico do corpo de médicos forenses e Real decreto 1619/1997, do 24 de outubro, polo que se modifica o Regulamento orgánico do corpo de médicos forenses, se anuncia concurso de traslado, para a provisión, entre tódolos funcionarios do corpo de médicos forenses, das forensías ou agrupacións de forensías vacantes dos xulgados que no anexo se relacionan, de acordo coas seguintes bases:</p>
<p>Primeira.-Postos que se poden solicitar e prazos de presentación de solicitudes.</p>
<p>1. Os funcionarios que desexen participar poderán solicitar calquera praza vacante do Estado relacionada nos anexos publicados á presente resolución, mediante unha única instancia ou solicitude, expresando os destinos ós que aspiren numerados correlativamente por orde de preferencia, con indicación da data de posesión do último destino.</p>
<p>2. Os funcionarios destinados definitivamente en forensías e agrupacións de forensías de Galicia, os que estean en situación de servicios especiais e excedentes por coidado de fillo durante o primeiro ano de excedencia que teñan reservado o posto de traballo, así como o resto de excedentes voluntarios por agrupación familiar ou por interese particular, ou os excedentes por maternidade a partir do primeiro ano que perdesen a reserva do posto de traballo e os funcionarios doutros corpos ou doutras administracións que estean en excedencia por tal causa no corpo de médicos forenses, presentarán solicitude no prazo de dez días naturais a partir do 3 de setembro de 2002, ou sexa do 3 ó 12 de setembro, dirixidas ó director xeral de Xustiza, debendo ter entrada no rexistro xeral da Consellería de Xustiza, Interior e Relacións Laborais, r/ San Caetano, s/n, 15771 Santiago de Compostela.</p>
<p>3. As solicitudes poderán remitirse tamén na forma prevista no artigo 38 da Lei de réxime xurídico das administracións públicas e do procedemento administrativo común.</p>
<p>As que se presenten nas oficinas de correos enviaranse en calquera das dúas modalidades seguintes:</p>
<p>a) Por correo ordinario: neste caso haberá de ter entrada no rexistro xeral da Consellería de Xustiza, Interior e Relacións Laborais antes da data de remate do prazo de presentación de instancias.</p>
<p>b) Por correo certificado: neste suposto presentaranse nas oficinas de correos en sobre aberto para ser datadas e seladas polo funcionario de correos antes de ser remitidas. Os participantes no concurso</p>
<p>deberán envia-la instancia que conteña o selo da oficina de correos, sen que se poida admitir rematado o prazo de presentación de instancias, aquela que non cumpra este requisito, aínda que posteriormente se puidera acreditar tal extremo.</p>
<p>4. Os excedentes voluntarios por interese particular xuntarán á súa solicitude declaración de non teren sido separados de calquera das administracións públicas.</p>
<p>5. A solicitude para tomar parte neste concurso será única para cada funcionario participante, aínda que soliciten prazas radicadas fóra desta Comunidade Autónoma que polo tanto figuran nas convocatorias que simultaneamente a esta realizan o Ministerio de Xustiza e outros gobernos autónomos e se publican no Boletín Oficial del Estado e nos boletíns oficiais das comunidades autónomas respectivas.</p>
<p>6. A solicitude formulada será vinculante para o peticionario unha vez transcorrido o período de presentación de instancias.</p>
<p>Segunda.-Requisitos e condicións de participación.</p>
<p>1. Os funcionarios do corpo de médicos forenses só poderán participar se na data de remate do prazo de presentación de instancias trancorresen dous anos desde a toma de posesión no seu actual destino, ou un ano os funcionarios de novo ingreso no seu primeiro destino.</p>
<p>2. Os funcionarios que se atopen nas situacións de excedencia voluntaria establecidas nos artigos 61 e 62 do Real decreto 296/1996, (excedencias por interese particular e por agrupación familiar), só poderán participar no concurso se na data de remate do prazo de presentación de solicitudes transcorresen máis de dous anos desde que fosen declarados nesa situación.</p>
<p>3. Os funcionarios en situación de excedencia para o coidado de fillos ó abeiro do disposto no artigo 59 do Real decreto 296/1996, só poderán concursar se transcorreron máis de dous anos desde a toma de posesión do último destino definitivo.</p>
<p>4. Os suspensos en firme non poderán participar mentres dure a suspensión.</p>
<p>5. Os sancionados con traslado forzoso non poderán concursar no prazo dun a tres anos, segundo se determinou na resolución correspondente.</p>
<p>Terceira.</p>
<p>1. Criterios para adxudicación de prazas.</p>
<p>2. Valoración do coñecemento da lingua nas comunidades autónomas.</p>
<p>1. O nomeamento dos médicos forenses para as prazas vacantes recaerá no solicitante con maior antigüidade na escala.</p>
<p>2. Para a provisión de postos de traballo vacantes na Comunidade Autónoma galega, o coñecemento oral e escrito desta será valorado da seguinte forma:</p>
<p>A. a) Curso de iniciación e perfeccionamento: dous puntos.</p>
<p>b) Curso medio de linguaxe xurídica galega: catro puntos.</p>
<p>c) Curso superior de linguaxe xurídica galega: seis puntos.</p>
<p>B. Para valorar estas linguas oficiais das comunidades autónomas deberase presentar xunto coa instancia certificación das comunidades autónomas respectivas da homologación e do nivel ó que correspondan os títulos achegados.</p>
<p>C. Cada punto equivalerá a un ano de antigüidade.</p>
<p>Cuarta.-Peticións condicionadas.</p>
<p>No suposto de estar interesados nas vacantes que se anuncian, para municipios da mesma Comunidade Autónoma, dous funcionarios que reúnan os requisitos esixidos, poderán condiciona-las súas peticións ó feito de que ámbolos dous obteñan destino neste concurso en municipios da mesma Comunidade Autónoma, entendéndose, no caso contrario, anulada a petición efectuada por ámbolos funcionarios. Os funcionarios que se acollan a esta petición condicionada deberán concretalo na súa instancia e xuntar fotocopia da petición doutro funcionario.</p>
<p>Quinta.-Tramitación.</p>
<p>A Dirección Xeral de Xustiza recibirá as instancias e valoraraas de acordo co previsto na base terceira.</p>
<p>Sexta.-Carácter dos destinos adxudicados.</p>
<p>1. Os traslados que se deriven da resolución do presente concurso terán a consideración de voluntarios para os efectos previstos no Real decreto 236/1988, do 4 de marzo, sobre indemnizacións por razón do servicio.</p>
<p>2. Os destinos adxudicados serán irrenunciables.</p>
<p>Sétima.-Resolución e prazo posesorio.</p>
<p>1. A presente convocatoria resolverase por resolución do director xeral de Xustiza de forma coordenada co Ministerio de Xustiza e cos órganos competentes das comunidades autónomas, de forma que se publiquen no Boletín Oficial del Estado e nos boletíns das comunidades autónomas. No suposto de que a devandita simultaneidade non fose posible, os prazos computaranse a partir do día seguinte ó da publicación no Boletín Oficial del Estado.</p>
<p>2. A resolución expresará o posto de orixe dos interesados a quen se lle adxudique destino e a súa localidade, así como a súa situación administrativa se esta é distinta á de activo e mailo posto adxudicado a cada funcionario.</p>
<p>3. O prazo para tomaren posesión do novo destino obtido será dun mes de acordo co establecido no artigo 28 do regulamento orgánico aprobado por Real decreto 296/1996, do 23 de febreiro, mais cando non implique cambio de residencia deberase efectuar nos tres días hábiles seguintes ó cesamento.</p>
<p>4. O prazo para a toma de posesión empezará a contarse a partir do día seguinte ó cesamento que se deberá efectuar dentro dos tres días hábiles seguintes ó da publicación da resolución no Diario Oficial de Galicia, ou no Boletín Oficial del Estado se a publicación non fose simultánea.</p>
<p>5. Se a resolución comporta reingreso ó servicio activo, o prazo de toma de posesión deberase computar desde a devandita publicación.</p>
<p>6. O cómputo dos prazos posesorios iniciarase cando rematen as licencias que estean desfrutando os funcionarios, agás que por circunstancias excepcionais debidamente motivadas se suspenda ou revogue o seu desfrute.</p>
<p>Oitava.-Recursos.</p>
<p>Contra esta resolución, que esgota a vía administrativa, poderase interpoñer recurso potestativo de reposición ante o director xeral de Xustiza no prazo dun mes, segundo establecen os artgs. 116 e 117 da Lei de 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e de procedemento administrativo común, ou recurso contencioso-administrativo perante o xulgado do contencioso-administrativo competente no prazo de dous meses, ámbolos dous prazos contarán desde o día seguinte ó da súa publicación no Diario Oficial de Galicia ou Boletín Oficial del Estado, se a publicación non fose simultánea.</p>
<p>Santiago de Compostela, 1 de xullo de 2002.</p>
<p>Juan José Martín Álvarez</p>
<p>Director xeral de Xustiza</p>
<p>ANEXO</p>
<p>Comunidade Autónoma de Galicia</p>
<p>A Coruña:</p>
<p>-Primeira Instancia e Instrucción número un e número dous de Corcubión e de Muros.-Primeira Instancia e Instrucción número un, número catro e número seis de Ferrol.-Primeira Instancia e Instrucción número dous e número cinco de Santiago de Compostela.</p>
<p>Lugo:</p>
<p>-Primeira Instancia e Instrucción de Becerreá e de Sarria.-Primeira Instancia e Instrucción da Fonsagrada.-Primeira Instancia e Instrucción número un e número dous de Monforte de Lemos e de Chantada.-Primeira Instancia e Instrucción número un e número dous de Viveiro.</p>
<p>Ourense:</p>
<p>-Primeira Instancia e Instrucción de Bande, de Celanova e de Xinzo de Limia.-Primeira Instancia e Instrucción do Barco de Valdeorras e da Pobra de Trives.-Primeira Instancia e Instrucción número un e número dous do Carballiño e de Ribadavia.</p>
<p>Pontevedra:</p>
<p>-Primeira Instancia e Instrucción número un, número dous e número tres de Cambados.-Primeira Instancia e Instrucción número un, número dous e número tres de Vilagarcía de Arousa.</p>

