---
date: '2002-09-16'
id: '11642'
page: 13
number: 178
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 11 de xullo de 2002, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo da Empresa Ojea, S.A.
range: Resolución
url: 'https://www.xunta.gal/dog/Publicados/2002/20020916/Anuncio11642_gl.html'
---
<p>Visto o texto do convenio colectivo da Empresa Ojea, S.A., con nº de código 3601722, que tivo entrada nesta delegación provincial o día 27-6-2002, subscrito en representación da parte económica pola representación da empresa, e da parte social, polo delegado de persoal, con data do 10-5-2002. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 11 de xullo de 2002.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo da</p>
<p>Empresa Ojea, S.A.</p>
<p>Artigo 1º.-Unidades de negociación.</p>
<p>A representación das partes que negociaron, aprobaron e subscribiron o texto deste convenio estivo constituída da seguinte forma:</p>
<p>Pola parte económica: Carlos Enrique Pino González, como xerente da empresa.</p>
<p>Pola parte social: Moisés Legerén Salgado, delegado de persoal.</p>
<p>Artigo 2º.-Ámbito de aplicación.</p>
<p>O presente convenio regulará as relacións laborais da Empresa Ojea, S.A., afectando a todo o persoal pertencente actualmente ó cadro de persoal, así como ós traballadores que ingresen durante a súa vixencia.</p>
<p>Artigo 3º.-Vixencia.</p>
<p>O presente convenio entrará en vigor o día da súa publicación no diario oficial correspondente, aínda que os seus efectos económicos se retrotraerán ó 1 de abril de 2002. Afectará ó persoal que se encontre en alta na empresa na data da súa aprobación.</p>
<p>Artigo 4º.-Duración.</p>
<p>A duración deste convenio será de dous anos, é dicir, ata o 31 de marzo de 2004, prorrogándose tacitamente por períodos anuais, salvo denuncia de calquera das partes, con tres meses de antelación, alomenos, á data da súa terminación. A dita denuncia farase por escrito dirixida á outra parte afectada polo convenio.</p>
<p>Transcorrido un ano de vixencia da táboa salarial, procederase á súa revisión, establecendo os salarios para 2003 (ata o 31 de marzo de 2004), de acordo co incremento do IPC previsto polo Goberno máis 0,75%.</p>
<p>Artigo 5º.-Compensación e absorción.</p>
<p>As melloras contidas neste convenio unicamente poderán absorberse ou compensarse por aquelas melloras legais ou regulamentarias que no futuro se establezan, consideradas en cómputo global e anual.</p>
<p>Artigo 6º.-Soldos e salarios.</p>
<p>O persoal afectado por este convenio, segundo as categorías, rexerase, para o período do 1 de abril de 2002 ó 31 de marzo de 2003, pola táboa salarial anexa, obtida de incrementar nun 3,7% os salarios vixentes para os conductores e nun 4,25% para o restante persoal (oficinas e taller).</p>
<p>Para o segundo ano de vixencia do convenio, aplicarase o especificado no artigo 4º.</p>
<p>Artigo 7º.-Gratificacións extraordinarias.</p>
<p>As gratificacións extraordinarias do ano aboaranse na contía de trinta días e serán calculadas sobre a táboa salarial que corresponda, máis antigüidade, de se-lo caso. Denominaranse 25 de xullo, Nadal e beneficios, e faranse efectivas antes do 22 de xullo, 22 de decembro e 15 de marzo, respectivamente.</p>
<p>Artigo 8º.-Traballos nocturnos.</p>
<p>As horas traballadas durante o período comprendido entre as dez da noite e as seis da mañá terán unha retribución específica incrementada nun 25% sobre o salario base.</p>
<p>Exclúese do cobramento do expresado suplemento o persoal que realice a súa función durante a noite e que fose contratado para esta clase de traballo.</p>
<p>Artigo 9º.-Conductores perceptores.</p>
<p>O conductor perceptor, cando desempeña simultaneamente as funcións de conductor e cobrador, percibirá, ademais da remuneración correspondente</p>
<p>á súa categoría, un complemento salarial por posto de traballo igual ó 20% do seu salario base por cada día en que se realicen ambas funcións, salvo que estas funcións se leven a cabo por tempo inferior ou igual a tres horas, caso no que se percibirá ese complemento alomenos en proporción a elas.</p>
<p>Artigo 10º.-Complemento de domingos e festivos.</p>
<p>O persoal que por necesidades da empresa deba traballar en domingos e festivos durante máis de catro horas percibirá un complemento de 24 euros por xornada completa, con independencia do descanso compensatorio. Polo contrario, non terán dereito a este complemento establecido neste artigo aqueles traballadores que non realicen máis das catro horas sinaladas.</p>
<p>Artigo 11º.-Axudas de custo.</p>
<p>O persoal que saia da súa residencia por causas do servicio terá dereito ó percibo dunha indemnización polos gastos que se lle orixinen, que recibirá o nome de axuda de custo.</p>
<p>No caso de que non se traslade en vehículo da empresa, terá dereito a que se lle aboe o importe de segunda clase, con dereito a liteira, se a viaxe fose nocturna.</p>
<p>O importe das axudas de custo para o primeiro e segundo ano será o que a continuación se reflicte:</p>
<p>1. Galicia: 29,30 euros axuda de custo completa, repartidas en 8 euros a comida, 8 euros a cea e 13,30 a pernoita.</p>
<p>2. Territorio nacional e Portugal: 35,22 euros axuda de custo completa, repartidas en 9,62 euros a comida, 9,62 euros a cea e 15,98 euros a pernoita.</p>
<p>3. Restantes países europeos: 64,61 euros axuda de custo completa, repartidas en 17,61 euros a comida, 17,61 euros a cea e 29,39 euros a pernoita.</p>
<p>A empresa terá a facultade de asumi-lo pagamento de aloxamento e comida do traballador en substitución de axuda de custo.</p>
<p>Artigo 12º.- Xornada de traballo.</p>
<p>A xornada semanal ordinaria de traballo será de 40 horas efectivas para todo o persoal, de acordo co Estatuto dos traballadores, Real decreto 1561/1995. A xornada anual ordinaria será de 1.826 horas e 27 minutos de traballo efectivo. Cando a súa distribución supoña a superación das 40 horas semanais, o control e cómputo da xornada verificarase trimestralmente en termos de media. Cando por razóns obxectivas sexa necesario, as partes negociarán outros sistemas de cómputo e control, respectándose en todo caso o tempo máximo de xornada ordinaria anual mencionada anteriormente.</p>
<p>Para efectos de xornada, será de aplicación o disposto no Real decreto 1561/1995, do 21 de setembro, e demais normas específicas para o sector do transporte.</p>
<p>Artigo 13º.-Vacacións.</p>
<p>O período anual de vacacións será de 30 días naturais, que se desfrutarán en dous períodos de 15 días, nas datas que acorden empresario e traballador, segundo as necesidades da empresa, un dos cales se desfrutará preferentemente nos meses de verán.</p>
<p>Artigo 14º.-Traballos en domingos e festivos.</p>
<p>Os domingos e festivos se, por excepcional necesidade da empresa, o traballador non puidese desfrutar do seu descanso neses días, farao dentro da semana seguinte, sinalándose o día con anterioridade, ou cobrarao co incremento establecido na lexislación vixente.</p>
<p>Artigo 15º.-Horas extraordinarias estructurais.</p>
<p>Consideraranse horas extraordinarias estructurais as que se realicen con ocasión de accidentes ou para solucionar necesidades urxentes e prementes que veñan esixidas de inmediato polo servicio, as que obedecen a períodos punta de producción, ausencias imprevistas, cambios de quenda e outras circunstancias de carácter estructural derivadas da propia natureza da actividade de transportes.</p>
<p>Artigo 16º.-Cadernos de control.</p>
<p>Todo o persoal, traballe ou non horas extraordinarias, será provisto dun caderno individual ou de ficha de control, na cal se irán anotando aquelas, así como as sucesivas liquidacións que se fagan.</p>
<p>Artigo 17º.-Licencias e permisos.</p>
<p>O traballador, logo de aviso e xustificación, poderá ausentarse do traballo, con dereito a remuneración, por algún dos motivos e polo tempo seguinte:</p>
<p>a) Quince días naturais no caso de matrimonio.</p>
<p>b) Dous días nos casos de nacemento de fillo ou enfermidade grave ou falecemento de parentes ata segundo grao de consanguinidade ou afinidade. Cando, con tal motivo, o traballador necesite facer un desprazamento para o efecto, o prazo será de catro días.</p>
<p>c) Un día por traslado do domicilio habitual.</p>
<p>d) Polo tempo indispensable para o cumprimento dun deber inescusable de carácter público e persoal. Cando conste nunha norma legal ou convencional un período determinado, observarase o que esta dispón en canto á duración da ausencia e á súa compensación económica.</p>
<p>Cando o cumprimento do deber antes referido supoña a imposibilidade da prestación do traballo debido en máis do vinte por cento das horas laborables nun período de tres meses, poderá a empresa pasa-lo traballador afectado á situación de excedencia regulada no punto 1º do artigo 46 do Estatuto dos traballadores.</p>
<p>No suposto de que o traballador por cumprimento do deber ou desempeño do cargo perciba unha indemnización, descontarase o importe desta do salario a que tivera dereito na empresa.</p>
<p>e) Para realizar funcións sindicais ou de representación do persoal nos termos establecidos legal ou convencionalmente.</p>
<p>Artigo 18º.-Cesamentos.</p>
<p>Todo empregado terá dereito a rescindi-lo seu contrato de traballo, sen estar obrigado a alega-las causas da súa determinación.</p>
<p>Para iso, o persoal comunicará á dirección da empresa a data do seu cesamento cunha antelación mínima de quince días, excepto para o persoal non cualificado, para o cal o aviso previo será de oito días.</p>
<p>Cando un traballador pretenda a rescisión do contrato, deberá seguir prestando os seus servicios mentres non transcorran os prazos sinalados no presente artigo.</p>
<p>O abandono do posto de traballo, sen que transcorresen os prazos sinalados, penalizarase cunha sanción económica equivalente ó salario base dos días que falten desde o abandono do servicio ata a data en que, cumprido o trámite de aviso previo, correspondese o cesamento.</p>
<p>Artigo 19º.-Excedencias.</p>
<p>A excedencia poderá ser voluntaria ou forzosa. A forzosa, que dará dereito á conservación do posto de traballo e ó cómputo da antigüidade da súa vixencia, concederase pola designación ou elección para un cargo público que imposibilite a asistencia ó traballo. O reingreso deberá solicitarse dentro do mes seguinte ó cesamento no cargo público.</p>
<p>O traballador, con alomenos unha antigüidade na empresa dun ano, ten dereito a que se lle recoñeza a posibilidade de situarse en excedencia voluntaria por un prazo non menor de dous anos e non maior de cinco. Este dereito só poderá exercelo outra vez o traballador, se transcorresen catro anos desde o final da anterior excedencia.</p>
<p>Así mesmo, poderán solicita-lo seu paso á situación de excedencia na empresa os traballadores que exerzan funcións sindicais de ámbito provincial ou superior mentres dure o exercicio do seu cargo representativo.</p>
<p>O traballador excedente conservará só o seu dereito preferente ó reingreso nas vacantes de igual ou similar categoría á súa que houbese ou se producisen na empresa.</p>
<p>Artigo 20º.-Uniformes.</p>
<p>Cumprirase pola empresa e o traballador canto se refire á uniformidade, de acordo co que se determinaba na ordenanza laboral para as empresas de transporte por estrada.</p>
<p>Artigo 21º.-Seguro de accidente laboral.</p>
<p>A empresa contratará, totalmente ó seu cargo, un seguro colectivo a favor dos seus traballadores, de 16.828,34 euros (2.800.000 pesetas) por cada un,</p>
<p>de forma que no caso de falecemento por accidente laboral ó servicio da empresa, a citada cantidade sexa cobrada polo cónxuxe supérstite e, no seu defecto, polos seus herdeiros legais.</p>
<p>Este seguro non constitúe unha substitución das obrigas da empresa en materia de Seguridade Social, senón un complemento dela.</p>
<p>Con efectos do 1 de agosto de 2002 amplíase a cobertura do dito seguro, de forma que a empresa contratará un seguro a favor dos seus traballadores, por un capital asegurado de 21.035,42 euros (3.500.000 de pesetas), que cubra os riscos de morte, invalidez total, absoluta e gran invalidez, de acordo coa normativa da Seguridade Social, que deriven de accidente de traballo ó servicio da empresa.</p>
<p>Artigo 22º.-Retirada de carné de conducir.</p>
<p>No caso de que por resolución administrativa ou resolución xudicial firme se produza a retirada do carné de conducir a un conductor por un período non superior a 90 días, durante a vixencia do convenio e conducindo un vehículo da empresa para a que preste os seus servicios, esta comprométese a lle facilitar ó productor afectado o posto de traballo máis idóneo, de acordo coa súa categoría profesional.</p>
<p>Artigo 23º.-Pagamento de multas.</p>
<p>As multas por infracción de tráfico imputables á culpa ou imprudencia do traballador serán aboadas por este. No caso contrario, serán aboadas pola empresa.</p>
<p>Artigo 24º.-Acción sindical.</p>
<p>Neste punto observarase o que dispón o Estatuto dos traballadores e a Lei de liberdade sindical.</p>
<p>Artigo 25º.-Comisión paritaria.</p>
<p>Para a interpretación e cumprimento das cláusulas deste convenio e en xeral para entender en cantas cuestións deriven da súa aplicación, establécese unha comisión paritaria, integrada polo representante dos traballadores, signatario do convenio e polo representante da empresa.</p>
<p>Artigo 26º.-Indivisibilidade.</p>
<p>As condicións pactadas neste convenio forman un todo orgánico e indivisible e, para efectos da súa aplicación práctica, serán consideradas na súa totalidade.</p>
<p>Artigo 27º.-Lexislación subsidiaria.</p>
<p>En todo o non expresamente previsto neste convenio observarase o disposto na lexislación vixente para as empresas de transporte por estrada.</p>
<p>Ponteareas, 15 de maio de 2002.</p>
<p>ANEXO</p>
<p>Táboa de salarios do primeiro ano de vixencia</p>
<p>(1-4-2002 ó 31-3-2003)</p>
<table><tbody><tr><td></td></tr>
<tr><td>Categorías</td><td>Euros</td></tr>
<tr><td></td></tr>
</tbody></table>
<table><tbody><tr><td>Xefe administrativo (de sección)</td><td>764,44</td></tr>
<tr><td></td></tr>
<tr><td>Oficial primeira administrativo</td><td>655,26</td></tr>
<tr><td></td></tr>
<tr><td>Oficial segunda administrativo</td><td>592,72</td></tr>
<tr><td></td></tr>
<tr><td>Auxiliar administrativo</td><td>562,30</td></tr>
<tr><td></td></tr>
<tr><td>Oficial primeira de taller</td><td>22,73</td></tr>
<tr><td></td></tr>
<tr><td>Oficial segunda de taller</td><td>21,61</td></tr>
<tr><td></td></tr>
<tr><td>Conductor</td><td>21,75</td></tr>
<tr><td></td></tr>
<tr><td>Conductor-perceptor</td><td>21,75</td></tr>
<tr><td></td></tr>
<tr><td>Cobrador</td><td>18,87</td></tr>
<tr><td></td></tr>
<tr><td>Inspector</td><td>22,25</td></tr>
<tr><td></td></tr></tbody></table>

