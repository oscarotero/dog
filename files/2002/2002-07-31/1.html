---
date: '2002-07-31'
id: EF42
page: 11
number: 146
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 1 de xullo de 2002 pola que se adapta o disposto na Orde do 19 de xuño
  de 1996, pola que se regula a implantación da educación secundaria
  obrigatoria, ó Decreto 233/2002, do 6 de xuño, polo que se modifica o Decreto
  78/1993, do 25 de febreiro, polo que se establece o currículo da educación
  secundaria obrigatoria na Comunidade Autónoma de Galicia.
range: Orde
url: 'https://www.xunta.gal/dog/Publicados/2002/20020731/AnuncioEF42_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, establece na sección primeira do seu capítulo III os aspectos básicos da organización da ensinanza secundaria obrigatoria, e que son o fundamento do Real decreto 1007/1991, do 14 de xuño, polo que se establecen as ensinanzas mínimas correspondentes á educación secundaria obrigatoria.</p>
<p>O Decreto 78/1993, do 25 de febreiro, regula o currículo da educación secundaria obrigatoria na Comunidade Autónoma de Galicia, que foi desenvolto pola Orde do 19 de xuño de 1996 (DOG do 11 de xullo), pola que se regula a implantación da educación secundaria obrigatoria.</p>
<p>A relación de materias optativas desta etapa, xunto co correspondente currículo, establécense nas ordes do 1 de febreiro de 1995 (DOG do 30 de marzo) e do 30 de abril de 1996 (DOG do 29 de maio). Así mesmo, a Orde do 25 de abril de 1994 (DOG do 18 de maio) regula os procedementos para a avaliación, promoción e titulación dos alumnos desta etapa educativa.</p>
<p>Como consecuencia da publicación do Real decreto 3473/2000, do 29 de decembro, polo que se modifica o Real decreto 1007/1991, o Decreto 78/1993 vén de ser modificado polo Decreto 233/2002, do 6 de xuño (DOG do 17 de xullo), o que fai necesario adapta-la citada Orde do 19 de xuño de 1996 ó disposto nesta última norma.</p>
<p>Tendo en conta o regulamentado nas disposicións precedentes, así como a experiencia acumulada nos anteriores períodos de implantación da educación secundaria obrigatoria, procede establecer novas medidas de ordenación educativa relativas á súa estructura, á asignación horaria das súas materias, así como todos aqueles aspectos que sexan necesarios para o tránsito adecuado do alumnado por esta etapa educativa.</p>
<p>Polo tanto, en consecuencia co anteriormente exposto e en aplicación da disposición derradeira primeira do Decreto 233/2002, esta Consellería de Educación e Ordenación Universitaria</p>
<p>DISPÓN:</p>
<p>Artigo 1º.-Horario semanal.</p>
<p>O horario semanal para cada un dos cursos da educación secundaria obrigatoria será de trinta e</p>
<p>dous períodos lectivos, segundo a distribución que figura no anexo I desta orde.</p>
<p>Artigo 2º.-Materias optativas.</p>
<p>Os centros proporán anualmente, antes do quince de maio, a relación de materias optativas que ofertarán ó alumnado en cada ciclo ou curso, de entre as incluídas no catálogo establecido para esta etapa ou a propia do centro que conte coa correspondente autorización previa da Dirección Xeral de Ordenación Educativa e Formación Profesional, correspondendo á delegación provincial da Consellería de Educación e Ordenación Universitaria a aprobación destas propostas.</p>
<p>De non existir variación na relación de materias optativas, estas poderán impartirse en cursos sucesivos sen necesidade de nova aprobación.</p>
<p>Artigo 3º.-Organización no segundo ciclo da área de ciencias da natureza.</p>
<p>1. As ensinanzas da área de ciencias da natureza organizaranse tanto en terceiro como en cuarto curso en dúas materias diferentes, bioloxía e xeoloxía e física e química. A avaliación das aprendizaxes nestas materias realizarase de xeito independente.</p>
<p>2. No cuarto curso, para efectos de elección de áreas troncais, poderase optar por cursar só a área de ciencias da natureza se se escollen as dúas materias de bioloxía e xeoloxía e de física e química. se a opción recae nunha soa desas materias, deberase cursar ademais outra área de entre educación plástica e visual, música ou tecnoloxía.</p>
<p>Artigo 4º.-Organización no cuarto curso da área de ciencias sociais, xeografía e historia.</p>
<p>1. As ensinanzas da área de ciencias sociais, xeografía e historia organizarase en cuarto curso en dúas materias diferentes, xeografía e historia e ética e a avaliación das aprendizaxes nestas materias realizarase de xeito independente.</p>
<p>2. A materia de ética adscríbese ó departamento didáctico de filosofía, no caso de que este exista no centro.</p>
<p>Artigo 5º.-Rexistro das cualificacións das materias de bioloxía e xeoloxía, física e química, ética e xeografía e historia.</p>
<p>1. Os resultados da avaliación das materias de bioloxía e xeoloxía, física e química, ética e xeografía e historia expresaranse nos mesmos termos que se establecen para o resto das áreas e materias na Orde do 25 de abril de 1994 sobre a avaliación na educación secundaria obrigatoria.</p>
<p>2. As cualificacións obtidas nas materias de bioloxía e xeoloxía e de física e química reflectiranse no expediente académico do alumno e no libro de escolaridade do ensino básico na páxina correspondente ó terceiro e cuarto curso da educación secundaria obrigatoria, coa utilización do cadro perten</p>
<p>cente á cualificación da área de ciencias da natureza, consignando no primeiro lugar a cualificación da materia de bioloxía e xeoloxía e no segundo lugar a da materia de física e química, que deberán estar separadas por un guión.</p>
<p>No caso de que no cuarto curso un alumno elixa unicamente unha das materias bioloxía e xeoloxía ou física e química, a cualificación correspondente reflectirase no seu expediente académico e no libro de escolaridade do ensino básico na páxina establecida para o cuarto curso da educación secundaria obrigatoria, coa utilización do cadro pertencente á cualificación da área de ciencias da natureza consignando a materia cursada mediante as siglas (BG) no caso de bioloxía e xeoloxía ou (FQ) no caso de física e química.</p>
<p>3. As cualificacións obtidas nas materias de xeografía e historia e de ética reflectiranse no expediente académico do alumno e no libro de escolaridade de ensino básico na páxina correspondente ó cuarto curso da educación secundaria obrigatoria, coa utilización do cadro pertencente á cualificación da área de ciencias sociais, xeografía e historia, consignando no primeiro lugar a cualificación correspondente á xeografía e historia e no segundo lugar a de ética, que deberán estar separadas por un guión.</p>
<p>4. O rexistro das cualificacións das materias de bioloxía e xeoloxía, física e química, xeografía e historia e ética farase, se é o caso, na páxina 27 do libro de cualificacións do ensino básico, dedicada á acreditación da avaliación contida no dito libro.</p>
<p>Artigo 6º.-Programas de diversificación curricular.</p>
<p>1. Os programas de diversificación curricular incluirán tres áreas de coñecemento con tratamento globalizador dos contidos:</p>
<p>-Unha área de lingua estranxeira que tomará como referencia o currículo do idioma correspondente e que terá dous períodos lectivos semanais.</p>
<p>-Unha área do ámbito lingüístico e social que tomará como referencia o currículo das áreas seguintes: lingua galega e literatura, lingua castelá e literatura, e ciencias sociais, xeografía e historia en terceiro curso e as materias de xeografía e historia e ética en cuarto; e que terá dez períodos lectivos semanais.</p>
<p>-Unha área do ámbito científico que tomará como referencia o currículo da área de matemáticas e das materias de bioloxía e xeoloxía e de física e química, e que terá oito períodos lectivos semanais no terceiro curso e sete no cuarto.</p>
<p>Disposición adicional</p>
<p>As referencias á Dirección Xeral de Ordenación Educativa e Centros que figuran no artigo 8 da Orde de 19 de xuño de 1996 deberanse entender relativas á Dirección Xeral de Ordenación Educativa e Formación Profesional.</p>
<p>Disposición transitoria</p>
<p>O establecido nesta orde será de aplicación desde o ano académico 2002-2003 nos cursos primeiro e</p>
<p>terceiro da educación secundaria obrigatoria e desde o ano académico 2003-2004 nos cursos segundo e cuarto.</p>
<p>Co fin de dar continuidade ó disposto no artigo 6 da Orde do 19 de xuño de 1996, no ano académico 2002-2003 os centros respectarán a distribución horaria que para o 2º curso está recollida no seu proxecto curricular do ano 2001-2002.</p>
<p>Disposicións derrogatorias</p>
<p>Primeira.-Quedan derrogados o artigo 6, os puntos 11º e 12º do artigo 7, o punto 6º do artigo 11 e o anexo I da Orde do 19 de xuño de 1996.</p>
<p>Segunda.-Queda derrogada a Orde do 21 de outubro de 1996, pola que se dictan disposicións para a aplicación do Decreto 331/1996, do 26 de xullo, polo que se modifica e amplía o Decreto 78/1993, do 25 de febreiro, polo que se establece o currículo da educación secundaria obrigatoria na Comunidade Autónoma de Galicia.</p>
<p>Disposicións derradeiras</p>
<p>Primeira.-Autorízanse as direccións xerais de Ordenación Educativa e Formación Profesional, de Centros e Inspección Educativa e de Persoal para dictar cantas disposicións sexan precisas para a aplicación do disposto nesta orde.</p>
<p>Segunda.-A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 1 de xullo de 2002.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO</p>
<p>Horario</p>
<table><tbody><tr><td></td></tr>
<tr><td>Área ou materia</td><td>1º</td><td>2º</td><td>3º</td><td>4º</td></tr>
<tr><td></td></tr>
</tbody></table>
<table><tbody><tr><td>Educación física</td><td>2</td><td>2</td><td>2</td><td>2</td></tr>
<tr><td></td></tr>
<tr><td>Relixión/actividades de estudio</td><td>2</td><td>2</td><td>2</td><td>1</td></tr>
<tr><td></td></tr>
<tr><td>Lingua estranxeira</td><td>3</td><td>3</td><td>3</td><td>3</td></tr>
<tr><td></td></tr>
<tr><td>Lingua galega e literatura</td><td>4</td><td>3</td><td>3</td><td>3</td></tr>
<tr><td></td></tr>
<tr><td>Lingua castelá e literatura</td><td>3</td><td>4</td><td>3</td><td>3</td></tr>
<tr><td></td></tr>
<tr><td>Ciencias sociais, xeografía e historia</td><td>3</td><td>3</td><td>3</td><td>3</td></tr>
<tr><td></td></tr>
<tr><td>Ética</td><td>-</td><td>-</td><td>-</td><td>1</td></tr>
<tr><td></td></tr>
<tr><td>Matemáticas</td><td>4</td><td>4</td><td>3</td><td>3</td></tr>
<tr><td></td></tr>
<tr><td>Ciencias da natureza</td><td>3</td><td>2</td><td>-</td><td>-</td></tr>
<tr><td></td></tr>
<tr><td>Bioloxía e xeoloxía (*)</td><td>-</td><td>-</td><td>2</td><td>3</td></tr>
<tr><td></td></tr>
<tr><td>Física e química (*)</td><td>-</td><td>-</td><td>2</td><td>3</td></tr>
<tr><td></td></tr>
<tr><td>Tecnoloxía (*)</td><td>2</td><td>3</td><td>2</td><td>3</td></tr>
<tr><td></td></tr>
<tr><td>Educación plástica e visual (*)</td><td>3</td><td>-</td><td>2</td><td>3</td></tr>
<tr><td></td></tr>
<tr><td>Música (*)</td><td>-</td><td>3</td><td>2</td><td>3</td></tr>
<tr><td></td></tr>
<tr><td>1ª optativa</td><td>2</td><td>2</td><td>2</td><td>3</td></tr>
<tr><td></td></tr>
<tr><td>2ª optativa</td><td>-</td><td>-</td><td>-</td><td>3</td></tr>
<tr><td></td></tr>
<tr><td>Titoría</td><td>1</td><td>1</td><td>1</td><td>1</td></tr>
<tr><td></td></tr>
<tr><td>Total</td><td>32</td><td>32</td><td>32</td><td>32</td></tr>
<tr><td></td></tr></tbody></table>
<p>No cuarto curso o alumnado deberá escoller dúas áreas ou materias de entre as que figuran cun asterisco (*), segundo se establece no artigo 3º da presente orde, cun cómputo total de 6 períodos lectivos semanais.</p>

