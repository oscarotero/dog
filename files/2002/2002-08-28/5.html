---
date: '2002-08-28'
id: 1000E
page: 12
number: 165
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 5 de agosto de 2002 sobre axudas ós estudios náutico e
  marítimo-pesqueiros nos centros docentes dependentes da Consellería de Pesca e
  Asuntos Marítimos para o curso académico 2002-2003.
range: Orde
url: 'https://www.xunta.gal/dog/Publicados/2002/20020828/Anuncio1000E_gl.html'
---
<p>O Real decreto 4189/1982, do 29 de decembro, que ó abeiro das normas constitucionais, estatutarias e legais correspondentes, traspasa á Comunidade Autónoma de Galicia funcións e servicios da Admi</p>
<p>nistración do Estado en materia de ensinanzas profesionais náutico-pesqueiras.</p>
<p>O Decreto 125/2002, do 4 de abril, polo que se establece a estructura orgánica da Consellería de Pesca e Asuntos Marítimos atribúelle á Dirección Xeral de Innovación e Desenvolvemento Pesqueiro a organización e xestión das ensinanzas profesionais náutico-pesqueiras.</p>
<p>Co obxecto de fomentar e potencia-la formación da poboación mariñeira, é necesario artella-las accións que faciliten o acceso á formación náutico e marítimo-pesqueira, con especial incidencia na formación permanente de adultos, programas de garantía social e ciclos formativos de grao medio e superior. Neste sentido, é fundamental a dotación de axudas ó transporte, de comedor e residencia. Esta acción está cofinanciada polo Fondo Social Europeo. En virtude das atribucións conferidas no artigo 24 do Decreto 428/1993, do 17 de decembro, polo que se regula e refunde a normativa en materia de formación náutico-pesqueira,</p>
<p>DISPOÑO:</p>
<p>Artigo 1º</p>
<p>Convocar axudas cofinanciadas co Fondo Social Europeo para os alumnos que cursen estudios de formación náutico e marítimo-pesquera nos centros docentes dependentes da Consellería de Pesca e Asuntos Marítimos.</p>
<p>O pagamento do presente programa de axudas farase con cargo á aplicación orzamentaria 12.04.322S.480.0 Formación profesional F.S.E. dos orzamentos xerais da Comunidade Autónoma de Galicia para 2002 ata un límite máximo de 198.092 euros. Esta orde regula a súa concesión dentro dos preceptos legais de igualdade, concorrencia e publicidade.</p>
<p>Artigo 2º.-Fins.</p>
<p>Os estudios para os que se podrán solicitar axudas, no curso académico 2002/2003, son os seguintes:</p>
<p>a) Marítimo-pesqueiros:</p>
<p>-Ciclos formativos de grao medio e superior de formación profesional específica.</p>
<p>b) Náutico-pesqueiros:</p>
<p>-Mecánico naval maior, capitán de pesca, patrón de pesca de altura, patrón costeiro polivalente e patrón local de pesca.</p>
<p>c) Programas de garantía social:</p>
<p>-Navegación e pesca costeira e operario acuicultor.</p>
<p>Artigo 3º.-Beneficiarios.</p>
<p>Poderán ser beneficiarios das axudas tódolos alumnos que cursen os estudios sinalados no artigo 2º nos centros docentes dependentes da Consellería de Pesca e Asuntos Marítimos e que reúnan os seguintes requisitos:</p>
<p>-Ser cidadán de calquera país da Unión Europea.</p>
<p>-Reuni-los requisitos académicos e profesionais esixidos polo ordenamento xurídico vixente.</p>
<p>Os alumnos con materias convalidadas ou aprobadas en convocatoria libre, non se considerarán repetidores sempre que estas non superen o 50% das materias do curso.</p>
<p>-Non estar en posesión de título académico que habilite para actividades profesionais, a menos que o dito título supoña un nivel ou grao inferior ó dos estudios que se pretendan realizar, ou que estes estudios constitúan unha especialización dos xa realizados.</p>
<p>-Que a puntuación do baremo establecido para o efecto, obtida polo alumno, se sitúe dentro do crédito dispoñible.</p>
<p>Artigo 4º.-Clases e contía das axudas.</p>
<p>As axudas poderán te-los seguintes compoñentes:</p>
<p>a) Axuda para gastos determinados por razón da distancia entre o domicilio familiar do bolseiro e o centro docente.</p>
<p>b) Axudas para gastos derivados da residencia do alumno durante o curso escolar fóra do domicilio familiar.</p>
<p>c) Axudas de manutención para alumnos que cursen estudios nos centros de Ribeira e A Illa de Arousa, sempre que reúnan os requisitos esixidos.</p>
<p>Artigo 5º.-Axudas para transporte.</p>
<p>As axudas por razón da distancia no transporte diversificaranse na súa contía segundo a seguinte escala:</p>
<p>De 5 a 10 km: 144 euros.</p>
<p>De 11 a 30 km: 264 euros.</p>
<p>De 31 a 50 km: 510 euros.</p>
<p>Más de 50 km: 631 euros.</p>
<p>En ningún caso serán compatibles as axudas por razón da distancia no transporte interurbano coa axuda de residencia.</p>
<p>Artigo 6º.-Axudas por residencia.</p>
<p>1. Para a adxudicación de axudas para gastos derivados da residencia do alumno fóra do domicilio familiar, requirirase que o solicitante acredite que, por razón da distancia entre o domicilio familiar e o centro docente e os medios de comunicación existentes, ten que residir fóra do domicilio familiar durante o curso. Para estes efectos, os órganos de selección de bolseiros poderán considerar como domicilio da familia o máis próximo ó centro docente, aínda que non coincida co domicilio legal.</p>
<p>2. A contía máxima das axudas por razón de residencia fóra do domicilio familiar será de 1.382 euros.</p>
<p>3. Poderá denegarse esta axuda cando existan prazas vacantes nas residencias dos centros docentes dependentes da Consellería de Pesca e Asuntos</p>
<p>Marítimos onde o alumno vaia cursa-los seus estudios.</p>
<p>Artigo 7º.-Axudas de manutención.</p>
<p>A axuda de manutención, defínese como os gastos derivados da comida do mediodía do alumno fóra do seu domicilio habitual por razón da distancia ós centros de ensinanza de Ribeira e da Illa de Arousa dependentes da Consellería de Pesca e Asuntos Marítimos.</p>
<p>1. Poderán solicitar axuda de comedor os alumnos que acrediten documentalmente te-lo domicilio familiar a unha distancia superior a 10 km do centro docente, ou ben que, aínda sendo inferior, acrediten a imposibilidade de chegar coa puntualidade requirida ás clases da tarde.</p>
<p>2. A axuda de comedor será incompatible coa axuda para gastos por razón da residencia do alumno durante o curso escolar fóra do domicilio familiar.</p>
<p>3. A contía máxima da axuda de manutención será de 240 euros.</p>
<p>Artigo 8º.-Adxudicación de axudas.</p>
<p>1. A adxudicación das axudas farase segundo un baremo no que se terán en conta os seguintes conceptos: renda familiar, rendemento académico e outras circunstancias familiares que se poidan xustificar.</p>
<p>A puntuación resultante de sumar estes conceptos será a que determine a adxudicación das axudas convocadas.</p>
<p>2. No caso de que os solicitantes obtiveran o mesmo coeficiente, terán preferencia os que acrediten documentalmente unha relación persoal ou familiar directa co sector, e dentro destes, terán preferencia os de menor renda familiar.</p>
<p>a) Rendemento académico.</p>
<p>-Nota media de sobresaliente: 4 puntos.</p>
<p>-Nota media de notable: 3 puntos.</p>
<p>-Nota media de ben: 2 puntos.</p>
<p>-Nota media de suficiente: 1 punto.</p>
<p>-Nota media de insuficiente: 0 puntos.</p>
<p>Nas ensinanzas nas que existan cualificacións globais por curso, aplicarase o baremo directamente. Cando a cualificación se faga por cada unha das materias cursadas, obterase a nota media de todas e despois aplicarase o baremo.</p>
<p>Nos ciclos formativos, onde as cualificacións se fan de 1 a 10, seguiranse as equivalencias que a continuación citamos:</p>
<p>9-10: sobresaliente.</p>
<p>7-8: notable.</p>
<p>6: ben.</p>
<p>5: suficiente, apto, validado.</p>
<p>3-4: insuficiente.</p>
<p>b) Renda familiar.</p>
<p>b.1) Por renda familiar entenderase a suma dos ingresos brutos obtidos no ano 2001 por tódolos membros computables da familia, calquera que sexa a súa procedencia.</p>
<p>b.2) No caso de actividades empresariais, profesionais, artísticas, deportivas e agrarias, computaranse os rendementos netos.</p>
<p>b.3) A renda familiar dispoñible obterase despois de deducir da renda familiar o importe das retencións e ingresos a conta, os xuros de capitais investidos na adquisición da primeira vivenda, as cotizacións á Seguridade Social, dereitos pasivos e mutualidades obrigatorias.</p>
<p>b.4) Os titulares de explotacións agrarias ou pesqueiras computarán ademais como ingresos os productos que utilicen para o seu propio consumo.</p>
<p>b.5) Considéranse membros da unidade familiar: o pai e a nai, os irmáns menores de 23 anos, o solicitante, os irmáns solteiros menores de vinteseis anos e que convivan no domicilio familiar ou os de maior idade, cando se trate de diminuídos físicos, psíquicos ou sensoriais, así como os ascendentes dos pais que xustifiquen a súa residencia no mesmo domicilio que estes co certificado municipal correspondente.</p>
<p>b.6) No caso de que o solicitante alegue a súa independencia familiar e económica, calquera que sexa o seu estado civil, deberá acreditar esta circunstancia e o seu domicilio, así como a titularidade ou o aluguer da vivenda e os medios económicos con que conta.</p>
<p>b.7) Ó cociente da renda familiar dispoñible computada entre o número de membros da unidade familiar, adxudicaráselle a seguinte puntuación:</p>
<p>Ata 3.155,31 euros: 10 puntos.</p>
<p>De 3.155,32 a 3.606,07 euros: 8 puntos.</p>
<p>De 3.606,08 a 4.056,83 euros: 7 puntos.</p>
<p>De 4.056,84 a 4.507,59 euros: 6 puntos.</p>
<p>De 4.507,60 a 4.958,35 euros: 5 puntos.</p>
<p>De 4.958,36 a 5.409,11 euros: 4 puntos.</p>
<p>De 5.409,12 a 5.859,87 euros: 3 puntos.</p>
<p>De 5.859,88 a 6.310,63 euros: 2 puntos.</p>
<p>De 6.310,64 a 6.761,39 euros: 1 punto.</p>
<p>Máis de 6.761,39 euros: 0 puntos.</p>
<p>b.8) Poderanse denega-las axudas cando a comisión considere que a renda da unidade familiar é elevada.</p>
<p>c) Circunstancias familiares.</p>
<p>c.1) Ós aspirantes que teñan irmáns cursando estudios de bacharelato, formación profesional especí</p>
<p>fica ou universitarios fóra da súa residencia habitual, engadiránselle 2 puntos polo primeiro e 1 punto por cada un dos seguintes.</p>
<p>c.2) Ós aspirantes en condición de orfandade, 2 puntos.</p>
<p>c.3) Ós aspirantes membros de familia numerosa de 1ª clase, 1 punto, de 2ª clase e honra, 2 puntos.</p>
<p>c.4) Ós aspirantes que teñan algún membro da unidade familiar en estado de enfermidade permanente ou con discapacidade, 3 puntos.</p>
<p>Tódolos puntos referentes ás circunstancias familiares deberán xustificarse documentalmente.</p>
<p>Artigo 9º.-Regras de procedemento.</p>
<p>1. Tódolos alumnos que soliciten axuda deberán fomaliza-lo impreso oficial que figura no anexo I.</p>
<p>2. Tódolos solicitantes, xunto coa solicitude, deberán presenta-la seguinte documentanción:</p>
<p>-Declaración responsable do interesado de que non ten solicitada nin vai solicitar ninguna outra subvención ou axuda para a mesma finalidade procedentes de calquera outra Administración ou ente público.</p>
<p>-DNI do solicitante e demais membros da unidade familiar.</p>
<p>-Certificado de estudios, se fose o caso.</p>
<p>-Certificado de ter formalizada a matrícula.</p>
<p>-Certificado de empadroamento e residencia habitual expedido polo concello e referido ó ano de presentación da solicitude.</p>
<p>-Fotocopia compulsada completa das declaracións polo imposto sobre a renda das persoas físicas dos compoñentes que integran a unidade familiar e que teñan a obriga de realizala, correspondentes ó ano 2001, ou certificado da Axencia Estatal de Administración Tributaria de non tela presentado.</p>
<p>-De non achega-la fotocopia compulsada da declaración da renda ou certificado de non tela presentada outorgarase 0 puntos por este epígrafe.</p>
<p>Artigo 10º.-Presentación de solicitudes.</p>
<p>As solicitudes poderanse presentar ata a data límite do 30 de setembro nos centros docentes onde os solicitantes vaian segui-los seus estudios durante o curso académico 2002/2003.</p>
<p>Así mesmo, as solicitudes poderán presentarse nas delegacións territoriais da Consellería de Pesca e Asuntos Marítimos, ou por calquera das formas establecidas na Lei 30/1992, de réxime xurídico da administracións públicas e do procedemento administrativo común (modificada pola Lei 4/1999), dentro do prazo establecido no anterior parágrafo.</p>
<p>Artigo 11º.-Comisión de valoración.</p>
<p>1. Para o estudio das solicitudes presentadas e selección de posibles bolseiros, constituirase en</p>
<p>cada centro unha comisión coa seguinte composición:</p>
<p>Presidente: o delegado territorial correspondente.</p>
<p>Vocais: o director do centro.</p>
<p>O xefe de estudios do centro.</p>
<p>Un representante da Dirección Xeral de Innovación e Desenvolvemento Pesqueiro.</p>
<p>Dous profesores membros do consello escolar do centro docente.</p>
<p>Un representante dos pais de alumnos, membro do consello escolar.</p>
<p>Secretario: o secretario do centro docente, que actuará como secretario da comisión, con voz e sen voto.</p>
<p>2. Das reunións realizadas polas comisións a que se refire o punto anterior, comezando pola da súa constitución, levantarase acta, que será remitida á Dirección Xeral de Innovación e Desenvolvemento Pesqueiro.</p>
<p>3. As solicitudes de bolsa deberán ser estudiadas e comprobadas para selecciona-las que deban ser atendidas.</p>
<p>4. A comisión de valoración confeccionará e fará pública no taboleiro de anuncios do centro correspondente a lista provisional de solicitudes admitidas e denegadas, coa causa de denegación, se é o caso, e tendo en conta a prelación segundo o baremo establecido para o efecto.</p>
<p>5. Publicada esta lista, os solicitantes terán un prazo de 10 días naturais para reclamacións e emenda da documentación por eles achegada.</p>
<p>6. Transcorrido o dito prazo, a comisión elaborará a lista definitiva de solicitudes admitidas e excluídas que será remitida á Dirección Xeral de Innovación e Desenvolvemento Pesqueiro.</p>
<p>Artigo 12º.-Resolución.</p>
<p>1. A Dirección Xeral de Innovación e Desenvolvemento Pesqueiro dictará resolución pola que se aproba a lista definitiva de adxudicatarios que se publicará nas delegacións territoriais correspondentes e no taboleiro de anuncios dos centros docentes respectivos.</p>
<p>2. Contra esta resolución poderase interpoñer, segundo o disposto nos artigos 114 e 115 da Lei 30/1992, modificada pola Lei 4/1999, recurso de alzada perante o conselleiro de Pesca e Asuntos Marítimos no prazo dun mes contado desde o día seguinte ó da notificación ou publicación da citada resolución, que será substanciado pola Dirección Xeral de Innovación e Desenvolvemento Pesqueiro.</p>
<p>3. A Dirección Xeral de Innovación e Desenvolvemento Pesqueiro poderá denega-la axuda se se comprobase a falsidade nalgún dos documentos achegados, así como que a familia do solicitante teña unha renda familiar dispoñible elevada.</p>
<p>A falsidade dos datos ou falsificación de documentos que se presenten, calquera que sexa o momento no que se demostre a inexactitude, terá como consecuencia a perda de tódolos dereitos dos solicitantes que incorran nesta situación, e, polo tanto, a devolución total da cantidade percibida, ademais das responsabilidades a que houbese lugar, logo da apertura do correspondente expediente.</p>
<p>Artigo 13º.-Pagamento.</p>
<p>1. Os pagamentos faranse dunha soa vez polo importe concedido, unha vez rematado o curso para o que se solicitou a axuda e logo de certificación do centro de que os alumnos beneficiarios asistiron regularmente ás clases e se presentaron ós exames.</p>
<p>2. Xunto coa mencionada certificación deberase acompañar, unha declaración de cada un dos beneficiarios manifestando que non percibiu nin está pendente de percibir outra subvención ou axuda para a mesma finalidade procedentes de calquera outra Administración ou ente público.</p>
<p>Artigo 14º</p>
<p>1. O beneficiario está obrigado ó reintegro total ou parcial da axuda no suposto de incumprimento das condicións establecidas para a súa concesión.</p>
<p>2. Ademais, está obrigado a facilitar toda a información que lle sexa requirida pola Intervención Xeral da Comunidade Autónoma de Galicia, o Tribunal de Contas e o Consello de Contas no exercicio das súas funcións de fiscalización e control do destino das axudas.</p>
<p>3. Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>4. Para o non establecido especificamente na presente orde, haberá que aterse ó disposto nos artigos 78 e 79 do Decreto lexislativo 1/1999, do 7 de outubro, modificado pola Lei 8/1999, do 30 de decembro, de medidas fiscais e orzamentarias e de función pública e actuación administrativa, o Decreto 287/2000, do 21 de novembro e demais normativa aplicable.</p>
<p>Disposicións derradeiras</p>
<p>Primeira.-Facúltase a Dirección Xeral de Innovación e Desenvolvemento Pesqueiro para dictar, no ámbito das súas competencias, as resolucións necesarias para o mellor cumprimento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de agosto de 2002.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

