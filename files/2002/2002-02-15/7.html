---
date: '2002-02-15'
id: 2EFA
page: 1
number: 34
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 8 de febreiro de 2002 pola que se establecen as bases que rexen as
  axudas a mozos e mozas para a realización de cursos de idiomas en calquera dos
  estados membros da Unión Europea.
range: Orde
url: 'https://www.xunta.gal/dog/Publicados/2002/20020215/Anuncio2EFA_gl.html'
---
<p>O Estatuto de autonomía de Galicia establece no seu artigo 27 que lle corresponde á Comunidade Autónoma galega a competencia exclusiva nas materias do deporte e a axeitada utilización do lecer, así como a promoción do desenvolvemento comunitario.</p>
<p>Así mesmo, polo Decreto 285/1989, do 16 de decembro, asúmense as funcións e servicios transferidos pola Administración do Estado á Comunidade Autónoma de Galicia en materia de promoción sociocultural, no ámbito da xuventude e desenvolvemento comunitario.</p>
<p>Con aprobación do Decreto 306/2001, do 15 de decembro, estableceuse a actual estructura orgánica da Xunta de Galicia, e co Decreto 310/2001, do 17 de decembro, a dos seus departamentos, establecendo no seu artigo 11 a estructura básica da Consellería de Familia e Promoción do Emprego, Muller e Xuventude, estructura que se desenvolve polo Decreto 488/1997, do 26 de decembro, modificado polos decretos 117/1999, do 23 de abril, 202/2000, do 21 de xuño e 200/2001, do 27 de agosto, que dispón no seu artigo 8 que á Dirección Xeral de Xuventude lle corresponde a xestión e coordinación das actuacións da consellería en materia de xuventude, así como das políticas xuvenís de carácter interdepartamental e, especificamente, o apoio ó desenvolvemento da actividade xuvenil, así como o fomento da participación da xuventude na vida social.</p>
<p>A Consellería de Familia e Promoción do Emprego, Muller e Xuventude, como órgano da Administración autonómica responsable do exercicio das competencias e funcións en materia de políticas activas de xuventude, entende que para facilita-la formación da xuventude e acada-la súa autonomía persoal, é fundamental promove-lo coñecemento de idiomas dos países da Unión Europea, por ser este ámbito xeográfico unha ampliación da nosa sociedade e, polo tanto, unha ampliación das posibilidades onde acada-la integración e a autonomía persoal da nosa xuventude.</p>
<p>Así mesmo, a formación en idiomas estranxeiros configúrase como un obxectivo instrumental que dota de operatividade a función de fomento e promoción de intercambios e mobilidade de mozos e mozas con países estranxeiros, competencia desta consellería a través das funcións atribuídas á Dirección Xeral de Xuventude no artigo 8.2º do Decreto 488/1997, do 26 de decembro, polo que se establece a estructura orgánica da Consellería de Familia e Promoción do Emprego, Muller e Xuventude (DOG nº 12, do 20 de xaneiro de 1998).</p>
<p>A Consellería de Educación e Ordenación Universitaria convoca anualmente unha liña de subvencións similares ó obxecto desta orde, e dirixida ós estudiantes que estean matriculados nalgún centro universitario. Para cubri-lo colectivo da xuventude que non cumpre este requisito excluínte, a Consellería de Familia e Promoción do Emprego, Muller e Xuventude entende que para darlles igualdade de oportunidade a tódolos mozos e mozas, os destinatarios desta orde de subvencións deben ser aqueles que non estean matriculados nun centro universitario.</p>
<p>Esta convocatoria axústase ó disposto no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, na súa redacción dada pola Lei 8/1999, do 30 de decembro, de medidas fiscais e orzamentarias e de función pública e actuación administrativa, e no Decreto 287/2000, do 21 de novembro, que o desenvolve e, en concreto, no relativo ós principios de obxectividade, concorrencia e publicidade na concesión das axudas e subvencións e no establecido no Decreto 401/2001, do 28 de decembro, polo que se regula a prórroga dos orzamentos xerais da Comunidade Autónoma de Galicia, do ano 2001, para o exercicio 2002.</p>
<p>Por todo isto,</p>
<p>DISPOÑO:</p>
<p>Artigo 1º.-Obxecto.</p>
<p>Esta disposición ten por obxecto proceder á convocatoria e establece-las bases para regula-la concesión de axudas para os mozos e mozas que reúnan</p>
<p>os requisitos e condicións establecidos nesta orde, interesados en realizar un curso de idiomas nun Estado membro da Unión Europea.</p>
<p>Artigo 2º.-Orzamento.</p>
<p>A Consellería de Familia e Promoción do Emprego, Muller e Xuventude financiará as anteditas axudas con cargo á partida orzamentaria 14.05.355B.480.0 dos orzamentos xerais da Comunidade Autónoma de Galicia para o ano 2002 cunha contía de 90.152 euros, cantidade prorrogada polo Decreto 401/2001, do 28 de decembro, polo que se regula a prórroga dos orzamentos xerais da Comunidade Autónoma de Galicia, do ano 2001, para o exercicio 2002; sen prexuízo da posible ampliación futura do crédito, unha vez aprobados os orzamentos xerais da Comunidade Autónoma de Galicia para o ano 2002, ampliación que, de producirse, será obxecto de publicación no Diario Oficial de Galicia.</p>
<p>Artigo 3º.-Destinatarios.</p>
<p>Poderán solicita-las axudas tódalas persoas físicas que reúnan os seguintes requisitos:</p>
<p>a) Ter entre 18 e 30 anos ó remate do prazo de presentación de solicitudes.</p>
<p>b) Ter fixada a súa residencia en Galicia.</p>
<p>c) Realizar un curso de idiomas en calquera dos estados membros da Unión Europea, cunha duración igual ou superior a tres semanas e cun mínimo de 15 horas lectivas por semana ou 45 horas por curso, no período comprendido, única e exclusivamente, entre o 1 de xuño e o 31 de outubro de 2002.</p>
<p>d) Non estar matriculado no curso académico 2001/2002 en ningún centro universitario. Poden solicitar axudas as persoas que xa teñan finalizados os seus estudios universitarios.</p>
<p>Artigo 4º.-Solicitudes e documentación.</p>
<p>1. As solicitudes, segundo o modelo anexo I desta orde, presentaranse no Rexistro da Consellería de Familia e Promoción do Emprego, Muller e Xuventude, sita no edificio administrativo San Caetano, sen número, código postal 15781, en Santiago de Compostela; ou ben por calquera dos medios previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>2. As solicitudes deberán ir xunto coa seguinte documentación:</p>
<p>a) Copia do DNI e NIF do solicitante.</p>
<p>b) Xustificación de ingresos da unidade familiar: copia compulsada da declaración do IRPF, correspondente ó ano 2000, de cada membro da unidade familiar obrigado a declarar.</p>
<p>No caso de non ter obriga de presentar declaración:</p>
<p>1. Os solicitantes de devolución rápida (mod. 104), achegarán copia compulsada da comunicación que lles envía a Axencia Estatal de Administración Tributaria en aplicación do artigo 81 da Lei 40/1998, do 9 de decembro, do imposto sobre a renda das persoas físicas.</p>
<p>2. As persoas non obrigadas a declarar e que non solicitan devolución rápida (mod. 104), achegarán certificación dos datos existentes na Administración, expedida pola Axencia Estatal de Administración Tributaria, en aplicación do artigo 16 da Lei 1/1998, do 26 de febreiro, de dereitos e garantías dos contribuíntes.</p>
<p>c) Certificación emitida polo centro de idiomas onde conste a duración, en horas lectivas por semana, do curso.</p>
<p>d) Información sobre o período, localidade e Estado membro da Unión Europea no que se desenvolverá o curso elixido.</p>
<p>e) Certificación acreditativa da residencia do solicitante.</p>
<p>f) Fotocopia compulsada do libro de familia numerosa, de se-lo caso.</p>
<p>g) Documento facilitado pola entidade bancaria a nome do interesado, no que conste o código da conta do cliente comprensivo dos códigos que identifican ó banco ou caixa, a oficina, o díxito de control e o número de conta.</p>
<p>h) Declaración xurada do solicitante conforme non percibe ningún outro tipo de bolsa ou axuda de ningunha outra entidade pública para cursos similares ós que son obxecto desta orde.</p>
<p>i) Declaración xurada de non estar matriculado en ningún centro universitario no curso académico 2001/2002.</p>
<p>3. O prazo de presentación de solicitudes será dun mes, contado a partir do día seguinte ó da publicación desta orde no Diario Oficial de Galicia.</p>
<p>Artigo 5º.-Importe das axudas.</p>
<p>1. O importe de cada unha das axudas destinarase a sufragar parte dos gastos derivados do desprazamento, matrícula, mantenza e aloxamento no Estado concreto no que se desenvolva o curso.</p>
<p>2. Estas axudas son incompatibles co aproveitamento de calquera outro tipo de axudas ou bolsas de institucións públicas destinadas a actividades similares.</p>
<p>3. O importe da axuda regulada terá que ser de tal contía que, en ningún caso, supere o custo da actividade que desenvolverá o beneficiario ou, se é o caso, a porcentaxe máxima do investimento subvencionable que legalmente se estableza.</p>
<p>Artigo 6º.-Criterios de valoración.</p>
<p>Os criterios de valoración que se terán en conta para conceder estas axudas serán os seguintes:</p>
<p>-Menores ingresos familiares en renda per cápita.</p>
<p>-Ser membro de familia numerosa.</p>
<p>-Maior duración do curso en horas lectivas.</p>
<p>-Lugar de realización do curso.</p>
<p>-Que o curso estea recoñecido por un organismo oficial competente no ensino de idiomas, extremo que se terá en conta se o solicitante achega un certificado oficial ou ben fotocopia compulsada.</p>
<p>-Pertencer a unha asociación xuvenil inscrita no censo de entidades xuvenís dependente da Dirección Xeral de Xuventude, extremo que se terá en conta se o solicitante achega un certificado da asociación xuvenil ou ben fotocopia compulsada.</p>
<p>Artigo 7º.-Comisión de avaliación.</p>
<p>1. A selección de candidatos será realizada por unha comisión de avaliación integrada por:</p>
<p>Presidente: o subdirector xeral de Promoción e Actividades ou persoa en quen delegue.</p>
<p>Vocal: a xefa de servicio de Promoción de Actividades.</p>
<p>Secretario: o xefe de sección de Instalacións Xuvenís e Xestión Económica, que actuará con voz e voto.</p>
<p>2. Se por calquera causa, no momento en que a comisión de avaliación teña que examina-las solicitudes, o vocal ou o secretario non puidesen asistir, serán substituídos pola persoa que para o efecto se nomee. O dito nomeamento deberá recaer noutra persoa da Dirección Xeral de Xuventude.</p>
<p>Artigo 8º.-Tramitación e resolución.</p>
<p>1. Unha vez comprobado que tódalas solicitudes reúnen os requisitos establecidos nesta orde de convocatoria e valorado conforme os criterios de valoración fixados, expostos no artigo 6 desta orde, a comisión de avaliación elevará un informe-proposta de adxudicatarios. Correspóndelle á directora xeral de Xuventude, por delegación da conselleira de Familia e Promoción do Emprego, Muller e Xuventude, a resolución destas axudas.</p>
<p>2. A resolución da solicitude de subvención seralles notificada a tódolos solicitantes, no prazo máximo de catro meses, contados desde a publicación desta orde no Diario Oficial de Galicia. Transcorrido o dito prazo sen que recaia resolución expresa, deberá entenderse desestimada a petición correspondente. A dita resolución esgota a vía administrativa e contra ela poderá interpoñerse o recurso potestativo de reposición ante o mesmo órgano que resolveu, no prazo dun mes, na forma e condicións que determina a Lei 30/1992, do 26 de novembro, de réxime</p>
<p>xurídico das administracións públicas e do procedemento administrativo común, ou ser impugnadas directamente ante a xurisdicción contencioso-administrativa, no prazo de dous meses contados a partir do día seguinte ó da notificación da resolución, de conformidade co disposto na Lei 29/1998, do 13 de xullo, reguladora da xurisdicción contencioso-administrativa.</p>
<p>3. Os solicitantes ós que non se lles concedese a subvención dispoñerán dun prazo dun mes, contado a partir da comunicación da resolución, para retiraren a documentación presentada. Transcorrido o dito prazo, esta arquivarase.</p>
<p>Artigo 9º.-Xustificación da axuda e pagamento.</p>
<p>1. Unha vez concedida a subvención e notificada a resolución, a Dirección Xeral de Xuventude poderá efectuar proposta de pagamento anticipado dun 80% sobre a subvención concedida, sempre e cando non supere o importe dun millón de pesetas.</p>
<p>Para efectua-lo pagamento anticipado, é imprescindible presentar xustificante do pagamento da matrícula do curso, a través de factura orixinal ou fotocopia compulsada desta.</p>
<p>2. O pagamento do segundo prazo da cantidade adxudicada efectuarase unha vez realizada a actividade subvencionada.</p>
<p>3. En relación cos puntos anteriores, antes do 15 de novembro do ano 2002 os beneficiarios deben xustificar tanto a realización e aproveitamento do curso, a través do certificado emitido polo centro de idiomas no que se estea matriculado, como o importe total da axuda concedida, a través de facturas orixinais ou, en todo caso, fotocopias compulsadas dos gastos derivados da realización do curso (matrícula, desprazamento, manutención e aloxamento).</p>
<p>Artigo 10º.-Obrigas do beneficiario.</p>
<p>1. Emprega-la axuda recibida en sufraga-los gastos inherentes á realización do curso de idiomas no país estranxeiro.</p>
<p>2. Xustifica-los gastos incorridos na matrícula, desprazamento e estadía no país onde realice o curso de idiomas.</p>
<p>3. Xustifica-la realización e aproveitamento do curso a través de certificación do centro de idiomas no que se estea matriculado.</p>
<p>4. Presentar, no momento da xustificación da execución total da actividade subvencionada e, en calquera caso, antes do derradeiro pagamento, unha declaración complementaria do conxunto das axudas solicitadas para a mesma actividade, tanto as aprobadas ou concedidas como as pendentes de resolución, das administracións públicas competentes ou calquera dos seus organismos, entes ou sociedades.</p>
<p>5. Estar sometido ás actuacións de comprobación que efectuará a Dirección Xeral de Xuventude, e ás de control financeiro que corresponden á Inter</p>
<p>vención Xeral da Comunidade Autónoma en relación coa axuda concedida, e ás previstas na lexislación do Tribunal de Contas e do Consello de Contas.</p>
<p>Artigo 11º.-Reintegro ou modificación da subvención.</p>
<p>1. Procederá o reintegro nos termos e supostos previstos no artigo 78.9º da Lei de réxime financeiro e orzamentario, en redacción dada pola Lei 8/1999, do 30 de decembro, de medidas fiscais e orzamentarias e de función pública e actuación administrativa, e nos artigos 19 e 20 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>2. Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da axuda.</p>
<p>Artigo 12º.-Renuncias.</p>
<p>Se por calquera circunstancia o beneficiario non puidese realiza-lo curso de idiomas, deberá presentar unha renuncia á subvención concedida.</p>
<p>Os destinatarios das axudas que renuncien a ela poderán ser substituídos pola Dirección Xeral de Xuventude de acordo coa lista de reserva, se a houbese.</p>
<p>Disposicións adicionais</p>
<p>Primeira.-Apróbase a delegación de atribucións da conselleira de Familia e Promoción do Emprego, Muller e Xuventude na directora xeral de Xuventude para resolve-la concesión, denegación, modificación ou outras incidencias das subvencións previstas nesta orde, así como para autoriza-los gastos e ordena-los correspondentes pagamentos.</p>
<p>Segunda.-Facúltase a directora xeral de Xuventude para dictar cantas disposicións sexan precisas en relación con esta orde.</p>
<p>Terceira.-En todo caso, a concesión das axudas terá como límite a cantidade consignada na correspondente aplicación orzamentaria para o ano 2002.</p>
<p>Cuarta.-Os beneficiarios destas axudas quedan suxeitos ó réxime de infraccións e sancións previstas para esta materia no texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de febreiro de 2002.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

