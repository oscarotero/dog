---
date: '2002-11-08'
id: 165F6
page: 15
number: 216
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Orde do 29 de outubro de 2002 pola que se determinan os requisitos para a
  autorización de parques eólicos singulares.
range: Orde
url: 'https://www.xunta.gal/dog/Publicados/2002/20021108/Anuncio165F6_gl.html'
---
<p>O Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia, introduce no seu capítulo V unha novidade, ó incorporar unha nova categoría de parques eólicos, os denominados singulares, que intenta desenvolver unha nova concepción nestas instalacións de xeración que non é outra que a de achegar esta ó consumidor final. Por outra banda, a disposición derradeira segunda autoriza o conselleiro competente en materia de enerxía para dicta-las disposicións necesarias para o seu desenvolvemento.</p>
<p>Así, e dun rápido exame do articulado do antedito título, podemos distinguir dous tipos de parques eólicos singulares: os destinados preferentemente ó autoconsumo e os dirixidos á mellora da calidade de subministración das Pemes distribuidoras.</p>
<p>Por outro lado, dentro do primeiro tipo podemos observar un subgrupo que é o dos parques de titularidade municipal.</p>
<p>Se ben os artigos 22 e 23 establecen os requisitos que deben reuni-las solicitudes así como a tramitación a que estas se someterán, unha mínima coherencia na actuación administrativa fai conveniente, ó igual que nos parques eólicos comúns, determinar anualmente unha cota máxima de potencia para os parques eólicos singulares, así como un procedemento previo para a selección daqueles parques que resulten admitidos a tramitación dentro da mencionada cota máxima. Desta forma, resulta posible determinar dentro das limitacións que impón a planificación e o desenvolvemento das infraestructuras de evacuación, cales das solicitudes son as que reúnen máis requisitos valorables para inicia-la tramitación propiamente dita.</p>
<p>Por último, considérase conveniente para efectos de economía procedemental incluír nesta orde a convocatoria anual para a presentación de solicitudes.</p>
<p>Na súa virtude,</p>
<p>DISPOÑO:</p>
<p>Artigo 1º.-Obxecto.</p>
<p>Mediante a presente orde desenvólvese o capítulo V do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia, relativo ós parques eólicos singulares.</p>
<p>Artigo 2º.-Potencia admitida a tramitación.</p>
<p>As solicitudes de parques eólicos singulares deberán someterse a un procedemento previo de admisión a tramitación, para o cal deberán solicita-la súa admisión á convocatoria anual que realizará a consellería competente en materia de enerxía e dentro do prazo que se habilite para iso.</p>
<p>En cada convocatoria anual establecerase unha cota máxima de potencia para a tramitación de parques eólicos singulares. A potencia total das instalacións admitidas a trámite non excederá esta cota de potencia.</p>
<p>Artigo 3º.-Requisitos dos solicitantes.</p>
<p>Cando a solicitude se refira a parques destinados preferentemente ó autoconsumo de enerxía, o consumo eléctrico que se acredite debe ser efectuado polo solicitante ou por unha sociedade na que a entidade consumidora de electricidade posúe, polo menos, unha participación do 51% no seu capital social, participación que terá que manterse ó longo da vixencia da autorización do parque eólico singular.</p>
<p>No caso de que o solicitante sexa un concello, este deberá presentar unha xustificación de ter realizado os trámites previstos no artigo 309 da Lei de Administración local de Galicia.</p>
<p>Artigo 4º.-Localización do parque.</p>
<p>No caso de parques destinados preferentemente ó autoconsumo, a instalación eólica proxectada deberá situarse no mesmo termo municipal no que se produce o dito autoconsumo eléctrico, salvo no suposto de parques que non teñan carácter municipal, sempre que o centro de consumo estea situado a unha distancia do parque inferior a 20 km.</p>
<p>Artigo 5º.-Acreditación do autoconsumo.</p>
<p>O consumo eléctrico deberá acreditarse mediante certificado da compañía distribuidora ou comercializadora, no que se faga consta-la enerxía eléctrica consumida polo solicitante no último ano natural completo.</p>
<p>Artigo 6º.-Documentación que se deberá presentar.</p>
<p>Conxuntamente coa solicitude, ademais, dese-lo caso, da acreditación a que se refire o punto anterior, deberá presentarse a seguinte documentación:</p>
<p>a) Municipio no que se pretende realiza-la instalación de aproveitamento eólico.</p>
<p>b) Memoria descritiva das obras e instalacións que se realizarán, con indicación da localización e da superficie afectada pola situación das instalacións eléctricas, expresada en coordenadas UTM, así como da potencia que se pretende instalar, incluíndo un programa ou previsión de desenvolvemento.</p>
<p>c) Orzamento da instalación.</p>
<p>d) Medidas eólicas: forma de obtención, resultados e análise. Xustificación documental da súa realización, que non será inferior a un período de 18 meses, obtidos mediante estación meteorolóxica situada na zona do parque. Para demostra-las medidas eólicas poderase substituí-lo requisito anterior por un certificado expedido por unha entidade de recoñecido prestixio nas mencionadas actuacións.</p>
<p>e) Determinación de potenciais eólicos.</p>
<p>f) Estimación da producción media anual.</p>
<p>g) Estudio técnico-económico de viabilidade.</p>
<p>h) Posible punto de evacuación da enerxía producida, coa súa xustificación.</p>
<p>i) En caso de existir, acordos e/ou convenios con entidades públicas e/ou administracións territoriais e/ou propietarios de terreos afectados no caso da súa existencia.</p>
<p>j) Xustificación de coordinación con plans de ordenación do territorio e/ou urbanísticos.</p>
<p>k) Previsión do adecuado cumprimento das condicións de protección do ambiente e a minimización dos impactos ambientais.</p>
<p>Artigo 7º.-Criterios de valoración.</p>
<p>A resolución aplicará como criterios de valoración os seguintes:</p>
<p>-Eficiencia enerxética da instalación.</p>
<p>-Desenvolvementos vinculados a terreos e municipios afectados.</p>
<p>-Potencial eólico da instalación. A producción do parque eólico deberá supera-las 2.400 horas equivalentes, agás nos casos de proxectos de carácter demostrativo.</p>
<p>-Posibilidade de interconexión á rede eléctrica de distribución e influencia no seu desenvolvemento.</p>
<p>-Efectos ambientais.</p>
<p>-Influencia socioeconómica e carácter demostrativo asociados á implantación da instalación eólica solicitada.</p>
<p>-A existencia de acordos ou convenios con persoas ou entidades afectadas pola instalación.</p>
<p>-Viabilidade económica e financeira do proxecto.</p>
<p>Artigo 8º.-Resolución.</p>
<p>Transcorrido un mes a partir da finalización do prazo de presentación de solicitudes, o conselleiro con competencia en materia de enerxía emitirá resolución na que se recollerá a relación de parques eólicos singulares admitidos a tramitación na convocatoria anual, establecéndose a tramitación ambiental necesaria para cada parque eólico singular, de acordo co disposto no artigo 23 do Decreto 302/2001, para o cal será oída a comisión de seguimento creada en virtude da disposición adicional segunda do Decreto 302/2001.</p>
<p>Posteriormente, nun prazo non superior a tres meses contados a partir da citada resolución, deberá presentarse a documentación recollida no artigo 22 do citado Decreto 302/2001, así como a documentación acreditativa do cumprimento dos requisitos esixidos no artigo 121.3º do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
<p>Artigo 9º.-Garantía.</p>
<p>Co fin de garanti-lo cumprimento das súas obrigas, o promotor ou o titular da autorización do parque deberá constituír, no prazo dun mes a partir da comunicación da resolución de autorización, unha fianza por importe do 2 por cento do orzamento da instalación.</p>
<p>A falta de constitución da fianza ou a súa constitución inadecuada dará lugar á revogación da autorización.</p>
<p>Esta fianza constituirase na Caixa Xeral de Depósitos da Consellería de Economía e Facenda da Xunta de Galicia, en calquera das formas sinaladas no artigo 11 punto 3º do Decreto 1775/1967, do 22</p>
<p>de xullo, e será devolta unha vez que se formalice a acta de posta en marcha da instalación.</p>
<p>Disposición adicional</p>
<p>Mediante a presente orde, ábrese a convocatoria de solicitude de admisión a trámite de parques eólicos singulares, que estará vixente durante un mes a partir do día seguinte ó da publicación desta orde.</p>
<p>Para os efectos do artigo 2º, a potencia que se outorgará na convocatoria correspondente ó ano 2002 é de 25 MW.</p>
<p>Disposición transitoria</p>
<p>As solicitudes de parques eólicos singulares presentadas con anterioridade á entrada en vigor da presente orde, ó abeiro do Decreto 302/2001, do 25 de outubro, polo que se regula o aproveitamento de enerxía eólica na Comunidade Autónoma de Galicia quedan incluídas de forma automática na convocatoria de solicitude de admisión a trámite que se abre na presente orde.</p>
<p>Disposición derradeira</p>
<p>Esta orde entrará en vigor o día seguinte ó da súa publicación.</p>
<p>Santiago de Compostela, 29 de outubro de 2002.</p>
<p>Juan Rodríguez Yuste</p>
<p>Conselleiro de Industria e Comercio</p>

