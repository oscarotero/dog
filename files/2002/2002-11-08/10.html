---
date: '2002-11-08'
id: 1661A
page: 15
number: 216
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 31 de outubro de 2002 pola que se convocan unhas xornadas sobre
  o novo réxime xurídico das autorizacións ambientais.
range: Resolución
url: 'https://www.xunta.gal/dog/Publicados/2002/20021108/Anuncio1661A_gl.html'
---
<p>Dentro do Plan de actividades da Escola Galega de Administración Pública para o 2002 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración coa Consellería de Medio Ambiente e coa Revista de Derecho Urbanístico y Medio Ambiente, unhas xornadas sobre o novo réxime xurídico das autorizacións ambientais, convocatoria que se desenvolverá conforme as seguintes bases:</p>
<p>Primeira.-Obxectivos.</p>
<p>Desde hai algunhas décadas, o ser humano está contemplando e estudiando o territorio no que vive dunha manera diferente. Tomou conciencia da importancia de coida-lo seu contorno e manter un mínimo de normas para non caer no esgotamento, tanto dos seus recursos como da propia vida existente. Nembargantes, a tarefa non é sinxela xa que hai que loitar con innumerables condicionantes, naturais uns, normativos outros, que ás veces voluntaria e outras involuntariamente e, nalgúns casos, de maneira forzada e delictuosa vulneran unha e outra vez os preceptos normativos existentes en proveito dun mal chamado progreso. De aí os esforzos, case nunca fáciles, para compaxinar uns e outros.</p>
<p>Estas xornadas pretenden dar unha visión ampla do panorama ambiental español, en xeral, e galego, en particular. Nelas estúdianse as máis recentes disposicións que veñen a enche-los ocos existentes, achegando novas visións xurídico-prácticas do modo e maneira de controla-los diferentes procesos, a fin de lograr un desenvolvemento controlado que facilite a súa práctica, pero que non dane nin vulnere os principios ambientais.</p>
<p>Segunda.-Contido.</p>
<p>Trataranse estes temas:</p>
<p>-O ordenamento ambiental: confluencia da normativa comunitaria, estatal, autonómica e local. As autorizacións ambientais: normativa reguladora. Lexislación ambiental e lexislación sectorial.</p>
<p>-A Lei 16/2002, do 1 de xullo, de control integrado da contaminación: a autorización ambiental única.</p>
<p>-Autorizacións en razón dos efectos ambientais na lexislación sectorial: augas, minas, solo, residuos.</p>
<p>-As autorizacións ambientais: réxime xurídico. Suxeición a normas xurídicas e técnicas. Homologacións e certificacións.</p>
<p>-As autorizacións ambientais en Galicia (I): a nova articulación competencial derivada da Lei 16/2002, de control integrado da contaminación.</p>
<p>-As autorizacións ambientais en Galicia (II): a integración das autorizacións sectoriais no marco dos instrumentos de protección ambiental galegos.</p>
<p>Terceira.-Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>Cuarta.-Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da Delegación Provincial da Consellería da Presidencia, Relacións Institucionais e Administración Pública na Coruña (praza de Pontevedra, s/n, da citada cidade), os días 10 e 11 de decembro de 2002.</p>
<p>Quinta.-Inscrición.</p>
<p>-Prazo: remata o xoves, día 5 de decembro de 2002.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, Polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando por teléfono, o día 9 de decembro, de 8.30 a 14.30 horas, ós seguintes números: 981 54 62 39/44 ou 981 54 60 40.</p>
<p>Sexta.-Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>Sétima.-Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 31 de outubro de 2002.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

