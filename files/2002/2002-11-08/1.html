---
date: '2002-11-08'
id: 165F2
page: 15
number: 216
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 299/2002, do 24 de outubro, polo que se modifica o Decreto 312/2000,
  do 28 de decembro, polo que se establece a estructura orgánica da Consellería
  de Economía e Facenda.
range: Decreto
url: 'https://www.xunta.gal/dog/Publicados/2002/20021108/Anuncio165F2_gl.html'
---
<p>O Decreto 312/2000, do 28 de decembro, establece a estructura orgánica da Consellería de Economía e Facenda, recollendo no seu artigo 7º a Dirección Xeral de Orzamentos.</p>
<p>Á vista da substancial evolución da tramitación de expedientes en materia orzamentaria que corresponden á Subdirección Xeral de Orzamentos en relación cos compromisos plurianuais, execución e grao de realización dos programas de gasto e estudios sobre a súa racionalización, cómpre reforza-la estructura da dita unidade.</p>
<p>Por outra banda, o artigo 8º establece a estructura da Dirección Xeral de Política Financeira e Tesouro.</p>
<p>Nesta área a dimensión e complexidade das funcións de recepción, custodia e devolución dos depósitos e fianzas que se constitúen nos servicios centrais da Caixa Xeral de Depósitos da Comunidade Autónoma, así como o elevado volume e montante económico daquelas, aconsellan reorganiza-la estructura da Subdirección Xeral do Tesouro.</p>
<p>De acordo co exposto, por proposta do conselleiro de Economía e Facenda, tralos informes favorables das consellerías da Presidencia, Relacións Institucionais e Administración Pública e de Economía e Facenda, logo de deliberación do Consello da Xunta de Galicia, na súa reunión do día vintecatro de outubro de dous mil dous,</p>
<p>DISPOÑO:</p>
<p>Artigo 1º</p>
<p>Engádeselle un novo parágrafo 2.1.3 ó epígrafe 2.1 do artigo 7º do Decreto 312/2000, do 28 de decembro, polo que se establece a estructura orgánica da Consellería de Economía e Facenda, co seguinte contido:</p>
<p>«2.1.3. Servicio de Análise Orzamentaria e Avaliación do Gasto.</p>
<p>Exercerá as seguintes funcións:</p>
<p>a) Recepción e tramitación de informes relativos a compromisos plurianuais.</p>
<p>b) Elaboración de información específica relativa á execución e grao de realización dos distintos programas de gasto.</p>
<p>c) Elaboración de informes previos ás propostas de modificación orzamentaria.</p>
<p>d) Realización de estudios relacionados coa racionalización do gasto».</p>
<p>Artigo 2º</p>
<p>O artigo 8º do Decreto 312/2000, do 28 de decembro, polo que se establece a estructura orgánica da Consellería de Economía e Facenda, modifícase do seguinte xeito.</p>
<p>a) Suprímese o punto c) do parágrafo 2.2.1.</p>
<p>b) Engádeselle un novo parágrafo 2.2.3 que terá o seguinte contido:</p>
<p>«2.2.3. O Servicio da Caixa Xeral de Depósitos da Comunidade Autónoma, que terá ó seu cargo a constitución, custodia e devolución dos depósitos e fianzas constituídos nos servicios centrais da Caixa Xeral de Depósitos da Comunidade Autónoma».</p>
<p>Disposicións derradeiras</p>
<p>Primeira.-Facúltase o conselleiro de Economía e Facenda para dicta-las disposicións que sexan necesarias para o desenvolvemento e execución deste decreto.</p>
<p>Segunda.-As consellerías da Presidencia, Relacións Institucionais e Administración Pública e Economía e Facenda realizarán as modificacións que procedan na relación de postos de traballo da Consellería de Economía e Facenda, derivadas da estructura orgánica obxecto deste decreto.</p>
<p>Terceira.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecatro de outubro de dous mil dous.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

