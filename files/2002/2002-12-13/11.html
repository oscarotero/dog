---
date: '2002-12-13'
id: 1C5E2
page: 17
number: 240
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 26 de novembro de 2002 pola que se convocan axudas para o fomento da
  innovación empresarial e prestación de servicios, en réxime de concorrencia
  competitiva, no ámbito da Comunidade Autónoma de Galicia para o ano 2003, de
  acordo coas bases reguladoras establecidas na Orde do 11 de marzo de 2002
  (Diario Oficial de Galicia número 55, do 18 de marzo).
range: Orde
url: 'https://www.xunta.gal/dog/Publicados/2002/20021213/Anuncio1C5E2_gl.html'
---
<p>Na orde da Consellería de Industria e Comercio do 11 de marzo de 2002, pola que se establecen as bases reguladoras de axudas e subvencións en materia de industria, enerxía, minería, tecnoloxía e desenvolvemento sectorial, comercio e consumo, publicada no DOG nº 55, do 18 de marzo de 2002, fixábanse os criterios básicos da súa política de fomento de acordo coa previsión efectuada no artigo 4 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Entre os programas de incentivos recollidos na citada orde figura no punto 6 do artigo 1 o «Fomento da innovación empresarial e prestación de servicios», desenvolvido no seu anexo VI.</p>
<p>O contido desta orde axústase ó establecido polo Decreto 172/2001, do 12 de xullo, sobre incentivos para o desenvolvemento económico e fomento da actividade empresarial na Comunidade Autónoma de Galicia e financiarase con participación do Fondo Europeo de Desenvolvemento Rexional (Feder) e, en consecuencia, a súa tramitación quedará condicionada ó cumprimento do sinalado na normativa da Unión Europea.</p>
<p>En consecuencia e no uso das facultades que me foron conferidas,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto a convocatoria de axudas, en réxime de concorrencia competitiva, para o</p>
<p>fomento da innovación empresarial, así como a prestación de servicios por agrupacións de empresas ou asociacións que teñan como finalidade o fortalecemento do tecido empresarial na Comunidade Autónoma de Galicia para o ano 2003, de acordo co que dispón o anexo VI da Orde do 11 de marzo de 2002 pola que se establecen as bases reguladoras de axudas e subvencións en materia de industria, enerxía, minería, tecnoloxía e desenvolvemento sectorial, comercio e consumo, publicada no DOG nº 55, do 18 de marzo.</p>
<p>Artigo 2º.-Aplicacións orzamentarias.</p>
<p>Para a concesión das axudas, propias das actuacións que se convocan, destinaranse os créditos globais correspondentes ás aplicacións orzamentarias que se mencionan coa seguinte distribución:</p>
<table><tbody><tr><td></td></tr>
<tr><td>Aplicación</td><td>Denominación</td><td>Ano 2003
(euros)</td><td>Ano 2004
(euros)</td></tr>
<tr><td></td></tr>
</tbody></table>
<table><tbody><tr><td>08.03.754-A.770.0</td><td>Empresas privadas; apoio ó desenvolvemento de conglomerados</td><td>1.500.000</td><td>1.050.000</td></tr>
<tr><td></td></tr>
<tr><td>08.03.754-B.771.0</td><td>Empresas privadas; apoio ó desenvolvemento de conglomerados e industrias productivas</td><td>5.000.000</td><td>3.500.000</td></tr>
<tr><td></td></tr>
<tr><td>08.03.661-C.780.0</td><td>Familias e institucións sen fins de lucro; fomento de servicios ás asociacións</td><td>100.000</td><td>70.000</td></tr>
<tr><td></td></tr>
<tr><td>08.03.732-A.770.0</td><td>Empresas privadas; axudas a industrias do complexo da madeira</td><td>2.000.000</td><td>1.400.000</td></tr>
<tr><td></td></tr>
<tr><td>08.03.742-A.770.0</td><td>Empresas privadas; axudas a industrias do complexo do téxtil - confección</td><td>1.100.000</td><td>770.000</td></tr>
<tr><td></td></tr>
<tr><td>08.03.741-A.770.0</td><td>Empresas privadas; axudas a industrias do complexo da automoción</td><td>3.000.000</td><td>2.100.000</td></tr>
<tr><td></td></tr>
<tr><td>08.03.744-A.770.0</td><td>Empresas privadas; apoio á industria das telecomunicacións e audiovisual</td><td>800.000</td><td>560.000</td></tr>
<tr><td></td></tr>
<tr><td>08.03.754-B.770.0</td><td>Empresas privadas: potenciación actividades empresariais</td><td>3.000.000</td><td>2.100.000</td></tr>
<tr><td></td></tr>
<tr><td></td><td>Total:</td><td>16.500.000</td><td>11.550.000</td></tr>
<tr><td></td></tr></tbody></table>
<p>Estas cantidades poderanse incrementar en función das solicitudes presentadas e de acordo coas dispoñibilidades de crédito.</p>
<p>O gasto que se proxecta tramitarase como expediente anticipado e está condicionado á existencia de crédito adecuado e suficiente nos orzamentos do exercicio para 2003, de acordo co disposto no artigo 3 punto 3 in fine da Orde do 27 de novembro de 2000 pola que se modifica a Orde do 11 de febreiro de 1998 sobre tramitación anticipada de expedientes de gasto.</p>
<p>Artigo 3º.-Beneficiarios.</p>
<p>Serán beneficiarios as empresas, agrupacións e asociacións establecidas no anexo VI da orde de bases de 11 de marzo de 2002.</p>
<p>Terán carácter prioritario os conglomerados de automoción, madeira, téxtil e telecomunicacións e audiovisual.</p>
<p>Artigo 4º.-Actuacións subvencionables.</p>
<p>Terán carácter subvencionable aquelas accións que teñan por obxecto o desenvolvemento dalgunha ou dalgunhas das seguintes actuacións:</p>
<p>a) Adquisición de coñecemento estratéxico.</p>
<p>Serán incentivables os estudios que supoñan un alto valor engadido no ámbito da xestión estratéxica</p>
<p>empresarial ou xestión tecnolóxica, tales como a planificación da sucesión empresarial en Pemes familiares, a definición de modelos de organización funcional da empresa (organigrama), a análise prospectiva de mercados estratéxicos, a análise do contorno competitivo en xeral (benchmarking), as fórmulas de colaboración interempresarial ou de traballo en rede, os estudios de viabilidade inherentes a procesos de fusión de sociedades que teñan como obxectivo acadar un maior dimensionamento empresarial dentro do sector de referencia (industrial, loxístico, etc), a realización de diagnósticos tecnolóxicos, a prospectiva e coñecemento do estado da arte tecnolóxica e as súas aplicacións no contorno empresarial co obxecto de defini-las tecnoloxías que debe incorporar para mellora-lo proceso de producción.</p>
<p>Os estudios referidos a esta alínea deberán ser realizados por empresas ou entidades externas con experiencia en consultoría das materias de que se trate.</p>
<p>b) Desenvolvemento de conglomerados industriais e creación e desenvolvemento de liñas de negocio de empresas industriais.</p>
<p>Dentro deste epígrafe serán incentivables a adquisición de sistemas de fabricación completos e/ou bens de equipo que deberán referirse a:</p>
<p>1. Proxectos de sectores emerxentes: aqueles proxectos de investimento en sectores e/ou subsectores de especial relevancia tecnolóxica e non implantados, escasamente implantados ou con potencialidade de maior desenvolvemento en Galicia, tales como aeronáutica, biotecnoloxía, química fina, química farmacéutica, etc.</p>
<p>2. Proxectos en cooperación empresarial: aqueles proxectos de investimento que teñan por obxecto a utilización conxunta de capacidades productivas, de forma que permitan mellorar sensiblemente a competitividade das empresas cooperantes, a través da empresa solicitante ou a través dunha nova iniciativa empresarial dedicada para tal efecto.</p>
<p>3. Proxectos de diversificación sectorial: aqueles proxectos de investimento que non se comprendan no punto b1) e que teñan por obxecto a posta en marcha de liñas de fabricación ou bens de equipo necesarios para a diversificación de productos cara ó acceso a mercados diferentes.</p>
<p>4. Proxectos de desenvolvemento tecnolóxico: aqueles proxectos de investimento empresarial que impliquen o desenvolvemento de novos procesos productivos e/ou productos cara á súa comercialización substancialmente diferenciados. Non se entenderán como susceptibles de apoio os investimentos de substitución de activos fixos de carácter productivo.</p>
<p>En ningún caso se entenderán susceptibles de apoio os investimentos de substitución nin a compra de maquinaria que non sexa de primeiro uso, tampouco se considerarán incentivables os investimentos en activos procedentes de sociedades do mesmo grupo.</p>
<p>Así mesmo, establécese unha contía de investimento subvencionable mínima de 150.000 euros para cada unha das actuacións recollidas neste punto, por debaixo da cal non serán atendidas solicitudes ó abeiro da presente orde . Exceptúase o sector audiovisual e telecomunicacións que terá como contía de investimento subvencionable mínima 30.000 euros.</p>
<p>c) Apoio ás asociacións, agrupacións empresariais e institucións sen ánimo de lucro para actuacións en favor das empresas.</p>
<p>Serán incentivables os investimentos en intanxibles correspondentes a estudios e actuacións específicas que redunden nun beneficio sectorial ou a proxectos específicos de posta en marcha de novos servicios ás empresas. Nese sentido, entenderanse explicitamente excluídos aqueles investimentos baseados en prestación de servicios de carácter habitual ou que inclúan gasto corrente.</p>
<p>Así mesmo, serán incentivables os investimentos en tanxibles para a prestación de novos servicios.</p>
<p>Non se considerarán incentivables os investimentos en activos procedentes de sociedades do mesmo grupo.</p>
<p>Artigo 5º.-Contía das axudas.</p>
<p>As axudas poderán acadar, con carácter xeral, unha contía máxima do 40% do investimento subvencionable para cada proxecto.</p>
<p>Ademais, as actuacións comprendidas no artigo 4 letra a), terán un límite máximo de subvención de 30.000 euros por actuación.</p>
<p>Artigo 6º.-Ámbito temporal e actuacións plurianuais.</p>
<p>Á presente orde poderán acollerse as actuacións establecidas no artigo 4º desta orde, sempre que se realicen no período comprendido entre o 1 de xaneiro de 2003 e a data de xustificación do investimento recollida no artigo 13º desta orde.</p>
<p>Excepcionalmente poderán concederse subvencións plurianuais que superen o exercicio 2003, establecéndose os correspondentes compromisos de anualidade dentro dos límites establecidos pola lexislación vixente, de conformidade co prazo de execución do investimento, tendo que aterse ó disposto, para os efectos oportunos, no artigo 58º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, modificado pola Lei 5/2000, do 28 de decembro.</p>
<p>Para as actuacións plurianuais entenderase que os investimentos e pagamentos que se efectúen desde a data límite de xustificación do exercicio corrente ata o final de ano corresponderán á anualidade seguinte e, polo tanto, poderanse presentar como xustificantes para o cobramento da devandita anualidade.</p>
<p>Artigo 7º.-Obtención de formularios de solicitude.</p>
<p>Os formularios para as solicitudes de axuda reguladas nesta orde cubriranse e obteranse necesariamente polo solicitante a través da aplicación informática establecida no enderezo da Internet «<a href="http://www.xunta.es/conselle/in/index.htm».">http://www.xunta.es/conselle/in/index.htm».</a> Estes formularios así obtidos presentaranse sen engadir novos datos e sen realizar emendas ou riscaduras no seu formato orixinal.</p>
<p>Poderanse cubrir e obte-los formularios ata as 24 horas do día anterior á data de finalización do prazo de presentación de solicitudes.</p>
<p>Cada solicitude unicamente poderá referirse a unha das modalidades de actuacións subvencionables recollidas no artigo 4º.</p>
<p>No caso de dúbida, dificultades técnicas ou necesidade de máis información poderán dirixirse á Dirección Xeral de Tecnoloxía e Desenvolvemento Sectorial, a través do teléfono 981 54 55 55 ou do enderezo de correo electrónico axudas.industria.2003*xunta.es que adoptará as medidas necesarias para facilita-la presentación por escrito de solicitudes.</p>
<p>Artigo 8º.-Presentación de solicitudes e documentación.</p>
<p>As solicitudes, cubertas e obtidas conforme o artigo anterior, dirixiranse por triplicado exemplar ó conselleiro de Industria e Comercio e presentaranse no rexistro xeral dos servicios centrais, no das delegacións provinciais da Consellería de Industria e Comercio, ou a través dalgunha das formas recollidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo para a súa presentación será desde ó día seguinte ó da publicación desta orde no Diario Oficial de Galicia, ata o día 21 de febreiro de 2003, ambos inclusive.</p>
<p>As ditas solicitudes (compostas de anexo I, II e III) acompañaranse da seguinte documentación, todo isto por triplicado exemplar (orixinal ou copia compulsada e dúas copias):</p>
<p>a) Documentación técnica relativa ó proxecto.</p>
<p>a.1) Memoria e calquera outro documento que consideren conveniente achegar para mellora-la valoración da solicitude. Para as actuacións recollidas na letra b) do artigo 4º, a memoria deberá incluír un resumo da estratexía empresarial e a súa proxección de futuro.</p>
<p>Co obxecto de garanti-la igualdade nun procedemento en concorrencia competitiva entre os proxectos presentados ata a finalización do prazo de presentación establecido na convocatoria, non se procederá á tramitación daquelas solicitudes que non veñan acompañadas dunha memoria explicativa do proxecto para o que se solicita a axuda, mediante a que se poida coñece-lo obxectivo e o contido mate</p>
<p>rial de cada proxecto e comproba-lo seu encaixe dentro da correspondente modalidade de axuda.</p>
<p>a.2) Orzamento desagregado do investimento e copia dos orzamentos dos provedores. Se o provedor é unha empresa consultora deberase pór de manifesto a súa experiencia sobre o sector obxecto do traballo.</p>
<p>b) Documentación xurídico-administrativa do solicitante.</p>
<p>b.1) CIF da empresa solicitante ou NIF no caso de empresario individual.</p>
<p>b.2) Documento público acreditativo do poder de representación co que actúa o solicitante.</p>
<p>b.3) Fotocopia do DNI do/s representante/s.</p>
<p>b.4) Último recibo do imposto de actividades económicas (IAE) ou, se é o caso, declaración de non estar suxeito ó IAE. No caso de empresas que se constitúan no ano 2003, a alta no IAE deberase acreditar cando se presente a xustificación do investimento.</p>
<p>b.5) No caso de estar exento do imposto sobre o valor engadido (IVE), documentación acreditativa da devandita exención.</p>
<p>Artigo 9º.-Resolución.</p>
<p>Co obxecto de dar cumprimento ó principio de concorrencia competitiva, conforme co disposto no artigo 3.1º do Decreto 287/2000, do 21 de novembro, os servicios técnicos centrais da Dirección Xeral de Tecnoloxía e Desenvolvemento Sectorial emitirán informe razoado de avaliación.</p>
<p>Á vista do informe, o conselleiro de Industria e Comercio ou o delegado provincial, conforme co establecido no Decreto 88/1990, do 15 de febreiro, sobre desconcentración de competencias para a concesión de axudas e subvencións nos delegados provinciais ou territoriais da Xunta de Galicia, dictarán a resolución que proceda.</p>
<p>O prazo máximo para dictar e notificar ós interesados a resolución expresa será de seis meses contados desde o día seguinte ó da publicación desta orde. O vencemento do citado prazo, sen que se notifique a resolución expresa, lexitima o interesado para entender desestimada a súa solicitude por silencio administrativo.</p>
<p>Artigo 10º.-Modificación da resolución.</p>
<p>Para solicita-las modificacións establecidas no artigo 7.2º das bases reguladoras que rexen esta convocatoria os beneficiarios terán de prazo ata o día 30 de setembro da anualidade correspondente.</p>
<p>A conformidade expresa da Consellería de Industria e Comercio coas ditas modificacións, requirirá informe favorable da Dirección Xeral de Tecnoloxía e Desenvolvemento Sectorial, e só será outorgada cando non alteren significativamente o proxecto inicial.</p>
<p>Artigo 11º.-Outras obrigas dos beneficiarios.</p>
<p>As entidades beneficiarias de axudas deberán facer constar, na súa publicidade ou na información que xeren con respecto ó proxecto subvencionado, o cofinanciamento dos seus activos con fondos europeos Feder.</p>
<p>Os beneficiarios destas axudas deberán conserva-los xustificantes orixinais e o resto da documentación relacionada coa axuda ou subvención outorgada durante un período de cinco anos desde a súa concesión.</p>
<p>Artigo 12º.-Concesión de anticipos e constitución de garantías.</p>
<p>Poderanse conceder anticipos de ata o 50% da subvención concedida para a correspondente anualidade a aqueles beneficiarios que obtivesen axudas para as actividades definidas no artigo 4, letra b) naqueles casos nos que o investimento esixa pagamentos inmediatos, de acordo co establecido no artigo 16.Dous.3 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>O prazo para solicita-lo anticipo será dun mes a partir do día seguinte á data da recepción da notificación de concesión da subvención.</p>
<p>A concesión do anticipo farase por resolución motivada da consellería, que será notificada para que nun prazo de 15 días a partir desta notificación presenten o xustificante acreditativo da constitución da garantía mediante seguro de caución prestado por entidade aseguradora ou mediante aval solidario da entidade de crédito ou sociedade de garantía recíproca e que ten que ser depositado na Caixa Xeral de Depósitos da Xunta de Galicia, segundo se establece no artigo 17 do mencionado Decreto 287/2000; todo isto sen prexuízo das demais condicións específicas que se recollen nesta orde e as que, se é o caso, se inclúan na resolución.</p>
<p>O importe da garantía deberá cubri-lo importe do anticipo xunto cos xuros deste calculado ó tipo de xuro legal do diñeiro vixente no momento de concesión e polo prazo que medie entre a data de presentación da solicitude do anticipo e como mínimo aquela en que se cumpran dous meses do remate do prazo de xustificación da anualidade para a que se concedeu o anticipo.</p>
<p>A garantía será liberada unha vez xustificada e comprobada a realización do investimento ou a actividade obxecto de axuda.</p>
<p>Artigo 13º.-Xustificación do investimento.</p>
<p>Para o libramento de cada anualidade, o beneficiario deberá presentar, na respectiva delegación provincial ou nos servicios centrais da Consellería de Industria e Comercio a documentación xustificativa da realización do investimento que fose obxecto de subvención, tendo de prazo ata o 7 de novembro inclusive, da anualidade que corresponda. Poderase</p>
<p>tamén presentar a través dalgunha das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Esta documentación xustificativa, sen prexuízo do establecido no artigo 15 do Decreto 287/2000, do 21 de novembro, que se presentará por exemplar duplicado (orixinal ou copia compulsada e unha copia), constará dos seguintes documentos:</p>
<p>a) Memoria na que se describa a realización do investimento e os datos e incidencias máis significativos habidos na súa execución.</p>
<p>b) Xustificantes do proxecto para o libramento da axuda: deberán presentarse a totalidade das facturas dos provedores en relación cos investimentos subvencionados, emitidas dentro do período comprendido entre a data de inicio do proxecto e a data límite de xustificación establecida nesta orde (7 de novembro).</p>
<p>Así mesmo, como xustificantes de pagamento o beneficiario deberá presentar transferencia bancaria, certificación bancaria orixinal ou extracto de pagamento realizado entre a data de inicio do proxecto e a data límite de xustificación, nos que queden claramente identificados o receptor e o emisor do pagamento, segundo as seguintes modalidades:</p>
<p>b.1) Pola totalidade do investimento subvencionado.</p>
<p>b.2) Polo importe, como mínimo, da subvención concedida máis unha contía igual de fondos da empresa. Para o importe restante, ata o total do investimento subvencionado, presentaranse compromisos de pagamento en firme, con vencemento inferior ó 31 de decembro do seguinte ano.</p>
<p>Esta modalidade requirirá a constitución dunha garantía que cubra o importe da subvención xunto cos seus xuros, calculados ó tipo de xuro legal do diñeiro vixente no momento da solicitude do pagamento e polo prazo que medie desde esta data e o 31 de decembro do seguinte ano.</p>
<p>A constitución desta garantía farase por calquera dos medios establecidos no artigo 12º desta orde para o caso de anticipos, e será liberada unha vez xustificados e comprobados os pagamentos efectivos.</p>
<p>c) Para todas aquelas actuacións intanxibles deberase entregar, así mesmo, unha copia de cada un dos estudios, diagnósticos, manuais, etc. que se realizaran ou desenvolveran.</p>
<p>d) Declaración de axudas obtidas ou solicitadas para o mesmo investimento en calquera outra administración, organismo ou ente público ou privado. No caso de ser beneficiario dalgunha axuda ou subvención para a mesma actuación deberá achegarse a documentación necesaria para a súa valoración para os efectos da súa concorrencia coa axuda outorgada.</p>
<p>e) Certificación expedida pola entidade bancaria de titularidade da conta onde se debe realiza-lo pagamento, na que conste: ordinal bancario, código de banco, código de sucursal e código de conta corrente.</p>
<p>f) Certificado acreditativo de estar ó día nas obrigas coa Seguridade Social.</p>
<p>g) Certificados acreditativos de estar ó corrente nas súas obrigas tributarias e de non ter pendente de pagamento ningunha débeda, por ningún concepto, coa Administración pública da Comunidade Autónoma galega. O solicitante poderá acudir á AEAT e á Consellería de Economía e Facenda para solicita-la expedición dos certificados correspondentes ou cubrir debidamente asinada a autorización que se achega no anexo III para os efectos de que este órgano poida solicitar esta información por vía informática.</p>
<p>h) Último recibo pagado do imposto sobre actividades económicas, ou alta no IAE segundo o disposto no artigo 8 b 4).</p>
<p>i) O beneficiario de calquera subvención plurianual, no que o importe total supere os 30.050,61 euros, deberá achegar ademais o xustificante acreditativo do depósito na Caixa Xeral de Depósitos, do seguro de caución prestado por entidade aseguradora ou aval solidario de entidade de crédito ou sociedade de garantía recíproca que garanta o importe da anualidade da que se estea a tramita-lo pagamento, así como os seus correspondentes xuros (xuro legal do diñeiro indicado na Lei de orzamentos do Estado que estea vixente nese momento), por un prazo que deberá acadar como mínimo ata os dous meses seguintes á finalización do prazo de xustificación da última das anualidades da subvención.</p>
<p>j) Calquera outros documentos que se requiran durante a tramitación do expediente para a verificación do proxecto.</p>
<p>Artigo 14º.-Pagamento das axudas.</p>
<p>A percepción da axuda terá lugar unha vez que os servicios técnicos da Consellería de Industria e Comercio verifiquen a documentación xustificativa de cumprimento da realización do proxecto subvencionado e dos requisitos e condicións establecidos para a súa concesión. Así mesmo, para as subvencións de capital superiores ós 60.101,21 euros, destinadas a investimentos en activos tanxibles, o órgano xestor correspondente emitirá informe de comprobación material do investimento. Excepcionalmente, esta comprobación material poderase substituír por unha xustificación documental, que constate de forma razoable e suficiente a realización da actividade subvencionada, tal e como recolle o artigo 15.3º do</p>
<p>Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Así mesmo, para as actuacións subvencionables destinadas á adquisición de sistemas de fabricación completos e/ou bens de equipo, cando a entrega deste no exercicio corrente esixa o pagamento de calquera tipo de anticipos no exercicio anterior, os ditos pagamentos consideraranse parte do investimento deste exercicio.</p>
<p>Artigo 15º.-Incompatibilidades.</p>
<p>As axudas previstas nesta orde serán incompatibles con calquera outra das reguladas por esta consellería, para o mesmo proxecto.</p>
<p>Polo demais estas axudas serán compatibles con calquera outra das establecidas por calquera Administración pública, organismo ou ente público sempre e cando non se supere, en termos de subvención neta equivalente, a porcentaxe do 40% sobre o investimento subvencionable, agás non casos das Pemes, no que poderá acadarse ata o 55%.</p>
<p>Artigo 16º.-Normativa aplicable.</p>
<p>Con independencia do disposto nesta orde, haberá que aterse ó disposto na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, no texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, modificado pola Lei 5/2000, do 28 de decembro, o Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, e o Decreto 172/2001, do 12 de xullo, sobre incentivos para o desenvolvemento económico e fomento da actividade empresarial na Comunidade Autónoma de Galicia e a orde de bases do 11 de marzo de 2002 pola que se establecen as bases reguladoras de axudas e subvencións en materia de industria, enerxía, minería, tecnoloxía e desenvolvemento sectorial, comercio e consumo.</p>
<p>Disposición derradeira</p>
<p>Única.-Facúltase o director xeral de Tecnoloxía e Desenvolvemento Sectorial para que dicte as disposicións necesarias para a aplicación do disposto nesta orde.</p>
<p>Santiago de Compostela, 26 de novembro de 2002.</p>
<p>Juan Rodríguez Yuste</p>
<p>Conselleiro de Industria e Comercio</p>

