---
date: '2002-10-24'
id: 152AE
page: 15
number: 206
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Decreto 293/2002, do 26 de setembro, de creación do Centro de Estudios Locais
  de Galicia.
range: Decreto
url: 'https://www.xunta.gal/dog/Publicados/2002/20021024/Anuncio152AE_gl.html'
---
<p>A Lei 4/1987, do 27 de maio, de creación da Escola Galega de Administración Pública, atribúelle á Xunta de Galicia, a través desta escola, as competencias de formación dos funcionarios locais con habilitación de carácter nacional e dos funcionarios de entes locais sen esta habilitación, de acordo cos convenios que se subscriban coas distintas entidades locais.</p>
<p>Pola súa parte, a Consellería de Xustiza, Interior e Relacións Laborais, como o centro directivo da Xunta de Galicia que ten atribuídas as competencias en materia de réxime local, conta entre as súas finalidades, e ó abeiro da colaboración e cooperación que resulta predicable no ámbito das relacións interadministrativas, coa de procurar que as entidades locais de Galicia desenvolvan as súas competencias coa maior eficacia posible, para o que se fai imprescindible a axeitada formación dos seus funcionarios.</p>
<p>Así mesmo, as deputacións provinciais, para a prestación da asistencia e cooperación ós municipios que a lei lles atribúe, dirixen a súa actividade, entre outros campos, a procura-la formación e perfeccionamento do persoal ó servicio da Administración local da súa provincia, ben de xeito directo ou, como sinala a propia Lei de Administración local de Galicia, a través da Escola Galega de Administración Pública.</p>
<p>Xa que logo, a materialización dos principios de colaboración, coordinación e cooperación antes aludidos, sempre baixo a premisa da mutua lealdade institucional, aconsella establecer unha canle permanente de encontro e interacción recíproca entre estas administracións, que dea resposta ós retos xurdidos dun contorno cada vez máis complexo e dinámico e necesitado, polo tanto, da realización de actividades de formación específicas.</p>
<p>Así, con base en todo o anteriomente sinalado, as mencionadas administracións, xunto cos colexios oficiais de funcionarios de Administración local con habilitación de carácter nacional de Galicia, asinaron un convenio de colaboración para a posta en marcha dun centro de estudios locais de Galicia, que se materializaría posteriormente no presente decreto, no que se regularán as súas funcións, os seus obxectivos e o seu funcionamento.</p>
<p>Así, o obxectivo fundamental deste Centro de Estudios Locais de Galicia será, dentro do máis estricto respecto á autonomía que corresponde a cada unha das partes intervenientes, auna-los esforzos dirixidos</p>
<p>á realización dunha serie de actividades formativas, así como realizar estudios, iniciativas e publicacións e, en xeral, outras accións de difusión de materias de interese local, nas que a realización de xeito illado resultaría practicamente imposible, ou ben implicaría unha duplicidade de esforzos ou recursos que, en último caso, cuestionaría seriamente os principios de eficacia e eficiencia na actuación das administracións públicas.</p>
<p>Na súa virtude, por iniciativa dos conselleiros da Presidencia, Relacións Institucionais e Administración Pública e de Xustiza, Interior e Relacións Laborais e por proposta do conselleiro da Presidencia, Relacións Institucionais e Administración Pública logo de deliberación do Consello da Xunta de Galicia na súa reunión do día vinteseis de setembro de dous mil dous,</p>
<p>DISPOÑO:</p>
<p>Capítulo I</p>
<p>Creación e funcións</p>
<p>Artigo 1º.-Creación.</p>
<p>Créase o Centro de Estudios Locais de Galicia coa composición, as funcións e o réxime xurídico e económico que se establecen neste decreto.</p>
<p>Artigo 2º.-Sede.</p>
<p>O Centro de Estudios Locais de Galicia terá a súa sede en Santiago de Compostela, na sede da Escola Galega de Administración Pública</p>
<p>Artigo 3º.-Carácter.</p>
<p>O Centro de Estudios Locais de Galicia constitúese como centro superior de formación con carácter de órgano de proposta e asesoramento en materia de accións formativas e de fomento de estudios e investigación relacionadas coas administracións galegas, integrado na Escola Galega de Administración Pública.</p>
<p>Artigo 4º.-Obxectivos.</p>
<p>A actividade do Centro de Estudios Locais de Galicia dirixirase a procura-la mutua coordinación entre as distintas administracións e entidades intervenientes para a consecución dos seguintes obxectivos:</p>
<p>-Proposta ou realización de actividades formativas dirixidas ó persoal ó servicio das administracións locais galegas, con especial atención a aquelas que, pola amplitude ou especialidade do seu programa, especial complexidade do seu deseño e execución ou relevante transcendencia ou repercusión da acción formativa ou dos seus obxectivos, resulte aconsellable a súa programación desde o ámbito do Centro de Estudios Locais de Galicia.</p>
<p>-Proposta ou realización de estudios, informes, iniciativas e publicacións que resulten de interese, tanto para as entidades locais galegas como para a Xunta de Galicia no eido local.</p>
<p>-Posta en común, para efectos do recíproco coñecemento, dos programas, iniciativas e actividades que en materia de formación levan a cabo cada unha das entidades e administracións intervenientes, de xeito que se potencie ó máximo a súa eficacia e ó mesmo tempo se facilite o acceso a elas do persoal a que van dirixidas.</p>
<p>Estas actuacións exerceranse sen prexuízo do respecto á capacidade de decisión e autonomía de cada parte.</p>
<p>Capítulo II</p>
<p>Composición e órganos de goberno</p>
<p>I. Composición.</p>
<p>Artigo 5º.-Composición.</p>
<p>O Centro de Estudios Locais de Galicia constituirase por proposta conxunta da consellería con competencias en materia de función pública e a consellería con competencias en materia de administración local, coa participación das deputacións provinciais da Coruña, Lugo, Ourense e Pontevedra e os catro colexios provinciais de funcionarios de Administración local con carácter de habilitados nacionais, sen prexuízo do disposto no artigo 16 respecto de novas incorporacións.</p>
<p>II. Órganos de goberno.</p>
<p>Artigo 6º.-O Consello Asesor.</p>
<p>O Centro de Estudios Locais de Galicia actuará para o cumprimento dos seus fins a través dun consello asesor, integrado, inicialmente, por un presidente e trece vocais:</p>
<p>a) Presidente: desempeñará a condición de presidente, por orde rotativa anual, o conselleiro con competencias en materia de función pública, e o conselleiro con competencias en materia de Administración local, asumindo esta responsabilidade no seu comezo o primeiro dos presidentes citados.</p>
<p>b) Vocais:</p>
<p>-Dous (2) representantes da Escola Galega de Administración Pública, propostos polo conselleiro competente en materia de función pública, actuando un deles como vicepresidente primeiro do Consello Asesor.</p>
<p>-Dous (2) representantes da Dirección Xeral de Administración local propostos polo conselleiro competente en materia de Administración local, actuando un deles como vicepresidente segundo do Consello Asesor.</p>
<p>-Un (1) representante dos colexios galegos de habilitados nacionais.</p>
<p>-Dous representantes de cada unha das deputacións, designados polos respectivos presidentes destas.</p>
<p>Actuará como secretario, con voz e sen voto, un funcionario da Escola Galega de Administración Pública.</p>
<p>Artigo 7º.-Funcións do Consello Asesor.</p>
<p>Serán funcións do Consello Asesor:</p>
<p>-Aproba-lo anteproxecto do orzamento anual do Centro de Estudios Locais de Galicia</p>
<p>-Aproba-la proposta do plan anual de actividades</p>
<p>-Aproba-la novas incorporacións ó Centro de Estudios Locais de Galicia.</p>
<p>-Tomar conta das baixas que se produzan.</p>
<p>-Establece-las bases e condicións de participación nas actividades convocadas polo centro.</p>
<p>-Coñece-los asuntos que, pola súa relevancia, lle sexan sometidos polo presidente do Consello Asesor.</p>
<p>Artigo 8º.-Presidente.</p>
<p>Son funcións do presidente as seguintes:</p>
<p>-Convocar e presidi-las reunións do Consello Asesor</p>
<p>-Elabora-lo anteproxecto do orzamento anual do Centro de Estudios Locais de Galicia</p>
<p>-Propoñerlle ó Consello Asesor o plan anual de actividades</p>
<p>-Traslada-los acordos do Consello Asesor do Centro de Estudios Locais de Galicia ó Consello Rector da Escola Galega de Administración Pública.</p>
<p>-Todas aquelas que non estean expresamente conferidas ó Consello Asesor.</p>
<p>A suplencia do presidente corresponderalle ó vicepresidente primeiro.</p>
<p>Artigo 9º.-Réxime de funcionamento.</p>
<p>Para o funcionamento do Consello Asesor será de aplicación o disposto no capítulo II da Lei 30/1992, do 26 de novembro, de réxime xurídico das administracións públicas e do procedemento administrativo común, no referente ó funcionamento de órganos colexiados, establecéndose os seguinte réxime de convocatoria:</p>
<p>O Consello Asesor reunirase con carácter ordinario dúas veces ó ano, trala convocatoria do seu presidente. Con carácter excepcional poderá reunirse cando o presidente o considere oportuno, ou a maioría dos membros do Consello Asesor o soliciten, coa previa convocatoria para o efecto.</p>
<p>Para a súa válida constitución, para efectos de realización de sesións, deliberacións e toma de acordos, requirirase a presencia do seu presidente e do secretario ou, se é o caso, de quen os substitúa, e da metade, cando menos, dos seus membros.</p>
<p>Os acordos tomados neste Consello Asesor serán adoptados por consenso.</p>
<p>Artigo 10º.-Secretaría do Centro de Estudios Locais de Galicia.</p>
<p>A Secretaría levará a cabo as seguintes funcións:</p>
<p>-A confección da acta das sesións realizadas.</p>
<p>-A distribución da información relevante para cada sesión.</p>
<p>-A elaboración da memoria anual de actividades, na que se incluirá a avaliación das actividades realizadas.</p>
<p>-O seguimento e coordinación interna da execución material dos actos ou acordos adoptados.</p>
<p>-A secretaría dos premios que se convoquen de estudios e iniciativas dirixidas á mellora da Administración local de Galicia.</p>
<p>-Efectua-la convocatoria de sesións por orde do seu presidente, así como as citacións ós membros do Consello Asesor.</p>
<p>-Aquelas outras que se lle atribúan expresamente.</p>
<p>Artigo 11º.-Programa anual de actividades do Centro de Estudios Locais de Galicia: procedemento de aprobación</p>
<p>Na súa derradeira reunión anual, que deberá celebrarse antes da finalización do derradeiro trimestre do ano, o Consello Asesor procederá a valora-las propostas de actividades formativas que o Centro de Estudios Locais de Galicia desenvolverá no exercicio seguinte, elaboradas polas distintas entidades participantes.</p>
<p>Co dito antecedente someterase á aprobación dos membros do Consello a proposta do programa anual de actividades formativas no que se concretarán os seguintes aspectos:</p>
<p>a) Cursos, seminarios ou xornadas de estudio que se teña previsto realizar, con expresión da súa denominación, contido, duración e destinatarios.</p>
<p>b) Calendario indicativo das datas de realización de tódalas actividades nas que se procurará a non coincidencia en datas doutras actividades formativas dirixidas ós mesmos destinatarios que as Administracións intervenientes teñan previsto realizar fóra do ámbito do CELGA.</p>
<p>c) Programa anual de actividades de estudio e investigación.</p>
<p>d) Programa anual de publicacións sobre materia de interese para os entes locais galegos.</p>
<p>e) Orzamento de cada actividade, con indicación das posibles fontes de financiamento.</p>
<p>Artigo 12º</p>
<p>O programa de actividades, así como a memoria anual do Centro de Estudios Locais de Galicia deberán ser sometidos á ratificación do Consello Rector da Escola Galega de Administración Pública, de conformidade co establecido nos artigos 3.1º da Lei 10/1989, de modificación da Lei 4/1987, do 27 de maio, de creación da Escola Galega de Adminis</p>
<p>tración Pública, e 12 do Regulamento de organización e funcionamento da escola, aprobado polo Decreto 306/1990, do 24 de maio.</p>
<p>Capítulo III</p>
<p>Réxime económico e financeiro</p>
<p>Artigo 13º.-Recursos.</p>
<p>Para o cumprimento dos seus fins, o Centro de Estudios Locais de Galicia disporá dos seguintes recursos económicos:</p>
<p>a) Achegas das entidades participantes.</p>
<p>b) As contraprestacións económicas que poida obter pola prestación das súas actividades.</p>
<p>c) As contraprestacións económicas que xeren os convenios que se poidan subscribir por parte da Escola Galega de Administración Pública, referidos ás actividades do Centro de Estudios Locais de Galicia.</p>
<p>Artigo 14º.-Achegas.</p>
<p>Cada unha das partes participantes no Centro de Estudios Locais de Galicia efectuará as achegas económicas a este, de acordo coas súas dispoñibilidades orzamentarias, ben con cargo ós seus propios orzamentos, ou ben mediante a realización de actividades formativas en réxime de cofinanciamento, ou finalmente, poderán realizar outras achegas (bens materiais, locais, etc.), sempre que estas achegas obteñan previamente a aprobación do Consello Asesor, que deberá cuantifica-lo seu valor económico.</p>
<p>Capítulo IV</p>
<p>Réxime xurídico</p>
<p>Artigo 15º.-Réxime interno.</p>
<p>O funcionamento do Centro de Estudios Locais de Galicia axustarase ó previsto no presente decreto e á normativa que rexe a Escola Galega de Administración Pública, así como á Lei de réxime xurídico das administracións públicas e do procedemento administrativo común.</p>
<p>Artigo 16º.-Incorporacións e baixas.</p>
<p>Poderán adherirse ó Centro de Estudios Locais de Galicia outras entidades e organizacións relacionadas coa formación e as administracións locais.</p>
<p>A incorporación destas producirase mediante convenio de adhesión, que deberá ser aprobado polo Consello Asesor do centro, que determinará as súas achegas e os efectos da adhesión.</p>
<p>Poderá causar baixa no centro calquera das administracións participantes. Esta baixa deberá ser solicitada cun ano de antelación e tomada en conta polo Consello Asesor. A entidade que causase baixa deberá respecta-los compromisos financeiros e académicos que tivesen asumidos co Centro de Estudios Locais de Galicia ata a efectiva separación do centro.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteseis de setembro de dous mil dous.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia, Relacións Institucionais e Administración Pública</p>

