---
date: '2002-12-24'
id: 1D62A
page: 17
number: 248
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 11 de decembro de 2002 pola que se anuncian subvencións para a mellora
  de establecementos de cafeterías, cafés, bares e restaurantes.
range: Orde
url: 'https://www.xunta.gal/dog/Publicados/2002/20021224/Anuncio1D62A_gl.html'
---
<p>A oferta turística de Galicia está conformada por unha serie de elementos que a configuran como única e diferente, pero ó lado destes elementos distintivos aparecen outros comúns a tódalas ofertas que, a súa vez, son importantes. Estámonos a referir ós establecementos cualificados como cafeterías, cafés, bares e restaurantes.</p>
<p>Para os efectos de mellora-los referidos establecementos e así, deste xeito, axudar á mellora global da oferta turística de Galicia, con cargo ós créditos orzamentarios da Consellería de Cultura, Comunicación Social e Turismo asignados para esta finalidade no proxecto de Lei de orzamentos da Comunidade Autónoma de Galicia para o ano 2003 aprobado polo Consello da Xunta de Galicia na súa reunión do 17 de outubro de 2002 e seguindo os límites de intensidade autorizados a Galicia no Mapa Rexional de Axudas a España para o período 2000-2006 e con base no establecido sobre medidas de fomento no artigo 73 da Lei 9/1997, do 21 de agosto, de ordenación e promoción do turismo en Galicia en concordancia co sinalado no artigo 74 da dita lei, de acordo co determinado no Decreto 287/2000, do 21 de decembro, polo que se desenvolve o réxime de axudas e subvencións públicas da Comunidade Autónoma de Galicia e tendo en conta as determinacións da orde da Consellería de Economía e Facenda do 11 de </p>
<p>febreiro de 1998, modificada polas ordes do 27 de novembro de 2000 e do 25 de outubro de 2001, sobre tramitación anticipada de expedientes de gasto, convócanse axudas destinadas á mellora de establecementos de cafeterías, cafés, bares e restaurantes en funcionamento. Por iso,</p>
<p>DISPOÑO:</p>
<p>Artigo 1º.-Destinatarios.</p>
<p>A Consellería de Cultura, Comunicación Social e Turismo poderalles conceder subvencións ás persoas físicas e xurídicas titulares (en calquera das formas de posesión que determina o Código Civil) de establecementos de cafeterías,cafés, bares e restaurantes en funcionamento.</p>
<p>Estas concesións, que se rexen polos principios de publicidade, concorrencia competitiva e obxectividade, imputaranse á aplicación orzamentaria 10.05.751A.770.3 e a elas destínase un crédito máximo de 272.100 euros, sendo nestas axudas posible a concorrencia con calquera outra axuda para o mesmo obxecto e finalidade pero o seu importe, en ningún caso, poderá ser de tal contía que, en concorrencia con subvencións e axudas doutras administracións públicas ou doutros entes públicos ou privados, nacionais ou internacionais, superen a porcentaxe máxima do investimento subvencionable que legalmente estea establecido.</p>
<p>Artigo 2º.-Obxecto.</p>
<p>Poderán ser obxecto de subvención, de conformidade co que se establece nesta orde, as accións encamiñadas á mellora dos servicios sanitarios e cociñas de establecementos de cafeterías, cafés, bares e restaurantes que impliquen dar cumprimento, na súa totalidade, ás condicións establecidas no artigo 3º.2 desta orde.</p>
<p>Artigo 3º.-Condicións.</p>
<p>1. Será requisito imprescindible para acceder á subvención que os establecementos para os que se solicita estean inscritos no Rexistro de Empresas e Actividades Turísticas (REAT) da Xunta de Galicia antes do remate do prazo que, para a presentación de solicitudes, se establece nesta orde. Deberá estar inscrito co nome comercial actual do establecemento e a nome do titular que opte á subvención.</p>
<p>2. Os servicios sanitarios, logo da execución do investimento subvencionado, terán que cumpri-las seguintes condicións:</p>
<p>a) Serán independentes para mulleres e homes.</p>
<p>b) Contarán, como mínimo, coas seguintes dotacións:</p>
<p>1. Un lavabo e un inodoro con descarga automática de auga. No caso de servicios de cabaleiros, tamén contarán con urinario.</p>
<p>2. Ventilación directa ou asistida con renovación de aire.</p>
<p>3. As paredes, chans e teitos serán impermeables e estarán revestidos de materiais de doada limpeza.</p>
<p>4. Xabón líquido, toallas dunha soa utilización ou secador de mans.</p>
<p>5. Recipiente hixiénico para o depósito do lixo.</p>
<p>3. Respecto das cociñas, poderán ser obxecto de subvención:</p>
<p>-A renovación e mellora de pavimentos e alicatados, que deberán ser impermeables e revestidos de materiais de doada limpeza.</p>
<p>-As obras encamiñadas á mellora e garantía da ventilación directa ou forzada en tódalas dependencias.</p>
<p>-A instalación de lavamáns de accionamento non manual en zonas de elaboración, manipulación e envasado de comidas preparadas.</p>
<p>-Bens de equipo tales como renovación de cociñas, cámaras frigoríficas, pranchas, aparellos de conservación de alimentos, etc.</p>
<p>Non se considerará obxecto de subvención a adquisición de menaxe, vaixelas ou análogos nin a renovación do mobiliario.</p>
<p>4. Os proxectos que se subvencionen poderán comezarse a partir do 1 de xaneiro do ano 2003 e estarán rematados con tempo dabondo para xustifica-lo investimento subvencionado dentro dos prazos establecidos nesta orde. Non se computará como subvencionable ningún tipo de imposto, taxa ou prezo público.</p>
<p>5. Os beneficiarios das subvencións adquiren os seguintes compromisos:</p>
<p>a) Someterse ás actuacións de comprobación que efectuará a Consellería de Cultura, Comunicación Social e Turismo e ás de control financeiro que lle corresponden á Intervención Xeral da Comunidade Autónoma, en relación coas subvencións e axudas concedidas e ás previstas na lexislación do Tribunal de Cuentas e o Consello de Contas.</p>
<p>b) Comunicar á Dirección Xeral de Turismo da Consellería de Cultura, Comunicación Social e Turismo a obtención doutras subvencións ou axudas para a mesma finalidade procedentes doutras administracións ou entes públicos ou privados, nacionais ou internacionais.</p>
<p>c) Reintegrar, total ou parcialmente, o importe percibido da subvención concedida así como os correspondentes xuros de demora devengados desde o momento do pagamento, nos seguintes casos:</p>
<p>* Por incumprimento dos compromisos e das obrigas relacionados neste artigo.</p>
<p>* Incumprimento da finalidade para a que foi concedida a subvención.</p>
<p>* Incumprimento da obriga de xustificación nos prazos e termos establecidos nesta orde.</p>
<p>* Ter obtida a subvención sen reuni-los requisitos esixidos para a súa concesión.</p>
<p>* Por revogación da subvención concedida por non terse xustificado o investimento subvencionable.</p>
<p>Artigo 4º.-Contía das subvencións.</p>
<p>Os proxectos que se consideran nesta orde como accións subvencionables, poderán acadar unha axuda económica de ata un 40% do investimento subvencionable, cun importe máximo de 3.005,061 euros. No caso de servicios sanitarios é de 6.010,12 euros no caso das cociñas.</p>
<p>Artigo 5º.-Solicitudes e documentación.</p>
<p>1. As solicitudes de subvención, xunto coa documentación que a continuación se especifica presentaranse, por duplicado exemplar, na delegación provincial da Consellería de Cultura, Comunicación Social e Turismo correspondente á provincia onde se atope o establecemento ou en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, no prazo dun mes contado desde o día seguinte da publicación desta orde no Diario Oficial de Galicia:</p>
<p>a) Solicitude segundo o modelo do anexo I.</p>
<p>b) Fotocopia cotexada do DNI e do NIF do solicitante ou do CIF cando corresponda.</p>
<p>c) Memoria explicativa, asinada por técnico facultativo competente ou, no seu defecto, facturas proforma ou orzamentos debidamente asinados (en calquera dos</p>
<p>casos o orzamento deberá de especificar se é sen ou con IVE e, neste caso, indicarase o tipo aplicable).</p>
<p>d) Fotografías do estado actual dos servicios sanitarios.</p>
<p>e) Para os proxectos promovidos por persoas xurídicas, achegarase escritura da súa constitución ou modificación, de se-lo caso, debidamente inscrita no Rexistro Mercantil nos que se indicará, con dilixencia do seu secretario, que estes son os vixentes.</p>
<p>f) Fotocopia cotexada da resolución de inscrición no Rexistro de Empresas e Actividades Turísticas (REAT) da Xunta de Galicia.</p>
<p>g) Declaración de conxunto de tódalas solicitudes efectuadas ou concedidas, para a actividade obxecto desta orde polas distintas administracións públicas ou doutros entes públicos ou privados, nacionais ou internacionais.</p>
<p>2. Os interesados emendarán, por petición da Dirección Xeral de Turismo da Consellería de Cultura, Comunicación Social e Turismo, os defectos das solicitudes de subvención que o precisen, segundo o sinalado no artigo 71.1º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Artigo 6º.-Facultade de inspección.</p>
<p>Desde o momento da presentación das solicitudes, realizaranse tódalas inspeccións ou comprobacións que se consideren oportunas para verifica-la exactitude dos datos achegados ou a execución das obras aprobadas.</p>
<p>Artigo 7º.-Selección das solicitudes e resolucións.</p>
<p>A cada expediente xuntaráselles informe emitido polo respectivo xefe do Servicio Provincial de Turismo, no que se deberá indicar se o establecemento para o que se solicita subvención está inscrito no Rexistro de Empresas e Actividades Turísticas (REAT) da Xunta de Galicia, así como informe do inspector de turismo competente sobre o estado actual dos servicios sanitarios. As solicitudes serán estudiadas por unha comisión técnica constituída polo titular da Subdirección Xeral de Fomento e Cooperación, que a presidirá, actuando como vocais un representante de cada unha das delegacións provinciais da Consellería de Cultura, Comunicación Social e Turismo, os xefes de servicio provinciais de Turismo e os xefes de servicio de Fomento e Promoción, de Investimento e Supervisión Técnico-Turística e de Ordenación do Turismo da Dirección Xeral de Turismo. Exercerá as funcións de secretario da comisión o antedito xefe de Servicio de Fomento e Promoción.</p>
<p>1. Para a valoración das solicitudes terase en conta como criterio de concesión os investimentos que determinen unhas dotacións superiores ás establecidas como mínimas nesta orde.</p>
<p>2. Esta comisión, á vista dos expedientes e dos informes emitidos polos servicios provinciais, analizarán e cualificarán os proxectos e, tendo en conta as dispoñibilidades orzamentarias, elevará ó director xeral de Turismo, os acordos adoptados. Dos acordos adoptados pola comisión redactarase a correspondente acta.</p>
<p>3. O conselleiro de Cultura, Comunicación Social e Turismo dictará as resolucións de concesión ou, se é o caso, de denegación de subvencións. Contra estas resolucións, que esgotan a vía administrativa, poderá o interesado interpoñer potestativamente recurso de reposición ante o titular desta consellería no prazo dun mes, ou recurso contencioso-administrativo perante o Tribunal Superior de Xustiza da Comunidade Autónoma de Galicia, no prazo de dous meses, contados ambos prazos desde a recepción da notificación desta resolución.</p>
<p>A resolución de concesión, determinará o importe da subvención concedida, con cargo ás disposicións orzamentarias determinadas nesta orde.</p>
<p>4. Entenderanse desestimadas as solicitudes sobre as que non recaese resolución expresa no prazo de seis meses contados desde a data de publicación da orde.</p>
<p>Artigo 8º.-Xustificación e pagamento das subvencións.</p>
<p>1. Os beneficiarios de subvencións concedidas en virtude desta orde terán como data límite, para a presentación de xustificación do investimento executado o 1 de novembro de 2003.</p>
<p>En todo caso, os beneficiarios de subvencións, unha vez executado o investimento, deberán xustifica-lo antes posible e nunca con posterioridade á data indicada, data que é límite de presentación da xustificación.</p>
<p>2. O investimento xustificado deberá coincidir coa resolución de concesión da subvención ou coas modificacións autorizadas. Se o investimento xustificado fose menor, e sempre mantendo os fins para os que se concedeu a subvención, esta reducirase proporcionalmente ó investimento non xustificado.</p>
<p>3. Para percibi-la subvención os beneficiarios remitirán á Dirección Xeral de Turismo, por triplicado ejemplar, a seguinte documentación:</p>
<p>3.1. Solicitude de cobro segundo o modelo do anexo II.</p>
<p>3.2. Facturas relativas á obra executada e fotografías do investimento realizado. En calquera caso, as facturas deberán de especifica-los distintos conceptos e prezos unitarios.</p>
<p>3.3. Certificados de estar ó día nas súas obrigas tributarias coas facendas do Estado e da Comunidade Autónoma e nas obrigas coa Seguridade Social e que non se ten pendente de pagamento ningunha outra débeda, por ningún concepto, coa Administración da Comunidade Autónoma.</p>
<p>3.4. Declaración de conxunto das axudas solicitadas, tanto aprobadas ou concedidas como as pendentes de resolución, para a actividade obxecto desta orde, das distintas administracións públicas competentes ou doutros entes públicos ou privados nacionais ou internacionais.</p>
<p>Disposición transitoria</p>
<p>Tódolos actos dictados nos expedientes de gasto regulados ó abeiro desta orde entenderanse condicionados a que, unha vez aprobado o orzamento, subsistan as mesmas circunstancias de feito e de dereito existentes no momento en que se produciron aqueles. A concesión das subvencións reguladas nesta orde estará sometida á condición suspensiva de existencia de crédito axeitado e suficiente no momento da resolución.</p>
<p>Disposicións adicionais</p>
<p>Primeira.-A resolución de concesión con base no procedemento e condicións sinaladas no artigo 12 do Decreto 287/2000, do 21 de decembro, polo que se desenvolve o réxime de axudas e subvencións públicas da Comunidade Autónoma de Galicia, poderase modificar por alteración das condicións que se tiveron en conta para a súas concesións ou, en todo caso, pola obtención concorrente de subvencións outorgadas por outras administracións ou entes públicos ou privados, nacionais ou internacionais.</p>
<p>Segunda.-No caso de concesión de subvención trala resolución dun recurso administrativo, os prazos establecidos no artigo 8º.1 teranse que determinar no acto que resolva o dito recurso. Os ditos prazos non poderán ser, en ningún caso, posteriores ó 1 de novembro de 2003.</p>
<p>Terceira.-As unidades administrativas que actúen en calquera das fases do procedemento determinado nesta orde, poderanlle solicitar ó administrado a documentación que consideren precisa para un mellor estudio do expediente.</p>
<p>Disposicións derradeiras</p>
<p>Primeira.-A directora xeral de Turismo dictará, de ser preciso, as resolucións e instruccións oportunas para o desenvolvemento e interpretación desta orde.</p>
<p>Segunda.-En todo o non recollido nesta orde aplicarase o disposto, para esta materia, no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia así como na Lei 8/1999, do 30 de decembro, de medidas fiscais, orzamentarias, de función pública e actuación administrativa, na Lei de orzamentos xerais da Comunidade Autónoma de Galicia para o ano 2003 e no Decreto 287/2000, do 21 de decembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Santiago de Compostela, 11 de decembro de 2002.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

