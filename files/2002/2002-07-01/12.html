---
date: '2002-07-01'
id: D036
page: 10
number: 125
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 26 de xuño de 2002 pola que se convoca un curso de verán sobre a
  propiedade intelectual na sociedade dixital.
range: Resolución
url: 'https://www.xunta.gal/dog/Publicados/2002/20020701/AnuncioD036_gl.html'
---
<p>Dentro do Plan de Actividades da Escola Galega de Administración Pública para o 2001 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócase, en colaboración co Concello de Sada, un curso de verán sobre a propiedade intelectual na sociedade dixital convocatoria que se desenvolverá conforme as seguintes bases:</p>
<p>1. Obxectivos.</p>
<p>A propiedade intelectual, tan antiga como o propio enxeño do home, tivo unha evolución na que recibiu o impacto dos avances científicos e tecnolóxicos nun proceso de aceleración imparable na nosa época. Desde a pedra ó papiro e logo ó papel, desde o cicel á imprenta, desde a notación musical ó disco, os medios de pór á disposición do espectador ou do lector as obras do enxeño de reproducilas e de divulgalas e polo tanto, de obter un beneficio económico se desenvolveron exponencialmente. No século XX a cinematografía, a radiodifusión, a televisión, o gramófono e o disco, a posibilidade de gravar, primeiro o sonido e logo a imaxe, a irrupción da informática e a súa expansión inverosímil, a aparición da Internet, a Rede, ofrecen unhas expectativas case infinitas e propoñen á vez un cúmulo de incógnitas con non poucos problemas.</p>
<p>Sobre estas e outras cuestións tratará de dar resposta este curso.</p>
<p>2. Contido.</p>
<p>Trataranse estes temas:</p>
<p>-O traballo do actor de cine.</p>
<p>-Cultura e Internet; unha nova revolución. Problemática dos contidos.</p>
<p>-O dereito de autor na Unión Europea: normas vixentes e proxecto de directiva.</p>
<p>-O concepto de obra audiovisual e os seus problemas: o dereito de cita, o plaxio de formatos en TV, os cortes publicitarios, os remate de películas e outros.</p>
<p>-As obras multimedia.</p>
<p>-Os contratos electrónicos.</p>
<p>-Sobre a protección dos programas de ordenador.</p>
<p>-Os videoxogos.</p>
<p>-O dereito penal da propiedade intelectual. O plaxio. Os delictos cometidos a través da Internet.</p>
<p>-Filmación de espectáculos deportivos e dereitos de cadea.</p>
<p>-O dereito de autor como dereito fundamental.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: o curso convocado desenvolverase no auditorio da Casa da Cultura de Sada (A Coruña), sita na avda. do Porto, s/n, da citada localidade, os días 29 e 30 de xullo de 2002.</p>
<p>5. Inscrición.</p>
<p>-Prazo: remata o xoves, día 24 de xullo de 2002.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, Polígono das Fontiñas, rúa de Madrid, 2-4 - 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando por teléfono, o día 26 de xullo, de 8.30 a 14.30 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento do curso, así como o de cancelalo, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate deste curso, a aquelas persoas inscritas que concorresen asiduamente a él, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 26 de xuño de 2002.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

