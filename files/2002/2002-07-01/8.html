---
date: '2002-07-01'
id: D026
page: 10
number: 125
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 27 de xuño de 2002 pola que se establece unha parada temporal da flota
  que dirixe a súa actividade á pescada na área de NEAFC e se regula a concesión
  de indemnizacións ós pescadores e propietarios de buques afectados.
range: Orde
url: 'https://www.xunta.gal/dog/Publicados/2002/20020701/AnuncioD026_gl.html'
---
<p>A crise biolóxica da pescada na área atlántica europea vén sendo diagnosticada nos informes científicos do Comité Asesor para a Xestión de Pesquerías (ACFM) do Consello Internacional para a Exploración do Mar (CIEM), e do Comité Científico e Económico da Pesca da Comisión da Unión Europea así como en diversos informes científicos nacionais.</p>
<p>A normativa da Unión Europea recolleu esta situación, estando vixentes o Regulamento (CE) nº 1162/2001 da Comisión do 14 de xuño de 2001 polo que se establecen medidas encamiñadas á recuperación da pescada nas subzonas CIEM III, IV, V, VI e VII e nas divisións CIEM VIII a, b, d, e e as condicións correspondentes para o control das actividades dos buques pesqueiros, así como o Regulamento (CE ) nº 494/2002 da Comisión do 19 de marzo de 2002 polo que se establecen medidas técnicas adicionais encamiñadas á recuperación da poboación da pescada nas subzonas CIEM III, IV, V, VI e VII e nas divisións CIEM VIIIa, b, d, e, que tivo o seu reflexo así mesmo na correspondente normativa nacional.</p>
<p>A Comunidade Autónoma de Galicia, na cal os portos teñen a súa base a maior parte dos buques pesqueiros españois que faenan na zona de NEAFC, considera necesario realizar accións encamiñadas á recuperación do recurso en este caladoiro.</p>
<p>As recomendacións dos organismos antes citados así como as normas referidas, propoñen e poñen en marcha medidas drásticas a curto prazo para a recuperación dos stocks. A Administración de Galicia quere desenvolver un programa que leve á paralización graduada dos buques da flota de NEAFC.</p>
<p>O informe do Instituto Español de Oceanografía de data 8-5-2002 establece conveniencia e idoneidade da realización dunha parada biolóxica de 45 días da flota española dirixida á pesquería da pescada europea no stock norte, con base nos informes do Consello Internacional para a Exploración do Mar (CIEM-ICES) e do Comité Científico, Técnico e Económico da pesca (CCTEP-STECF) do ano 2001, o que vai a supoñer unha importante reducción na mortaldade por pesca.</p>
<p>O Regulamento (CE) nº 2792/1999 do Consello do 17 de decembro de 1999 polo que se definen as modalidades e condicións das intervencións con finalidade estructural no sector da pesca, establece no seu artigo 16, 1a) a posibilidade de conceder indemnizacións ós pescadores e propietarios de buques como consecuencia da paralización temporal das actividades no caso de acontecementos impre</p>
<p>visibles, en particular, como resultado de causas biolóxicas.</p>
<p>O Real decreto 3448/2000, do 22 de decembro, polo que se establece a normativa básica das axudas estructurais no sector pesqueiro, regula nos seus artigos 33 e 34, respectivamente, as axudas de paralización temporal e a competencia da Comunidade Autónoma correspondente para a resolución destes expedientes.</p>
<p>Polas razóns expostas, ó abeiro do disposto nos artigos 5 e 12 da Lei 6/1993, do 11 de maio, de pesca de Galicia, sobre ámbito competencial e a necesidade de tomar medidas orientadas á recuperación dos recursos, consultado o sector, esta consellería</p>
<p>DISPÓN:</p>
<p>Artigo 1º.-Obxecto desta orde.</p>
<p>Por medio desta orde establécese unha parada temporal da flota que dirixe a súa actividade á pescada na área de NEAFC, e que inclúe a flota de altura e grande altura, así como a flota palangreira de menos de 100 TRBs que faena na zona, para o ano 2002 e regúlase a concesión de indemnizacións ós tripulantes e propietarios de buques con porto base en Galicia afectados polo plan.</p>
<p>I</p>
<p>Parada temporal da flota que dirixe a súa actividade á pescada na área de NEAFC.</p>
<p>Artigo 2º.-Finalidade.</p>
<p>O programa ten por obxecto contribuír á recuperación da pescada mediante unha paralización temporal da actividade extractiva deste recurso e de forma graduada.</p>
<p>Artigo 3º.-Contido e ámbito de aplicación.</p>
<p>A parada temporal abarcará un total de corenta e cinco días naturais no ano 2002, alcanzará a tódolos buques das flotas de altura e grande altura, así como a flota palangreira de menos de 100 TRBs que faena no caladoiro de NEAFC e que teña o seu porto base na Comunidade Autónoma de Galicia.</p>
<p>Artigo 4º.-Incumprimento.</p>
<p>O incumprimento das obrigas contidas no artigo anterior dará lugar á responsabilidade e será sancionado de conformidade coa Lei 6/1991, do 15 de maio, de infraccións en materia de protección dos recursos marítimo-pesqueiros.</p>
<p>II</p>
<p>Indemnizacións ós tripulantes e propietarios de buques de NEAFC.</p>
<p>Artigo 5º.-Obxecto.</p>
<p>As indemnizacións teñen por obxecto compensar economicamente os tripulantes debidamente enrolados en buques de NEAFC e os propietarios destes na medida en que se ven directamente afectados pola paralización temporal da súa actividade, e na</p>
<p>forma e condicións que se indican nos artigos seguintes.</p>
<p>Artigo 6º.-Marco normativo.</p>
<p>Estas indemnizacións enmárcanse dentro do preceptuado no artigo 16º así como disposicións concordantes do Regulamento (CE) nº 2792/1999 do Consello, do 17 de decembro, polo que se definen as modalidades e condicións das intervencións con finalidade estructural no sector da pesca e na normativa básica do Estado.</p>
<p>Artigo 7º.-Crédito orzamentario.</p>
<p>Estas compensacións económicas concederanse con cargo ás aplicacións orzamentarias 12.03.614B.781.0 e cun importe de 1.698.519 euros polo que respecta ós tripulantes e á 12.03.614B.772.0 e cun importe de 2.967.742 euros polo que respecta ós propietarios de buques, sendo o importe máximo total de 4.666.261 euros.</p>
<p>O financiamento da medida farase con cargo ós fondos do IFOP coa súa correspondente cofinanciamento nacional.</p>
<p>Artigo 8º.-Beneficiarios.</p>
<p>Poderán ser beneficiarios destas indemnizacións os tripulantes que figuren enrolados nos buques de NEAFC no momento de iniciarse a parada, que acrediten un período mínimo de actividade no sector pesqueiro de seis meses, estando vinculados un mínimo de tres meses a un ou varios dos buques indicados e que non perciban prestacións por desemprego nin incapacidade laboral transitoria durante o tempo que dure a parada. Tamén se incluirán aqueles tripulantes que, mantendo ininterrompida a súa relación laboral coa empresa, non figuren enrolados no momento da paralización a consecuencia de vacacións ou incapacidade laboral transitoria.</p>
<p>Tamén o serán os propietarios dos buques de NEAFC referidos no artigo 3º desta orde.</p>
<p>Artigo 9º.-Obrigas dos beneficiarios.</p>
<p>Os beneficiarios deberán reintegrar total ou parcialmente as prestacións económicas percibidas en caso de incumprimento das condicións establecidas para a súa concesión.</p>
<p>Coa solicitude e coa petición de pagamento da axuda deberán presenta-la declaración relativa a tódalas subvencións concedidas ou solicitadas para os mesmos feitos.</p>
<p>Deberán facilitar toda a información que lle sexa requirida en relación a aquelas e a súa contabilización, e someterse ás actuacións de comprobación que deba efectua-la entidade concedente así como ós órganos de fiscalización e control da Comunidade Autónoma, o Estado e a Unión Europea.</p>
<p>Ós beneficiarios seralles de aplicación nos seus propios termos o réxime de infraccións e sancións en materia de subvencións estabrecido no artigo 79 do Decreto lexislativo 1/1999, do 7 de outubro, polo que se aproba o texto refundido da Lei de réxime</p>
<p>financeiro e orzamentario de Galicia tal como foi modificado pola Lei 8/1999, do 30 de decembro.</p>
<p>Artigo 10º.-Indemnizacións.</p>
<p>O importe das indemnizacións estará condicionado, en todo caso, á existencia de dispoñibilidades orzamentarias.</p>
<p>A contía máxima que se vai percibir por día de inactividade do tripulante ou paralización efectiva do buque é a indicada no anexo I desta orde.</p>
<p>A parada temporal da flota subvencionada pola Consellería de Pesca e Asuntos Marítimos será de 30 días entre os meses de xullo e outubro e non necesariamente durante un mes natural.</p>
<p>Artigo 11º.-Parada temporal adicional.</p>
<p>Establécese unha parada adicional de 15 días, coa posibilidade de establecer unha partición destes, establecendo dous períodos de 7/8 ou 8/7 días que será financiada polos empresarios; este período adicional de parada pode considerarse realizado se se cumpren os demais requisitos nunha data anterior á da publicación desta orde.</p>
<p>Esta parada adicional tamén se entende como un período de inactividade total co buque en porto.</p>
<p>Artigo 12º.-Solicitudes, documentación e prazo de presentación.</p>
<p>Os tripulantes e propietarios de buques para acollerse a estas compensacións económicas deberán presentar nas delegacións territoriais ou comarcais da consellería, ou en calquera das oficinas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, e dentro do prazo de vinte días hábiles dende o inicio efectivo de cada parada, as solicitudes e documentación por triplicado exemplar que a continuación se indica:</p>
<p>1. Tripulantes: para a concesión e pagamento das indemnizacións.</p>
<p>a) Solicitude normalizada do anexo II.</p>
<p>b) Fotocopia cotexada do DNI.</p>
<p>c) Copia cotexada da libreta de navegación, das follas necesarias para a acreditación do seu dereito.</p>
<p>d) Declaración de axudas do anexo IV desta orde.</p>
<p>e) Certificación bancaria de conta da que sexa titular o beneficiario, para efectos de pagamento, e na que se faga consta-lo código da entidade e da sucursal e número de conta.</p>
<p>f) Certificacións acreditativas de que o interesado se atopa ó corrente das súas obrigas tributarias estatais e autonómicas e da Seguridade Social, e que non ten pendente de pagamento ningunha outra débeda, por ningún concepto, coa Administración pública da Comunidade Autónoma.</p>
<p>Estas certificacións só serán esixibles se a axuda non está exenta diso pola correspondente Lei de orzamentos ou normativa de desenvolvemento.</p>
<p>2. Propietarios de buques.</p>
<p>A. Para a concesión das indemnizacións.</p>
<p>1. Con carácter xeral.</p>
<p>a) Solicitude normalizada do anexo III.</p>
<p>b) Fotocopia cotexada do DNI.</p>
<p>c) Certificación do Rexistro Mercantil acreditativa da propiedade do buque.</p>
<p>d) Declaración do anexo IV desta orde, relativa ó momento da solicitude.</p>
<p>e) Certificación bancaria da conta da que sexa titular o beneficiario, para os efectos de pagamento, e na que se faga consta-lo código da entidade e da sucursal e número de conta.</p>
<p>2. Se o barco pertence a unha persoa xurídica.</p>
<p>a) Substituirase o documento indicado no punto A.1.b) anterior pola tarxeta de identificación fiscal de persoas xurídicas.</p>
<p>b) Certificación rexistral da sociedade na que se indicará quen é o representante legal da entidade.</p>
<p>3. Se o buque pertence a unha pluralidade de persoas.</p>
<p>a) A solicitude normalizada conterá a designación dun representante e será subscrita por tódolos propietarios.</p>
<p>b) O documento indicado no punto A.1.b) deste artigo achegarase de cada un dos propietarios da embarcación.</p>
<p>c) Da conta bancaria deberán ser titulares todos eles.</p>
<p>B. Para o pagamento das indemnizacións.</p>
<p>a) Certificación da capitanía marítima correspondente acreditativa do depósito do rol de despachos do barco durante o período completo de paralización.</p>
<p>b) Declaración do anexo IV desta orde, relativa ó momento da petición de pagamento.</p>
<p>c) Certificacións acreditativas de que o propietario ou propietarios do barco se atopan ó corrente das súas obrigas tributarias estatais e autonómicas e da Seguridade Social e que non ten pendente de pagamento ningunha outra débeda, por ningún concepto, coa Administración pública da Comunidad Autónoma.</p>
<p>Artigo 13º.-Órganos de xestión e resolución.</p>
<p>A xestión destas compensacións económicas será realizada polos servicios periféricos da consellería baixo a supervisión da Dirección Xeral de Estructuras e Mercados da Pesca.</p>
<p>A resolución corresponde ó conselleiro de Pesca e Asuntos Marítimos que a delega nos delegados territoriais da consellería, que tamén proporán o pagamento, se é o caso, logo da correspondente modificación orzamentaria de transferencia de fondos ós órganos provinciais.</p>
<p>Artigo 14º.-Prazo de resolución.</p>
<p>O prazo para dictarse a correspondente resolución será como máximo de tres meses contados a partir da data de comezo do prazo de presentación de solicitudes para os tripulantes e de cinco para os propietarios dos barcos.</p>
<p>O vencemento do prazo máximo indicado sen que se notificara a resolución posibilitará que os interesados poidan entender desestimada a súa pretensión por silencio administrativo.</p>
<p>A concesión destas indemnizacións queda condicionada á autorización expresa ou por silencio positivo da Comisión Europea do réxime de axudas establecidas nesta orde.</p>
<p>Artigo 15º.-Modificabilidade da resolución.</p>
<p>Toda alteración das condicións tidas en conta para a concesión destas indemnizacións, e en todo caso a obtención doutras prestacións pola mesma causa, poderá dar lugar á modificación da resolución de concesión.</p>
<p>Artigo 16º.-Recursos.</p>
<p>Contra a resolución que se dicte, que pon fin á vía administrativa, cabe interpoñer, con carácter potestativo, recurso de reposición ante o conselleiro de Pesca e Asuntos Marítimos no prazo dun mes ou recurso contencioso administrativo ante o órgano xurisdiccional competente no prazo de dous meses contados, en ámbolos dous casos, a partir do día seguinte á notificación da resolución.</p>
<p>Disposicións derradeiras</p>
<p>Primeira.-Facúltase o director xeral de Recursos Mariños para o desenvolvemento da parte I desta orde, e ó director xeral de Estructuras e Mercados da Pesca para o da parte II.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de xuño de 2002.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>
<p>ANEXO I</p>
<p>Tripulantes</p>
<p>Contía máxima da</p>
<p>prima por día de inactividade</p>
<p>31,57 euros/día</p>
<p>Propietarios</p>
<p>Arqueo do buque en GTContía máxima da prima</p>
<p>por buque en euros/día de</p>
<p>paralización efectiva</p>
<p>(máximo 30 días)</p>
<p>Ata 100 GT.:98,31 euros + 2,75 euros por GT.</p>
<p>Máis de 100 e ata 250 GT.:152,93 euros + 2,18 euros por GT.</p>
<p>Máis de 250 GT.:289,48 euros + 1,64 euros por GT.</p>

