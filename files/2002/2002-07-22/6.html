---
date: '2002-07-22'
id: E8C2
page: 11
number: 140
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 25 de xuño de 2002, da Delegación Provincial da Coruña, pola que
  se dispón o depósito e a publicación, no Diario Oficial de Galicia, do
  convenio colectivo de subcontratistas de Sogama no Complexo Ambiental de
  Cerceda.
range: Resolución
url: 'https://www.xunta.gal/dog/Publicados/2002/20020722/AnuncioE8C2_gl.html'
---
<p>Visto o expediente do convenio colectivo de subcontratistas de Sogama no Complexo Ambiental de Cerceda (código convenio 1503941) que tivo entrada nesta delegación provincial o día 12-4-2002 e complementado o 17-6-2002 e 24-6-2002, subscrito en representación da parte económica polas empresas Serviguide, S.L; Ader RR.HH. ETT, S.A.; CTM CEMSA, UTE; UTE-DANIGAL-CTM, e da parte social polo comité de empresa e delegados de persoal das devanditas empresas, o día 5-4-2002 e complementado o 16-5-2002, de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo depósito do citado acordo no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 25 de xuño de 2002.</p>
<p>Reyes Carabel Pedreira</p>
<p>Delegada provincial da Coruña</p>
<p>Convenio colectivo de centro de traballo das empresas que prestan servicios no Complexo Ambiental de Cerceda, como subcontratistas da Sociedade Galega de Medioambiente (Sogama)</p>
<p>Artigo 1º.-Ámbito de aplicación.</p>
<p>Este convenio colectivo será de aplicación a tódolos traballadores e empresas que presten actualmente ou poidan prestar nun futuro os seus servicios no centro de traballo do Complexo Ambiental de Cerceda (Sogama), fixos e eventuais, calquera que sexa a súa modalidade de contrato ou a súa categoría profesional.</p>
<p>Quedan expresamente excluídos os traballadores de empresa que poidan prestar algún tipo de colaboración accesoria en traballos que non sexan da propia actividade destas instalacións.</p>
<p>Así mesmo quedan excluídas as empresas ou traballadores que, con convenio propio ou sectorial, teñan condicións superiores ás deste convenio en cómputo anual.</p>
<p>Artigo 2º.-Vixencia.</p>
<p>Convenio por dous anos, vixencia do 1 de xaneiro de 2002 ata o 31 de decembro de 2003.</p>
<p>Finalizada a vixencia deste convenio e ata que se produza o asinamento dun novo entre as partes, seguirá en vigor todo o seu articulado e contidos.</p>
<p>Artigo 3º.-Denuncia.</p>
<p>Quedará denunciado automaticamente á finalización da súa vixencia.</p>
<p>Artigo 4º.-Subrogación do persoal.</p>
<p>Ademais do previsto no artigo 49 e seguintes do convenio xeral que será norma básica, as partes acordan que:</p>
<p>Ó termo da concesión de calquera das contratas, os traballadores dela que teñan a condición de fixos no cadro de persoal ou de carácter temporal, continuarán prestando servicios na nova contratista, respectándoselles tódolos seus dereitos, obrigas e condicións de traballo, independentemente dos tipos de contratos que existan no momento da subrogación.</p>
<p>Igualmente, a empresa entrante respectará tódolos dereitos de representación e garantías da representación legal dos traballadores.</p>
<p>Artigo 5º.-Garantía ad personam.</p>
<p>As condicións máis beneficiosas para os traballadores con respecto a este convenio, individual ou colectivamente, subsistirán para aqueles que as veñan desfrutando, non sendo compensables ou absorbibles.</p>
<p>Artigo 6º.-Comisión mixta paritaria.</p>
<p>Ámbalas partes negociadoras acordan establecer unha comisión mixta paritaria que estará composta por catro membros da parte social e catro membros da parte empresarial.</p>
<p>A comisión mixta paritaria terá as seguintes funcións:</p>
<p>a) Vixilancia e seguimento do cumprimento deste convenio.</p>
<p>b) Interpretación da totalidade dos preceptos deste convenio.</p>
<p>c) Conciliación en conflictos colectivos que supoñan a interpretación e aplicación das normas deste convenio.</p>
<p>d) Cantas funcións tendan á maior eficacia deste convenio, ou se deriven do estipulado no seu texto e anexos, que forman parte del.</p>
<p>e) Os acordos por unanimidade da comisión paritaria serán incorporados ó convenio como se deste se tratase.</p>
<p>Artigo 7º.- Anticipos.</p>
<p>Por petición dos traballadores, a empresa concederá anticipos quincenais que non excederán do 90% do salario devengado ata o momento do seu aboamento.</p>
<p>A petición de anticipos efectuarase do día 15 ó 20 de cada mes e o pagamento efectuarase o 25 ou o día anterior se este é festivo ou inhábil.</p>
<p>Artigo 8º.-Xornada.</p>
<p>A xornada do persoal comprendido dentro do ámbito deste convenio será de 40 horas semanais, cun descanso intermedio de 30 minutos diarios, considerados como tempo efectivo de traballo, cando a xornada sexa igual ou maior a 6 horas continuadas.</p>
<p>Todo o persoal que preste servicios na planta clasificadora (bolsas amarelas), disporá de tres descansos que serán de 10, 20 e 10 minutos diarios. Computarán como xornada ordinaria.</p>
<p>Na sección triaxe PRTE, a permanencia en cada posto de traballo non poderá exceder, en ningún caso, de dúas horas continuadas por xornada, non podendo volver ó mesmo posto de traballo ata transcorridas, como mínimo, dúas horas.</p>
<p>Os traballadores entre si, e logo de comunicación ó encargado de quenda, poderán cambia-las súas quendas de traballo e os seus períodos de descanso semanal, sempre que as súas categorías e os postos de traballo sexan homologables en coñecemento das funcións que van realizar.</p>
<p>En cómputo anual a xornada será de 1.760 horas para o ano 2002 e 1.760 para o ano 2003, que se distribuirán mediante calendario anual de horario e descanso, que se negociará cos representantes legais dos traballadores.</p>
<p>Artigo 9º.-Accidentes de traballo.</p>
<p>No suposto de que a un traballador, realizando o seu cometido cun vehículo propiedade da empresa e cumprindo a función que se lle encomendase, lle fose retirado o permiso de conducir, a empresa colocarao noutro posto de traballo, similar ó cargo realizado anteriormente, conservando a súa retribución durante este tempo, sempre e cando o accidente non se deba á imprudencia temeraria ou embriaguez constitutivas de delicto.</p>
<p>Se a retirada do permiso de conducir se produce ó ir ou regresar do traballo co seu vehículo particular, a empresa comprométese a garantizarlle o posto de traballo e a retribución durante todo o tempo da retirada do permiso de conducir, sempre que non medie imprudencia temeraria ou embriaguez do conductor.</p>
<p>A empresa comprométese a facerse cargo, ben directamente ou a través da compañía de seguros, das responsabilidades económicas de toda índole, tanto respecto de terceiros como fronte á propia empresa, de que poidan ser responsables os conductores desta, polos accidentes que poidan producirse cos vehículos dela durante a execución do servicio, sempre que o dito accidente non se deba a imprudencia ou embriaguez constitutivas de delicto.</p>
<p>No caso de que a retirada da licencia fose como consecuencia dos feitos ocorridos cun vehículo particular, a empresa asignaralle outro posto de traballo, percibindo as retribucións correspondentes a ese novo posto.</p>
<p>En calquera dos casos, unha vez cumprida polo traballador a sanción de retirada de carné, este volvería a ocupa-lo seu posto de conductor e nas condicións que lle correspondese.</p>
<p>Artigo 10º.-Vacacións.</p>
<p>As vacacións anuais fíxanse en 31 días naturais.</p>
<p>A empresa, de acordo cos representantes dos traballadores, establecerá antes do 31 de xaneiro de cada ano o calendario de vacacións.</p>
<p>Os traballadores afectados por este convenio poderán cambia-lo mes de desfrute das vacacións cos compañeiros, con coñecemento da dirección, e sen oposición dela e o comité de empresa.</p>
<p>Cando un traballador por calquera circunstancia, non puidese desfruta-las vacacións na quenda establecida no calendario, asignaráselles outra quenda de desfrute dentro de cada ano natural, que será negociada coa empresa.</p>
<p>A retribución do período vacacional consistirá no importe real dunha mensualidade, excepto o complemento de transporte.</p>
<p>Artigo 11º.-Licencias ou permisos retribuídos.</p>
<p>Logo de aviso e xustificación posterior, o traballador poderá ausentarse do posto de traballo por algún dos motivos e polo tempo seguinte:</p>
<p>1. Por matrimonio: 16 días naturais.</p>
<p>2. Casamento de fillos, irmáns, irmáns políticos, pai o nai: un día</p>
<p>3. Por morte ou enfermidade grave de parentes ata segundo grao de consanguinidade ou afinidade: 3 días naturais se é na provincia de domicilio do traballador, e 4 días naturais se é fóra dela.</p>
<p>4. Por nacemento ou adopción de fillo do traballador: 3 días naturais se ocorre dentro da provincia, e 4 se é fóra dela. Se concorre enfermidade grave da muller que deu a luz, o prazo aumentarase a 5 días naturais.</p>
<p>5. Polo tempo indispensable para o cumprimento dun deber inescusable de carácter público e persoal, sempre que non se trate dun cargo público ou cometido que comporte ausencias frecuentes ou periódicas: en tal caso poderá a empresa pasalo á situación de excedencia forzosa. Para a obtención do permiso de conducir, para a concorrencia a exames regrados, renovación carné da indentidade ou de conducir: as horas necesarias.</p>
<p>6. Por traslado do domicilio habitual: un día.</p>
<p>7. O tempo necesario para a asistencia á consulta do médico de familia e médico especialista.</p>
<p>Terá a mesma consideración que o cónxuxe a persoa que conviva de maneira estable co/coa traballador/a, e así fose acreditado ante a empresa mediante os correspondentes certificados de empadroamento ou parella de feito.</p>
<p>Nos demais casos non previstos neste artigo observarase o disposto na lexislación vixente.</p>
<p>Artigo 12º.-Permiso por maternidade e xestación.</p>
<p>Obxervarase o que dispoña a lexislación vixente na materia.</p>
<p>Artigo 13º.-Excedencias, forzosas ou voluntarias.</p>
<p>Ademais do previsto no convenio xeral interconfederal, as empresas ó remata-lo período de excedencia, estarán obrigadas a readmiti-lo traballador inmediatamente ó posto que deixou vacante, sempre que a solicitude de reincorporación se curse dous meses antes do vencemento da excedencia. As condicións de traballo serán iguais ás que tiñan no momento de pedi-la excedencia, computándose en todo caso, para efectos de antigüidade, os períodos delas coa excepción da excedencia voluntaria.</p>
<p>Artigo 14º.-Incapacidade temporal</p>
<p>1. Para o traballador que cause baixa como consecuencia dunha incapacidade temporal, derivada de accidente de traballo ou enfermidade profesional, aboaráselle ata o 100% do seu salario real desde o primeiro día da baixa, como complemento das prestacións da Seguridade Social.</p>
<p>2. A empresa aboará ata o 100% do seu salario real durante o tempo que dura a hospitalización do traballador, intervención cirúrxica e convalecencia domiciliaria derivada dela, como complemento das prestacións da Seguridade Social.</p>
<p>3. A empresa aboaralles ós traballadores afectados por este convenio ata o 85% do seu salario real ata o 20º día de baixa por incapacidade temporal derivada de enfermidade común ou accidente non laboral, a partir do 21º día aboarase ata o 95%.</p>
<p>Artigo 15º.-Incapacidade permanente derivada de accidente laboral.</p>
<p>Neste punto as empresas comprométense á contratación dunha póliza de seguros que cubra as continxencias comúns derivadas de morte, incapacidade permanente parcial, total, absoluta ou grande invalidez cunha cobertura de 2.500.000 ptas (15.025,30 euros).</p>
<p>Artigo 16º.-Promoción interna e control de ascensos.</p>
<p>No prazo de tres meses a comisión paritaria elaborará un regulamento sobre as ditas materias.</p>
<p>Mentres este non estea elaborado, a empresa comprométese a comunicarlles ós traballadores, a través do comité de empresa calquera praza vacante ou de nova creación, por se coas mesmas cualificacións profesionais houbese dentro do cadro de persoal traballadores que poidan acceder ó dito posto; en tal caso; estes terán preferencia.</p>
<p>Artigo 17º.-Xubilación.</p>
<p>De conformidade co Real decreto 1194/1985, do 17 de xullo, poderá solicitarse a xubilación ós 64 anos, estando obrigadas as empresas, de acordo co citado real decreto, a substituí-lo traballador que se xubila por outro traballador nas condicións previstas na referida disposición.</p>
<p>Artigo 18º.-Día de pagamento.</p>
<p>O día de pagamento será o día 10 de cada mes. No caso de que o dito día coincida en sábado ou festivo, será o día anterior hábil.</p>
<p>Artigo 19º.-Condicións económicas.</p>
<p>Serán as seguintes: (anexo I).</p>
<p>-Salario base mensual.</p>
<p>-Complemento transporte (aboaráselles a tódolos traballadores).</p>
<p>-Complemento penoso, tóxico e perigoso (aboaráselles a tódolos traballadores).</p>
<p>-Complemento de productividade (aboaráselles a tódolos traballadores).</p>
<p>-Complemento noturno (aboaráselles os que traballen de: 22 a 6 horas).</p>
<p>-Complemento turnicidade (a tódolos que as fagan).</p>
<p>-Complemento operadores tren, (aboarase por 12 mensualidades).</p>
<p>-Antigüidade.</p>
<p>No caso dos traballadores a tempo parcial cobrarán tódolos conceptos económicos proporcionalmente á</p>
<p>xornada de traballo, excepto o complemento de transporte que se pagará na súa totalidade.</p>
<p>Artigo 20º.-Complemento por antigüidade.</p>
<p>Tódolos traballadores, ó cumpriren os dous anos de antigüidade no centro de traballo, percibirán un complemento de 2.000 ptas./mes (12,02 euros), que se incrementará cada bienio en 500 ptas./mes (3,01 euros) máis, durante os seguintes 10 anos, manténdose o dito complemento desde esa data.</p>
<p>Estas cantidades revisaranse tódolos anos de vixencia do convenio na mesma porcentaxe que o faga a táboa salarial.</p>
<p>Artigo 21º.-Incentivo operadores tren.</p>
<p>A todo o persoal que desempeñe as funcións de operador de tren, aboaráselles un incentivo de 2.500 ptas./mensuais (15,03 euros).</p>
<p>Artigo 22º.-Pagas extraordinarias.</p>
<p>A empresa aboaralle a todo o persoal comprendido neste convenio tres pagas extraordinarias anuais que se axustarán ás seguintes normas:</p>
<p>-Contía: 30 días de salario base máis antigüidade.</p>
<p>-Data de aboamento:</p>
<p>* Verán: 20 de xullo.</p>
<p>* Nadal: 20 de decembro.</p>
<p>* Marzo: 20 de marzo.</p>
<p>Artigo 23º.- Horas extraordinarias.</p>
<p>Segundo táboas en anexo I.</p>
<p>-1.200 ptas. (7,21 euros) en días laborables.</p>
<p>-1.400 ptas. (8,41 euros) en festivos, noites e domingos.</p>
<p>Artigo 24º.-Seguridade, prevención e saúde laboral.</p>
<p>1. Roupa de traballo ó ano: ó persoal afectado por este convenio facilitaráselle, como mínimo:</p>
<p>-3 buzos que poderán substituírse por traxe de faena de dous corpos á vontade do traballador, sempre que as condicións de traballo e seguridade o permitan.</p>
<p>-3 camisas.</p>
<p>-1 cazadora ou chaleco.</p>
<p>-1 anorak ou forro polar.</p>
<p>-2 pares de botas.</p>
<p>-1 impermeable ou roupa de augas ó persoal que o necesite.</p>
<p>-Equipo de protección individual: os necesarios.</p>
<p>Calquera dos anteriores que se deteriore cambiarase por un novo.</p>
<p>2. Servicios da empresa: en canto a servicios na empresa tales como armarios, duchas, comedores, salas de estar, etc., observarase o disposto na regulamentación vixente.</p>
<p>3. Comités de seguridade e saúde: a súa composición observará o disposto no artigo 35 da Lei 31/1995, do 8 de novembro, de prevención de riscos laborais.</p>
<p>Os membros do comité de seguridade e saúde disporán do tempo necesario, dentro da súa xornada laboral, para o exercicio das súas funcións, que deberá comprender de forma efectiva e habitual a comprobación e revisión das medidas de prevención no centro de traballo.</p>
<p>4. Recoñecemento médico: con carácter obrigatorio para a empresa, tódolos traballadores efectuarán unha revisión anual, específica para o posto de traballo que desempeñan, dentro da xornada laboral.</p>
<p>Artigo 25º.-Representacións sindicais.</p>
<p>Ademais do previsto no ET, na LOLS e demais lexislación vixente na materia.</p>
<p>As horas sindicais poderán acumularse nun ou en varios membros do comité anualmente, por seccións sindicais.</p>
<p>Artigo 26º.-Categorías profesionais.</p>
<p>Asimílanse a determinada categoría as seguintes:</p>
<p>-Encargado: xefe da quenda.</p>
<p>-Oficial 1ª: operador, operador de guindastre, conductor, maquinista, axente de circulación, rondista.</p>
<p>-Oficial 2ª: control de acceso.</p>
<p>-Peón: limpeza, almaceneiro ou peón de almacén, xardiñeiro, triaxe, secadeiro.</p>
<p>-Encargado ou xefe da quenda administrativo.</p>
<p>-Oficial 1ª administrativo, equiparado a oficial 1ª de oficio.</p>
<p>-Auxiliar administrativo, equiparado a oficial 2ª de oficio.</p>
<p>Cláusulas adicionais:</p>
<p>Primeira.-Para o non previsto neste convenio observarase o disposto no convenio xeral do sector de limpeza pública, rega, recollida, tratamento e eliminación de residuos, limpeza e conservación de redes de sumidoiros, así como a resolución da comisión paritaria do dito convenio publicada no BOE, nº 306, do 22 de decembro de 2000, ET, LOLS e demais lexislación vixente.</p>
<p>Segunda.-As discrepancias producidas no seo da comisión paritaria resolveranse de acordo cos procedementos regulados no acordo interprofesional galego sobre procedementos extraxudiciais de solucións de conflictos de traballo (AGA).</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

