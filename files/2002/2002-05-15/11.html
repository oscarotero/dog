---
date: '2002-05-15'
id: 917E
page: 7
number: 93
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 3 de maio de 2002 pola que se dictan normas para a concesión de apoio
  ós concellos galegos na cesión de equipos de excarceración para misións de
  protección civil.
range: Orde
url: 'https://www.xunta.gal/dog/Publicados/2002/20020515/Anuncio917E_gl.html'
---
<p>A Lei 7/1985, do 2 de abril, reguladora das bases do réxime local (artigo 25.2º, parágrafo c), así como a Lei 5/1997, do 22 de xullo, de Administración local de Galicia (artigos 80, 81 e 82), determinan que o concello, como entidade básica da organización territorial do Estado, é a vía da participación dos seus cidadáns en diferentes materias e, entre elas (artigo 22.2º, parágrafo c), a protección civil xa que, ante unha situación de emerxencia que poida poñer en perigo a vida dos cidadáns ou as súas pertenzas, o concello será o primeiro en actuar tanto en tempo de resposta como en mobilización de recursos.</p>
<p>Así mesmo, a Lei 2/1985, do 21 de xaneiro, sobre protección civil, establece a vinculación voluntaria e desinteresada dos cidadáns á protección civil a través de organizacións que se orientarán, principalmente, á colaboración e apoio en situacións de emerxencia; actitude fundamentalmente desenvolvida polas agrupacións de voluntarios de Protección Civil, na maior parte dos concellos para poder cumpri-la normativa vixente en materia de protección da súa comunidade veciñal.</p>
<p>Conforme o Decreto 147/2002, do 11 de abril, mediante o que se establece a estructura orgánica da Consellería de Xustiza, Interior e Relacións Laborais, correspóndelle a esta consellería, entre outras competencias, a de protección civil.</p>
<p>De acordo co Decreto 56/2000, do 3 de marzo, polo que se aproban as medidas de coordinación de protección civil no ámbito da Comunidade Autónoma de Galicia, a Administración autonómica colaborará na dotación de medios e recursos necesarios á Administración local para a súa actuación en materia de protección civil.</p>
<p>No Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, e no Decreto 287/2000, do 21 de novembro, establécense os requisitos xerais para as subvencións e axudas concedidas pola Administración autonómica, normativa á que, en consecuencia, se adaptará esta orde, tendo en conta en todo caso os principios de publicidade, obxectividade e concorrencia.</p>
<p>A Consellería de Xustiza, Interior e Relacións Laborais, consciente da magnitude e transcendencia dos valores que están en xogo nas situacións de emerxencia, así como as necesidades que se xeran e os recursos humanos e materiais que é preciso mobilizar, quere dotar de medios axeitados os concellos para o cumprimento dos seus labores en materia de protección civil, para intervención en excarceración.</p>
<p>De acordo co exposto, preténdese por medio desta orde regula-lo procedemento e requisitos para a cesión en propiedade de materiais para misións de protección civil ós concellos da Comunidade Autónoma galega.</p>
<p>Por todo isto</p>
<p>DISPOÑO:</p>
<p>Artigo 1º.-Obxecto.</p>
<p>A Consellería de Xustiza, Interior e Relacións Laborais, para colaborar cos concellos na súa misión de protección á súa comunidade veciñal e para equipar cuns medios necesarios a protección civil, cederalles en propiedade equipos de excarceración e/ou material auxiliar de excarceración ós concellos galegos que conten con Servicio Municipal de Protección Civil e/ou agrupación de voluntarios de Protección Civil, sexa municipal ou teña subscrito un convenio co concello, e ademais estean inscritas no Rexistro de Protección Civil da Comunidade Autónoma de Galicia conforme o Decreto 56/2000, do 3 de marzo.</p>
<p>Artigo 2º.-Beneficiarios.</p>
<p>Para poderen acceder ós beneficios outorgados mediante esta orde, os concellos deberán cumpri-los seguintes requisitos:</p>
<p>I) Para novos equipos de excarceración:</p>
<p>a) Non dispor de equipo de excarceración.</p>
<p>b) Dispor de medios de transporte axeitados para este tipo de material, así como recursos humanos que estean operativos as 24 horas do día e os 365 días do ano.</p>
<p>c) Ter no seu termo municipal e ámbito comarcal vías de comunicación con alto índice de sinistros.</p>
<p>d) Estar afastados un mínimo de 15 quilómetros dun parque contra incendios e salvamento e/ou dun Servicio Municipal de Protección Civil que dispoña de equipo de excarceración.</p>
<p>II) Para material auxiliar de excarceración.</p>
<p>a) Dispor dun equipo en propiedade ou cedido en uso.</p>
<p>b) Que o material do que se dispón no momento de face-la solicitude non sexa suficiente para atende-la demanda da poboación.</p>
<p>c) Precisar renova-lo material que estea deteriorado polo uso, ou novo material que non se teña na actualidade.</p>
<p>Artigo 3º.-Crédito.</p>
<p>Para a consecución do obxectivo ó que se refire esta orde, a Consellería de Xustiza, Interior e Relacións Laborais destinará ata un límite de 95.000 euros, con cargo á aplicación orzamentaria 13.04.231A.623.0 dos orzamentos xerais da Comunidade Autónoma galega para 2002.</p>
<p>Artigo 4º.-Solicitude.</p>
<p>1. Os concellos que desexen acollerse ós beneficios concedidos nesta orde presentarán a súa solicitude, no prazo de vinte días hábiles contados a partir do seguinte ó da súa publicación no Diario Oficial de Galicia, empregando o modelo que se indica no anexo I desta orde, no rexistro xeral das delegacións provinciais da Consellería de Xustiza, Interior e Relacións Laborais, ou por calquera dos medios previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>2. Xunto coa solicitude presentaranse os seguintes documentos:</p>
<p>2.1. Declaración do conxunto de tódalas solicitudes efectuadas ou concedidas, para un mesmo proxecto ou actividade, perante as administracións públicas competentes ou outros entes públicos.</p>
<p>2.2. Certificados expedidos polo secretario do concello:</p>
<p>a) Se é o caso, da existencia de Servicio Municipal de Protección Civil.</p>
<p>b) Dos gastos correntes e de investimento considerados nos orzamentos municipais de 2002, destinados ás funcións de seguridade e/ou protección civil.</p>
<p>c) Certificación relativa ó acordo adoptado polo órgano competente polo que:</p>
<p>-Se acorda solicita-la cesión en propiedade, regulada nesta orde, aceptando integramente os seus termos e prescricións.</p>
<p>-Se faculta o alcalde do concello para acepta-la cesión en propiedade nas condicións establecidas pola consellería e para asina-lo correspondente convenio, no caso de resolución favorable da consellería.</p>
<p>2.3. Memoria asinada polo alcalde como xefe local de protección civil, na que se indiquen:</p>
<p>2.3.1. Para os que soliciten novos equipos de excarceración:</p>
<p>-Índices de sinistros nas vías de comunicación terrestre existentes no ámbito territorial do concello, e dos concellos colindantes.</p>
<p>-Accidentes ocorridos nos últimos anos nas vías de comunicación terrestre existentes no ámbito territorial do concello e concellos colindantes nos que foi preciso empregar medios de rescate.</p>
<p>-Medios materiais e recursos humanos dos que dispón o concello, necesarios para actuar en rescates.</p>
<p>-Cumpri-los requisitos específicos indicados no artigo 2º, letra I), especificando cada un dos puntos.</p>
<p>-Se é o caso, estar en trámite de creación a Xunta Local de Protección Civil, e estar elaborando o Plan de Emerxencias Municipal (Pemu).</p>
<p>2.3.2. Para material auxiliar de excarceración:</p>
<p>-Equipo de excarceración do que se dispón actualmente, indicando o material complementario deste.</p>
<p>-Material auxiliar de excarceración que se precisa (indicando se este é de reposición ou novo).</p>
<p>-Cumpri-los requisitos específicos indicados no artigo 2º, letra II.</p>
<p>-Se é o caso, estar en trámite de creación a Xunta Local de Protección Civil, e estar elaborando o Plan de Emerxencias Municipal (Pemu).</p>
<p>3. Os defectos nas solicitudes seranlles notificados ós interesados polas delegacións provinciais da Consellería de Xustiza, Interior e Relacións Laborais, concedéndoselles un prazo de dez días para emendaren erros ou omisións. Transcorrido o antedito prazo, se non se producise a dita emenda, as peticións arquivaranse, de acordo co establecido na Lei de réxime xurídico das administracións públicas e do procedemento administrativo común.</p>
<p>Artigo 5º.-Instrucción.</p>
<p>1. Unha vez recibida a documentación nas delegacións provinciais, procederáse ó seu exame e análise polos servicios de Protección Civil da provincia correspondente.</p>
<p>2. Os respectivos servicios provinciais emitirán un informe técnico en relación ás peticións recibidas e remitirano á Dirección Xeral de Interior e Protección Civil.</p>
<p>3. A proposta de resolución será feita por unha comisión de avaliación, que estará presidida polo director xeral de Interior e Protección Civil, e formada polos catro delegados provinciais da Consellería de Xustiza, Interior e Relacións Laborais, polo subdirector xeral de Protección Civil e por un funcionario proposto polo director xeral de Interior e Protección Civil, que actuará como secretario.</p>
<p>4. A referida comisión fará a proposta de resolución, tendo en conta o informe técnico do Servicio Provincial de Protección Civil, e elevará posteriormente esta ó organo competente para resolver.</p>
<p>Artigo 6º.-Criterios de avaliación.</p>
<p>A concesión realizarase en réxime de concorrencia competitiva, e para a elaboración do informe técnico e da proposta de resolución, así como para a asignación de material, teranse en conta os seguintes criterios:</p>
<p>1. Riscos potenciais existentes no concello e limítrofes conforme o establecido no Plan Territorial de Protección Civil da Comunidade Autónoma de Galicia (Platerga) ou, se é o caso, no Plan de Emerxencias Municipal (Pemu).</p>
<p>2. Índices de sinistros nas vías de comunicación terrestre existentes no ámbito territorial do concello, e no dos concellos colindantes.</p>
<p>3. Accidentes ocorridos nos últimos anos nas vías de comunicación terrestre existentes no ámbito territorial do concello e concellos colindantes nos que foi preciso empregar medios de rescate.</p>
<p>4. Ter creada ou en trámite de creación a Xunta Local de Protección Civil.</p>
<p>5. Ter ou estar elaborando o seu Plan de Emerxencias Municipal (Pemu).</p>
<p>6. Cantidade destinada polo concello nos seus orzamentos anuais para actuacións obxecto desta orde.</p>
<p>7. Cumpri-los requisitos específicos indicados no artigo 2º, letra I), especificando cada un dos puntos.</p>
<p>8. Número de colaboracións realizadas, en temas de protección civil, coa Xunta de Galicia, especialmente co Servicio de Emerxencias 112 e plans de Protección Civil da Comunidade Autónoma de Galicia no sistema de protección civil de Galicia.</p>
<p>Artigo 7º.-Resolución, publicación e notificación.</p>
<p>1. A resolución será adoptada polo conselleiro de Xustiza, Interior e Relacións Laborais, tendo en conta a proposta que faga a comisión de avaliación, procedéndose á súa publicación posterior no Diario Oficial de Galicia, de conformidade co establecido no artigo 96 bis do Regulamento de patrimonio da Comunidade Autónoma (introducido polo Decreto 238/1998, do 24 de xullo), e co disposto no artigo 11 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, supoñendo a concesión a cesión en propiedade do material de excarceración.</p>
<p>2. A notificación ós peticionarios será efectuada pola Dirección Xeral de Interior e Protección Civil, na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>No suposto de que, transcorridos seis meses contados desde a publicación desta orde no Diario Oficial de Galicia, non se dictase e notificase resolución expresa, os interesados poderán entender desestimadas as súas solicitudes por silencio administrativo, e en todo caso, a aqueles concellos ós que non se lles conceda material notificaraselles indicando que foi desestimada a súa petición.</p>
<p>3. Contra a resolución do conselleiro poderá interpoñerse recurso contencioso-administrativo perante o Tribunal Superior de Xustiza de Galicia, ou recurso potestativo de reposición ante o propio conselleiro.</p>
<p>Artigo 8º.-Aceptación, xustificación e pagamento.</p>
<p>1. O alcalde do concello ó que se lle concedese material disporá dun prazo de quince días hábiles,</p>
<p>contados a partir da recepción da comunicación individual da resolución favorable, para comunica-la aceptación.</p>
<p>2. Considérase como medio de xustificación, para facer efectivo o pagamento da cantidade correspondente, a certificación do órgano que teña atribuídas as facultades de control do cumprimento da finalidade para a que solicita a axuda e da aplicación dos fondos destinados para tal efecto, segundo se recolle no artigo 15.2º c) do Decreto 287/2000.</p>
<p>3. Transcorrido o prazo indicado no punto 1 deste artigo sen que se comunique a dita aceptación, a Consellería de Xustiza, Interior e Relacións Laborais poderá anula-la dita resolución.</p>
<p>Artigo 9º.-Formalización de cesión.</p>
<p>Para a formalización da cesión asinarase un convenio no que constará o acordo de cesión en propiedade e a aceptación do cesionario.</p>
<p>Os gastos de seguros, impostos, mantemento, conservación do material cedido e as indemnizacións derivadas das posibles declaracións de responsabilidade civil ou criminal por uso do material, calquera que sexa a súa contía, serán por conta dos concellos.</p>
<p>Artigo 10º.-Reversión dos bens na Comunidade Autónoma.</p>
<p>1. Se o material cedido non se aplicase ó fin sinalado ou deixase de estalo con posterioridade, se se descoidase ou utilizase con grave quebrantamento, ou se incumprisen as condicións que se detallan nesta orde, considerarase resolta a cesión e os bens reverterán á Comunidade Autónoma, que terá dereito a percibir, logo da taxación pericial, o valor dos detrimentos ou das deterioracións que experimentasen.</p>
<p>2. A Consellería de Xustiza, Interior e Relacións Laborais estará dotada de facultades de vixilancia e control para comproba-lo cumprimento das obrigas que leva aparelladas a cesión e, de se-lo caso, para a resolución dos expedientes de reversión.</p>
<p>Disposicións derradeiras</p>
<p>Primeira.-Facúltase o director xeral de Interior e Protección Civil para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Será de aplicación supletoria o Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Terceira.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 3 de maio de 2002.</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

