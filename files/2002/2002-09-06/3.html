---
date: '2002-09-06'
id: 106A2
page: 13
number: 172
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Resolución conxunta do 30 de xullo de 2002, da Dirección Xeral de Ordenación
  Educativa da Consellería de Educación e Ordenación Universitaria e do
  Instituto Galego de Consumo, para premia-las mellores memorias dos proxectos
  de educación do consumidor na escola, desenvolvidos dentro do marco da Rede
  Europea de Educación do Consumidor, e para a selección de novos proxectos
  presentados por centros educativos de niveis non universitarios, que desexen
  incorporarse á citada rede.
range: Resolución
url: 'https://www.xunta.gal/dog/Publicados/2002/20020906/Anuncio106A2_gl.html'
---
<p>O Instituto Galego de Consumo e a Consellería de Educación e Ordenación Universitaria teñen establecidas liñas de actuación conxunta cara a impulsa-las actividades para o desenvolvemento da educación do consumidor nos centros escolares.</p>
<p>A Rede Europea de Educación do Consumidor é un proxecto para a realización de actuacións coordinadas de actividades de formación e información, intercambio de experiencias, e para a realización de materiais curriculares sobre a educación do consumidor na escola.</p>
<p>En consecuencia co anteriormente exposto,</p>
<p>DISPOÑEMOS:</p>
<p>1. Obxecto.</p>
<p>A convocatoria ten por obxecto: dunha banda convocar premios para as mellores memorias dos proxectos educativos, desenvolvidos polos centros vinculados á Rede Europea de Educación do Consumidor. E doutra, a selección de novos proxectos presentados por centros educativos de niveis non universitarios que desexen incorporarse á Rede Europea de Educación do Consumidor.</p>
<p>2. Dotación económica.</p>
<p>A contía destinada a premia-las memorias dos proxectos realizados polos centros vinculados á Rede Europea de Educación do Consumidor na presente convocatoria é de 21.636,44 euros, das que o Instituto Galego de Consumo fará o pagamento dos premios ata un total de 12.621,25 euros, e a Consellería de Educación e Ordenación Universitaria aboará os restantes premios ata un total de 9.015,48 euros.</p>
<p>A contía total dos premios distribuirase a razón dun máximo de 1.272,73 euros, para cada memoria.</p>
<p>O pagamento dos premios farase con cargo ás aplicacións orzamentarias 07.04.322I.640.1 dos orzamentos para o ano 2002 da Consellería de Educación e Ordenación Universitaria, e 08.50.343A.640.0 dos orzamentos do Instituto Galego de Consumo para o ano 2002.</p>
<p>3. Bases.</p>
<p>1. Para a modalidade de premios ás memorias dos proxectos xa realizados, poderán participa-los centros educativos que estean integrados na Rede Europea de Educación do Consumidor. Para a modalidade de novos proxectos poderán participar tódolos centros educativos de niveis non universitarios de Galicia.</p>
<p>2. Para concursar é necesario presenta-la memoria do traballo desenvolvido durante o curso escolar 2001/2002.</p>
<p>As memorias que concursen deberán presentarse en soporte papel e informático, por duplicado, no rexistro da Consellería de Educación e Ordenación Universitaria, ou do Instituto Galego de Consumo, a través das distintas delegacións provinciais ou polas canles establecidas na Lei 30/1992, do 26 de novembro, de réxime xurídico das administracións públicas e do procedemento administrativo común. No caso de proceder ó envío certificado por correo, a instancia que se debe xuntar ó traballo estará datada e cuñada pola oficina de correos previamente á súa certificación.</p>
<p>Os traballos que se presenten nesta modalidade (premio a memorias) deberán ir xunto coa seguinte documentación:</p>
<p>a) Instancia dirixida ó director xeral de Ordenación Educativa e Formación Profesional asinada polo coordinador ou coordinadora do proxecto, segundo o modelo do anexo II desta resolución.</p>
<p>b) Memoria descritiva, dun máximo de dez folios da fase do proxecto realizada no curso 2001/2002, na que se reflectirán os obxectivos e contidos desenvolvidos, a metodoloxía empregada, as datas de realización, enlaces coas seguintes fases, e criterios e procedementos de avaliación. Igualmente deberá consta-la valoración do profesorado e do alumnado, agás a do alumnado de educación infantil, sobre o traballo realizado respecto da consecución dos obxectivos previstos.</p>
<p>c) Anexos dos traballos ou actividades realizadas polos alumnos durante a experiencia.</p>
<p>3. Para participar na modalidade de selección de novos proxectos os centros que desexen integrarse na Rede Europea de Educación do Consumidor, deberán presenta-la solicitude que figura como anexo I, e un esquema do proxecto que se</p>
<p>vai realizar que figura como anexo III, acompañando a documentación que se relaciona a seguir:</p>
<p>a) Instancia dirixida ó director xeral de Ordenación Educativa e Formación Profesional, asinada polo director/a do centro escolar, segundo o modelo do anexo II desta resolución.</p>
<p>b) Esquema do proxecto de educación do consumidor, seguindo o modelo que figura como anexo III da presente resolución, no que se concreten os obxectivos, metodoloxía, nivel de aplicación, actividades previstas e criterios de avaliación que se van desenvolver no curso escolar 2002/2003, primeira fase do proxecto trienal que deben desenvolver. Xuntarase a acta do Consello Escolar, na que conste a aprobación do proxecto.</p>
<p>c) No proxecto deberán participar, cando menos, catro profesores do centro durante un período de tres anos. Acompañarase a acta do claustro do centro onde figuren o nome e apelidos dos profesores participantes e do coordinador ou coordinadores do proxecto.</p>
<p>d) No caso de que un proxecto abranga máis dun centro, xuntarase acta do Consello Escolar de cada un dos centros.</p>
<p>e) Os novos proxectos deberán presentarse en soporte papel e informático, por duplicado, no rexistro da Consellería de Educación e Ordenación Universitaria, ou do Instituto Galego de Consumo, a través das distintas delegacións provinciais ou polas canles establecidas na Lei 30/1992, do 26 de novembro, de réxime xurídico das administracións públicas e do procedemento administrativo común. No caso de proceder ó envío certificado por correo, a instancia que se debe xuntar ó traballo estará datada e cuñada pola oficina de correos previamente á súa certificación.</p>
<p>4. O prazo de presentación da documentación para ámbalas dúas modalidades comezará o día seguinte ó da publicación da presente resolución no Diario Oficial de Galicia e rematará o 31 de outubro de 2002.</p>
<p>5. Os traballos que concursen e se axusten a esta convocatoria serán examinados e avaliados por un xurado de catro persoas nomeado polo presidente do Instituto Galego de Consumo e polo director xeral de Ordenación Educativa e Formación Profesional.</p>
<p>O xurado, se é o caso, poderá contar co asesoramento de especialistas.</p>
<p>6. A decisión do xurado, que será publicada no Diario Oficial de Galicia, será inapelable e poderán ser declarados desertos calquera dos premios anunciados ou, se é o caso e así o determina o xurado, ser acumulados entre si ou compartidos.</p>
<p>7. A participación na convocatoria supón a aceptación de tódalas súas bases, así como a cesión do dereito da propiedade dos traballos, nos que poderán introducirse as variacións que se consideren máis axeitadas á súa finalidade.</p>
<p>O Instituto Galego de Consumo e a Consellería de Educación e Ordenación Universitaria poderán proceder conxuntamente á reprodución, publicación e divulgación dos traballos premiados, que quedarán na súa propiedade.</p>
<p>8. A administración educativa poderalles recoñecer ós participantes na modalidade de premios a memorias avaliados positivamente, mediante expedición de certificado, as actividades de innovación realizadas dentro desta convocatoria.</p>
<p>Disposición derradeira</p>
<p>Nos aspectos non previstos na presente convocatoria haberá que aterse ó disposto no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, e na Lei 30/1992, do 26 de novembro, de réxime xurídico das administracións públicas e do procedemento administrativo común, ámbalas dúas na súa actual redacción.</p>
<p>Santiago de Compostela, 30 de xullo de 2002.</p>
<p>Mª del Pilar del Mar Pérez MarsóVíctor Tello Calvo</p>
<p>Directora xeral de OrdenaciónPresidente do Instituto</p>
<p>Educativa e Formación ProfesionalGalego de Consumo</p>

