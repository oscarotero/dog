---
date: '2002-09-06'
id: 1069A
page: 13
number: 172
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 21 de agosto de 2002 pola que se regula o réxime de concesión de
  subvencións para actividades deportivas promovidas polos concellos de Galicia
  durante o ano 2002.
range: Orde
url: 'https://www.xunta.gal/dog/Publicados/2002/20020906/Anuncio1069A_gl.html'
---
<p>Corresponde ás administracións públicas a promoción das actividades físicas e deportivas entre a poboación. Con tal fin os orzamentos xerais da Comunidade Autónoma de Galicia habilitan crédito dirixido a axudarlles ós concellos de Galicia a cumprir estes obxectivos.</p>
<p>Tendo en conta as especiais circunstancias do asentamento da poboación galega, na súa maioría en pequenos núcleos de poboación, que dificultan a programación destas actividades e encarecen o seu desenvolvemento,</p>
<p>DISPOÑO:</p>
<p>Artigo 1º.-As subvencións que se regulan ó abeiro da presente orde atenderanse con cargo á aplicación orzamentaria 04.03.355A.460.0 dos orzamentos xerais da Comunidade Autónoma de Galicia para o ano 2002 cunha dotación económica de cento sesenta e oito mil douscentos oitenta e catro euros (168.284 A), destinadas á realización dos seguintes programas:</p>
<p>a) Escolas deportivas.</p>
<p>b) Organización e participación en competicións deportivas en idade escolar.</p>
<p>c) Campañas de iniciación deportiva.</p>
<p>Artigo 2º.-Poderán solicitar subvencións ó abeiro da presente orde os concellos de Galicia que conten cunha poboación de dereito inferior a 15.000 habitantes segundo o último censo dispoñible.</p>
<p>As solicitudes formularanse nos impresos oficiais, segundo o modelo que se xunta como anexo á presente orde. Achegarase tamén un proxecto detallado da actividade que constará de:</p>
<p>-Obxectivos da actividade que se vai realizar.</p>
<p>-Datas, lugares e horarios da actividade.</p>
<p>-Profesorado e titulación dos responsables do desenvolvemento da actividade.</p>
<p>-Orzamento detallado de ingresos e gastos.</p>
<p>-Certificación expedida polo secretario do concello na que se faga consta-la poboación de dereito segundo o último censo dispoñible.</p>
<p>Os peticionarios das axudas presentarán, coa solicitude inicial, unha declaración de conxunto de tódalas solicitudes efectuadas ou concedidas, para un mesmo proxecto, das distintas administración públicas competentes.</p>
<p>As solicitudes presentaranse nos rexistros dos servicios provinciais da Secretaría Xeral para o Deporte, ou ben por calquera outro dos medios previstos no artigo 38.4º da Lei 30/1992, de réxime xurídico das administracións públicas e do procedemento administrativo común.</p>
<p>O prazo de presentación das solicitudes rematará ós vinte días hábiles contados a partir do día seguinte da publicación da presente orde no Diario Oficial de Galicia.</p>
<p>Artigo 3º.-A Secretaría Xeral para o Deporte concederá axudas polo importe máximo de tres mil euros (3.000 A) para as solicitudes ás que fai referencia o artigo 1º. Só se atenderá unha petición por concello.</p>
<p>A concesión de subvencións ás que se refire a presente orde efectuarase en réxime de concorrencia competitiva.</p>
<p>Artigo 4º.-Unha vez recibida a documentación das solicitudes de subvención, a Secretaría Xeral para o Deporte convocará a comisión avaliadora encargada de xulgalas, que estará formada polas seguintes persoas:</p>
<p>Presidente: subdirector xeral de Deportes.</p>
<p>Vocais:</p>
<p>-Xefe do Servicio Provincial da Secretaría Xeral para o Deporte da Coruña.</p>
<p>-Xefe do Servicio Provincial da Secretaría Xeral para o Deporte de Lugo.</p>
<p>-Xefe do Servicio Provincial da Secretaría Xeral para o Deporte de Ourense.</p>
<p>-Xefe do Servicio Provincial da Secretaría Xeral para o Deporte de Pontevedra.</p>
<p>Secretario: un funcionario da Secretaría Xeral para o Deporte.</p>
<p>O presidente da comisión, á vista da acta da comisión avaliadora, elevaralle proposta ó secretario xeral para o Deporte para a resolución definitiva das subvencións.</p>
<p>Artigo 5º.-Para a concesión das axudas obxecto da presente orde teranse en conta os criterios graduados segundo a súa importancia que a continuación se indican:</p>
<p>a) Obxectivos da actividade que se vai desenvolver: 40%.</p>
<p>b) Cualificación técnica dos responsables do programa: 25%.</p>
<p>c) Participación na campaña de actividade deportiva en idade escolar: 35%.</p>
<p>Artigo 6º.-O prazo máximo para dictar e notificarlles ós interesados a resolución expresa será de catro meses contados desde a publicación desta orde no Diario Oficial de Galicia. O vencemento do devandito prazo sen que se notifique a resolución expresa lexitima o interesado para entender desestimada a súa solicitude por silencio administrativo.</p>
<p>A resolución dos expedientes instruídos ó abeiro do disposto nesta orde esgotará a vía administrativa, polo que, de conformidade co previsto no artigo 46 da Lei 29/1998, do 13 de xullo, reguladora da xurisdicción contencioso-administrativa, poderase interpoñer contra ela recurso contencioso-administrativo, no prazo de dous meses contados desde o día seguinte ó da súa notificación, se fose expresa; se non o fora o prazo será de seis meses e contarase a partir do día seguinte a aquel no que se produza o acto presunto.</p>
<p>Potestativamente e con anterioridade á interposición do referido recurso contencioso-administrativo, de conformidade co previsto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, trala modificación introducida pola Lei 4/1999, do 13 de xaneiro, poderase interpoñe-lo recurso potestativo de reposición perante o conselleiro da Presidencia, Relacións Institucionais e Administración Pública no prazo dun mes se o acto fose expreso; se non o fora, o prazo será de tres meses e contarase a partir do día seguinte a aquel no que se produza o acto presunto.</p>
<p>Todo isto sen prexuízo da interposición de calquera outro recurso que se considere oportuno para a defensa dos dereitos por parte dos interesados.</p>
<p>Artigo 7º.-Obrigas dos concellos ós que se lles concede a subvención:</p>
<p>a) Comunicarlle á Secretaría Xeral para o Deporte a obtención de subvencións ou axudas para as mesmas finalidades, procedentes de calquera administración ou de entes públicos.</p>
<p>b) Non poderán modifica-lo programa aprobado da actividade subvencionada sen a expresa autorización da Secretaría Xeral para o Deporte.</p>
<p>c) Admiti-la presencia e supervisión da Secretaría Xeral para o Deporte ou dos organismos provinciais que a representen. Así mesmo, quedan sometidos ás actuacións de control financeiro que lle correspondan á Consellería de Economía e Facenda e ás previstas na lexislación do Consello de Contas.</p>
<p>d) Facer constar en toda a publicidade e información, en lugar preferente, que a actividade está subvencionada pola Secretaría Xeral para o Deporte.</p>
<p>e) Envia-los informes que poida solicita-la Secretaría Xeral para o Deporte.</p>
<p>Artigo 8º.-Para a percepción da subvención, unha vez rematada a actividade, no prazo dun mes, o beneficiario remitiralle ó correspondente servicio provincial da Secretaría Xeral para o Deporte, a seguinte documentación:</p>
<p>a) Certificación expedida polo secretario do concello, co visto e prace do alcalde-presidente, na que se faga constar ter realizada a acción subvencionada e incorrido no gasto correspondente.</p>
<p>b) Memoria da actividade realizada.</p>
<p>c) Declaración complementaria do conxunto das axudas solicitadas, tanto as aprobadas ou concedidas como as pendentes de resolución para o mesmo proxecto das distintas administracións públicas, ou calquera dos seus organismos, entes ou sociedades.</p>
<p>Artigo 9º.-No caso de que o beneficiario da subvención incumprise o disposto nesta orde, a Secretaría Xeral para o Deporte poderá anula-la subvención concedida logo de audiencia do interesado. Neste suposto, o beneficiario non poderá solicitar outra subvención mentres non sexa devolta a anterior, no suposto de que fose anulada, de acordo co réxime previsto no artigo 78.6º h) e 9º do texto refundido da Lei de réxime financeiro e orzamentario de Galicia.</p>
<p>Disposicións adicionais</p>
<p>Primeira.-No que se refire ós prazos de execución poderán subvencionarse actividades realizadas polos concellos desde o 1 de xaneiro do 2002, sempre que estas actividades se consideren importantes para o desenvolvemento da promoción do deporte e cumpran os requisitos e condicións establecidas nesta orde.</p>
<p>Segunda.-Nos aspectos non contidos na presente orde, haberá que aterse ó disposto no artigo 78 do texto refundido da Lei do réxime financeiro e orzamentario de Galicia, aprobado por Decreto lexislativo 1/1999, do 7 de outubro e no Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Santiago de Compostela, 21 de agosto de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

