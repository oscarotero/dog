---
date: '2002-03-14'
id: 4B66
page: 3
number: 53
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 20 de novembro de 2001, do Xurado Provincial de Clasificación de
  Montes Veciñais en Man Común de Ourense, pola que se fai pública a
  clasificación do monte denominado Monte Rapado e Caberteña, a favor dos
  veciños dos lugares da parroquia de Ganade agás o lugar da Gorgoloza, no
  concello de Xinzo de Limia (Ourense).
range: Resolución
url: 'https://www.xunta.gal/dog/Publicados/2002/20020314/Anuncio4B66_gl.html'
---
<p>O Xurado Provincial de Clasificación de Montes Veciñais en Man Común de Ourense acordou, na sesión do 20 de novembro de 2001, adopta-lo seguinte acordo:</p>
<p>Visto o expediente de clasificación do monte como veciñal en man común denominado Monte Rapado e Caberteña, por solicitude dos veciños dos lugares de San Vitoiro e Casas de Veiga, do concello de Xinzo de Limia (Ourense)</p>
<p>Resultando que, con data do 18 de febreiro de 1998, tivo entrada no rexistro da delegación provincial da Consellería de Medio Ambiente en Ourense, escrito dirixido ó Xurado Provincial de Montes Veciñais en Man Común asinado polos veciños dos lugares de San Vitoiro e As Casas da Veiga, concello de Xinzo de Limia (Ourense), solicitando que se declare o Monte Rapado e Caberteña como veciñal en man común.</p>
<p>Resultando que o xurado provincial, en sesión do 2 de xuño de 1999, acordou tomar en consideración o citado escrito e inicia-lo expediente de clasificación do monte designando instructores deste a Manuel Bouzas Costa e Abel Carvajales Santaeufemia, que aceptaron tal cargo, expedíndose mandamento para a anotación preventiva no Rexistro da Propiedade de Xinzo de Limia, e remitíndose comunicacións dirixidas ós veciños do lugar de San Vitoiro e As Casas da Veiga, ó presidente da Deputación Provincial de Ourense, ó alcalde do Concello de Xinzo de Limia, á delegación provincial da Consellería de Política Terrritorial, Obras Públicas e Vivenda, á Xerencia Territorial do Catastro, e ó xefe do Servicio de Montes e Industrias Forestais, e á delegación provincial da Consellería de Agricultura, Gandería e Política Agroalimentaria: Servicio de Estructuras e Desenvolvemento Rural, publicándose edictos no Diario Oficial de Galicia e no taboleiro de anuncios do Concello de Xinzo de Limia, durante o </p>
<p>prazo dun mes segundo consta en dilixencia estendida ó dorso do edicto polo secretario do citado concello, que durante o prazo sinalado en edictos para que os interesados puidesen comparecer ou intervir nel, en defensa dos seus dereitos; non consta presentada ningunha alegación.</p>
<p>Resultando que, con data 21 de febreiro de 2001, presentan alegacións os promotores do expediente de clasificación solicitando que a clasificación se realice tamén a favor do lugar de Ganade, xa que</p>
<p>na solicitude inicial sufriran un erro por omisión e a clasificación se pediu soamente para os veciños de San Vitoiro e As Casas da Veiga.</p>
<p>Resultando que na instrucción do expediente se comprobou, polos testemuños dos veciños, a pertenza do monte ós veciños de tódolos lugares da parroquia de Ganade, agás o lugar da Gorgoloza.</p>
<p>Resultando que a anotación preventiva de iniciación do expediente se practicou no Rexistro da Propiedade de Xinzo de Limia, como segue:</p>
<p>Anotación preventiva, letra A de iniciación do expediente de clasificación do predio rexistral 26.615, no folio 211, do tomo 710, libro 176 de Xinzo de Limia.</p>
<p>Resultando que na tramitación do expediente se cumpriron tódalas formalidades legais.</p>
<p>Considerando que o Xurado Provincial de Clasificación de Montes Veciñais en Man Común ten xurisdicción e competencia para coñece-los expedientes de clasificación dos montes que teñan tal carácter a teor do establecido no artigo 9 da citada lei.</p>
<p>Considerando que o tipo de comunidade xermánica que institúe a Lei de montes veciñais en man común ten como características esenciais as seguintes:</p>
<p>1. Que os condominios se unen por vínculos persoais de veciñanza agrupados en parroquias, aldeas, lugares, casaríos ou barrios non constituídos formalmente en entidades municipais;</p>
<p>2. Que, polo tanto, o número de titulares é variable e indeterminado;</p>
<p>3. Que o patrimonio colectivo é utilizado e aproveitado polo veciño, en canto membro da agrupación veciñal, faltando a idea de cota no sentido xurídico-romano;</p>
<p>4. Que o patrimonio e a participación é inalienable, imprescritible e inembargable; e</p>
<p>5. Que a comunidade é indivisible, non podendo os comuneiros pedi-la «actio communi dividundo».</p>
<p>Considerando que, segundo informacións e testemuños, resulta que os montes citados son aproveitados e posuídos en réxime de comunidade xermánica polos veciños dos lugares da parroquia de Ganade, agás o lugar da Gorgoloza, no concello de Xinzo de Limia (Ourense).</p>
<p>Os datos do citado monte son os que se referencian na parte dispositiva deste acordo.</p>
<p>Considerando que, das informacións recollidas resulta que os veciños do lugar da parroquia de Ganade, agás A Gorgoloza, están conformes coa clasificación do citado monte como veciñal en man común.</p>
<p>Considerando que a teor do disposto na Lei de montes veciñais en man común, o expediente de clasificación se iniciou por acordo do xurado, por instancia dos veciños, para que este xurado puidese acorda-la iniciación do expediente de clasificación.</p>
<p>Vista a Lei galega 13/1989, do 10 de outubro, de montes veciñais en man común e o seu regulamento, o Decreto 260/1992, do 4 de setembro, así como o establecido na Lei de réxime xurídico das administracións públicas e do procedemento administrativo común do 26 de novembro de 1992.</p>
<p>Visto o Decreto 482/1997, do 26 de decembro, polo que se establece a estructura orgánica da Consellería de Medio Ambiente.</p>
<p>O Xurado Provincial de Clasificación de Montes Veciñais en Man Común, á vista dos antecedentes e fundamentos expostos e por unanimidade dos seus membros:</p>
<p>ACORDA:</p>
<p>Primeiro.-Clasifica-lo monte denominado Monte Rapado e Caberteña, de 50 ha, aproximadamente en conxunto de superficie, a favor dos veciños dos lugares da parroquia de Ganade agás o lugar da Gorgoloza, no concello de Xinzo de Limia (Ourense), e cos datos que a seguir se selecionan, como veciñal en común, en réxime de comunidade xermánica.</p>
<p>Concello: Xinzo de Limia ( Ourense).</p>
<p>Denominación: Monte Rapado e Caberteña.</p>
<p>Comunidade propietaria: veciños dos lugares da parroquia de Ganade, agás o lugar da Gorgoloza.</p>
<p>Superficie: 50 ha, aproximadamente.</p>
<p>Estremas:</p>
<p>Norte: camiño veciñal, Francisco Conde Colmenero, Alfredo Casal Feijóo, Serafín do Muíño Rodríguez e outros terreos dos veciños de Ganade.</p>
<p>Sur: termo municipal de Porqueira.</p>
<p>Leste: camiño público, Francisco Martínez Parada, José Martínez González e outros veciños de Ganade:</p>
<p>Oeste: termo municipal de Porqueira.</p>
<p>Segundo.-Que se proceda á exclusión do citado monte de calquera inventario, catálogo ou rexistro público no que poidan figurar inscritos a favor de persoa ou entidade distinta á que agora se asigna a súa pertenza.</p>
<p>Notifíquese esta resolución ó alcalde-presidente do Concello de Xinzo de Limia, ós representantes da comunidade veciñal, ó xefe do Servicio de Montes e Industrias Forestais, ós que se lles fará saber que esta resolución, que pon fin á vía administrativa, pode ser obxecto de recurso de reposición potestativo perante o Xurado Provincial de Clasificación de Montes Veciñais en Man Común de Ourense, no prazo dun mes, ou recurso contencioso-administrativo perante o Xulgado do Contencioso-Administrativo no prazo de dous meses, ámbolos dous prazos contados a partir do día seguinte ó da publicación no Diario Oficial de Galicia (artigos 109 e 116 da Lei 30/1992, do réxime xurídico das administracións públicas e do procedemento administrativo común, e artigos 8 e 46 da Lei 29/1998, do 13 de xullo, reguladora da xurisdicción contencioso-administrativa.)</p>
<p>O que por orde do presidente do Xurado Provincial de Clasificación de Montes Veciñais en Man Común se fai público no Diario Oficial de Galicia, para xeral coñecemento.</p>
<p>Ourense, 20 de novembro de 2001.</p>
<p>Miriam Areal López</p>
<p>Secretaria do Xurado Provincial de Clasificación de Montes Veciñais en Man Común</p>
<p>Visto bueno</p>
<p>Agustín Prado Verdeal</p>
<p>Presidente do Xurado Provincial de Clasificación de Montes Veciñais en Man Común</p>

