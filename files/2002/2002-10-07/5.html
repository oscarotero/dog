---
date: '2002-10-07'
id: 1355E
page: 14
number: 193
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 283/2002, do 19 de setembro, polo que se declara a urxente ocupación,
  para efectos de expropiación forzosa, pola Deputación Provincial de Lugo, dos
  bens e dereitos necesarios para a realización da obra número 120, estrada
  provincial Liber-San Román, alargamento e mellora punto quilométrico 3,60 ó
  5,02 (concello de Cervantes).
range: Decreto
url: 'https://www.xunta.gal/dog/Publicados/2002/20021007/Anuncio1355E_gl.html'
---
<p>A Deputación Provincial de Lugo, en sesión celebrada o día trinta e un de maio de dous mil dous, aprobou o proxecto da obra número 120, estrada provincial Liber-San Román de Cervantes, alargamento e mellora punto quilométrico 3,60 ó 5,02, e na sesión do vintecatro de xuño de dous mil dous, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día cinco de setembro de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que segundo sinala a Deputación Provincial de Lugo, a estrada na que se vai actuar serve como enlace da capitalidade municipal de San Román de Cervantes coa vía que comunica as localidades de Becerreá e Navia de Suarna, servindo de acceso ós habitantes da zona e tamén ós numerosos visitantes que se achegan á serra dos Ancares, a dita estrada sofre unha grave deterioración, que unido a súa estreitez e raios de curvas reducidos, provocan situacións de perigo, polo que se fai necesario o seu alargamento e mellora.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais, e previa deliberación do Consello da Xunta de Galicia na súa reunión do día dezanove de setembro de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a</p>
<p>urxente ocupación, pola Deputación Provincial de Lugo, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución da obra número 120, estrada provincial Liber-San Román de Cervantes, alargamento e mellora punto quilométrico 3,60 ó 5,02.</p>
<p>Santiago de Compostela, dezanove de setembro de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

