---
date: '2002-03-11'
id: 48C2
page: 3
number: 50
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 28 de febreiro de 2002 pola que se regulan os servicios e adxudicación
  de estadías nas residencias de tempo libre dependentes da Consellería de
  Familia e Promoción do Emprego, Muller e Xuventude.
range: Orde
url: 'https://www.xunta.gal/dog/Publicados/2002/20020311/Anuncio48C2_gl.html'
---
<p>O Estatuto de autonomía de Galicia, no seu artigo 27.23º, asígnalle á Comunidade Autónoma competencia exclusiva en materia de asistencia social.</p>
<p>A Lei 4/1993, do 14 de abril, de servicios sociais, inclúe no seu artigo 5.3º, como unha das áreas de actuación, os servicios de familia, infancia e meno</p>
<p>res, e o Decreto 488/1997, do 26 de decembro, modificado polo Decreto 117/1999, do 23 de abril, o Decreto 202/2000, do 21 de xullo, e o Decreto 200/2001, do 27 de agosto, atribúelle á Consellería de Familia e Promoción do Emprego, Muller e Xuventude as competencias neste sector.</p>
<p>Considerando que a institución familiar é a matriz natural na configuración do lecer e dispoñendo a Consellería de Familia e Promoción do Emprego, Muller e Xuventude dos equipamentos materiais das residencias de tempo libre de Panxón e O Carballiño, é polo que se ofertan pola presente orde quendas de estadías nas devanditas residencias, co fin de favorece-la comunicación e participación persoal e socio-familiar.</p>
<p>Na súa virtude, en uso das facultades que teño atribuídas,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto regula-lo procedemento de adxudicación de estadías e servicios das residencias de tempo libre de Panxón e O Carballiño, sitas nas localidades de Panxón (Pontevedra) e O Carballiño (Ourense), respectivamente, e dependentes da Consellería de Familia e Promoción do Emprego, Muller e Xuventude.</p>
<p>Artigo 2º.-Destinatarios.</p>
<p>Poderán ser destinatarios tódalas persoas maiores de idade ou menores sempre que vaian acompañados dos seus pais ou titores legais.</p>
<p>Artigo 3º.-Tipos de servicio.</p>
<p>1. Servicio de residencia.</p>
<p>O servicio de residencia consistirá no aloxamento e manutención en réxime de pensión completa durante a quenda adxudicada ó beneficiario.</p>
<p>As quendas e tempadas ofertadas detállanse no anexo II desta orde.</p>
<p>2. Servicios para non residentes.</p>
<p>Poderán desfrutar do servicio de comedor os familiares e amigos dos residentes que veñan visita-la instalación, segundo as normas para a provisión de prazas que determine o director/a de cada residencia, e sen prexuízo da lóxica prioridade que se lles outorgue e se lles garanta ós residentes.</p>
<p>3. Os prezos, tanto para os servicios de residencia como para os non residentes, establécense para tal efecto segundo o Decreto 73/1994, do 25 de marzo, polo que se fixan as tarifas de prezos relativas ás residencias de tempo libre. As quendas e tempadas para o ano 2002 detállanse no anexo II.</p>
<p>Artigo 4º.-Solicitudes e documentación.</p>
<p>Farase unha soa solicitude por quenda e unidade familiar, segundo o modelo oficial do anexo I e xuntarase, así mesmo, a fotocopia do DNI do solicitante.</p>
<p>As solicitudes de estadías deberán dirixirse por escrito ó director/a da residencia de tempo libre.</p>
<p>Artigo 5º.-Lugar e prazo de presentación de solicitudes.</p>
<p>As solicitudes remitiranse ás residencias de tempo libre de Panxón e O Carballiño, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes abrirase o día seguinte ó da publicación desta orde no Diario Oficial de Galicia e rematará o 15 de abril de 2002.</p>
<p>Artigo 6º.-Requirimento de emenda.</p>
<p>Os directores das respectivas residencias comprobarán que os expedientes reúnen tódolos requisitos esixidos nesta orde e procederán a reclamarlles por escrito ós interesados a falta ou os documentos preceptivos para poder resolve-lo expediente, co apercibimento de que, se así non se fixese nun prazo de 10 días, se terá por desistida a súa petición de acordo co artigo 71.1º da Lei 30/1992, do 26 de novembro, de réxime xurídico das administracións públicas e do procedemento administrativo común, logo de resolución do delegado/a provincial competente, que deberá dictarse nos termos previstos no artigo 42 da mesma lei.</p>
<p>Artigo 7º.-Adxudicación de estadías.</p>
<p>A distribución das prazas será compartida nun 50% entre a residencia e as centrais sindicais, en razón da súa representatividade na Comunidade Autónoma de Galicia de acordo cos resultados obtidos nas derradeiras eleccións sindicais.</p>
<p>A adxudicación de estadías efectuarase por sorteo de datas, que será público e terá lugar ante o/a delegado/a da Consellería de Familia e Promoción do Emprego, Muller e Xuventude, tendo en conta as datas de recepción e rexistro nas residencias de tempo libre, contando desde o día seguinte ó da publicación desta orde no Diario Oficial de Galicia ata o 15 de abril. Todas estas datas entran en sorteo e delas sairá unha que será pola que se iniciará a adxudicación das prazas, ata cubri-lo total de cuartos dispoñibles.</p>
<p>Non se adxudicarán prazas por máis dunha quenda durante a tempada de verán.</p>
<p>Artigo 8º.-Resolución.</p>
<p>Correspóndelle ó/á delegado/a provincial competente a resolución das adxudicacións das estadías,</p>
<p>levantando acta do devandito sorteo e remitindo o resultado ós respectivos directores das residencias. Estes notificaranlles ós interesados antes do 15 de maio de 2002 a quenda e tempada concedida ou a non adxudicación, se é o caso.</p>
<p>Contra as anteditas resolucións poderase interpoñer recurso de alzada perante a conselleira de Familia e Promoción do Emprego, Muller e Xuventude no prazo dun mes, que comezará a contar desde o día seguinte ó da súa notificación.</p>
<p>Artigo 9º.-Pagamento do prezo da estadía.</p>
<p>Os beneficiarios realizarán un depósito á conta do prezo da estadía na contía e na forma que se indique na correspondente notificación da adxudicación. Así mesmo, realizarán o depósito da totalidade do prezo da estadía 45 días antes do inicio da quenda adxudicada. Este depósito terase en conta á hora de xira-lo recibo definitivo.</p>
<p>Artigo 10º.-Anulación de estadías e reintegro de pagamentos.</p>
<p>No caso de que o adxudicatario anulase as estadías, as cantidades depositadas seranlle devoltas logo da reclamación do interesado, unha vez instruído e resolto o expediente correspondente, de acordo coas porcentaxes que se detallan a continuación:</p>
<p>-Anulación ata 30 días antes da data do comezo do desfrute das estadías 100%.</p>
<p>-Anulación entre 29 e 15 días antes da data de comezo do desfrute das estadías 75%.</p>
<p>-Anulación entre 14 e 3 días antes da data de comezo do desfrute das estadías 50%.</p>
<p>-Anulación con menos de 3 días ou unha vez comezado o desfrute das estadías 25%.</p>
<p>A anulación de reservas efectuarase por carta certificada e para calcula-la porcentaxe da devolución de cantidades tomarase como data a de rexistro de entrada na residencia, non facéndose en ningún caso responsable a residencia dos eventuais atrasos que poidan producirse no envío da devandita documentación.</p>
<p>Disposicións derradeiras</p>
<p>Primeira.-Autorízase a directora xeral de Familia para dicta-las normas necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de febreiro de 2002.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>

