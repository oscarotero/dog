---
date: '2002-12-31'
id: 1D992
page: 18
number: 252
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 20 de decembro de 2002 pola que se regula o plan de prexubilación
  previsto na Orde do 30 de novembro de 2000, pola que se establecen as bases e
  condicións e se regula o procedemento de concesión de axudas de carácter
  socioeconómico.
range: Orde
url: 'https://www.xunta.gal/dog/Publicados/2002/20021231/Anuncio1D992_gl.html'
---
<p>A Orde do 30 de novembro de 2000 pola que se establecen as bases e condicións e se regula o procedemento de concesións das axudas de carácter socioeconómico inclúe, entre estas medidas, as axudas á prexubilación, e faise referencia a que o importe da axuda poderá ascender ata o previsto nun plan de prexubilación debidamente formalizado.</p>
<p>Na orde citada establécense tódolos condicionantes destas axudas, e este plan de prexubilación é unha concreción das previsións da orde citada.</p>
<p>Este plan garda a posible homoxeneidade e toma como antecedente e punto de referencia o Acordo do 30 de setembro de 2002 sobre a xestión do plan de prexubilacións dos tripulantes afectados pola finalización do Acordo de pesca con Marrocos, subscrito pola Administración pesqueira do Estado e a das comunidades autónomas afectadas, entre elas Galicia.</p>
<p>Para tal obxecto, esta consellería</p>
<p>DISPÓN:</p>
<p>Artigo 1º.-Obxecto desta orde.</p>
<p>Por medio desta orde formalízase o plan de prexubilación previsto no artigo 8ºa) da Orde do 30 de novembro de 2000, pola que se establecen as bases e condicións e se regula o procedemento de concesión de axudas de carácter socioeconómico (DOG do 20 de decembro), modificada pola Orde do 1 de xullo de 2002 (DOG do 8 de xullo).</p>
<p>Artigo 2º.-Duración da axuda.</p>
<p>As axudas de prexubilación só se poderán percibir ata que o tripulante cumpra a idade legal de xubilación ordinaria, que resulta da aplicación dos coeficientes reductores previstos na normativa regula</p>
<p>dora do réxime especial da Seguridade Social dos traballadores do mar.</p>
<p>Artigo 3º.-Contía da axuda.</p>
<p>A percepción económica que se garante a través deste Plan é de 928,74 euros mensuais, cun incremento do 2% anual a partir do 1 de xaneiro de 2003. Se o tripulante percibe a prestación contributiva polo desemprego ou ben o subsidio ou outra axuda ó desemprego, a contía da axuda por prexubilación será da diferencia ata alcanza-la cantidade garantida fixada no parágrafo anterior.</p>
<p>Ademais da percepción económica citada, garántese a cota que o tripulante debe ingresar na Tesourería da Seguridade Social en execución do convenio especial, que aquel terá que subscribir coa Seguridade Social unha vez finalizadas as prestacións polo desemprego, e a partir da base de cotización máxima recoñecida.</p>
<p>O importe da cota de cotización durante a vixencia do convenio especial non se poderá financiarse cos fondos do IFOP.</p>
<p>Artigo 4º.-Pagamento da axuda.</p>
<p>Cada axuda concederase ó interesado por un importe máximo, o cal será ingresado integramente nunha entidade colaboradora. Esta entidade será a encargada do ingreso mensual ó tripulante e á Seguridade Social nas cantidades previstas neste plan, de acordo coa normativa vixente. A entidade colaboradora reembolsaralle ó órgano pagador da Administración o posible exceso ingresado.</p>
<p>Artigo 5º.-Selección de solicitudes.</p>
<p>As solicitudes de prexubilación presentadas en cada convocatoria seleccionaranse de acordo co contido dos plans de portos ou outros supostos de reestructuración que se poidan aprobar, e dentro destes casos, en función da maior idade, expresada no número de anos que cumpra o solicitante dentro do ano da correspondente convocatoria.</p>
<p>Se fose necesario aplicar un segundo criterio para o caso de solicitantes da mesma idade, terá en conta o maior número de días de cotización ó réxime especial da Seguridade Social dos traballadores do mar acreditados na data de publicación da convocatoria.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 20 de decembro de 2002.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

