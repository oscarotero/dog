---
date: '2002-03-08'
id: 3F72
page: 3
number: 49
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 20 de novembro de 2001, do Xurado Provincial de Clasificación de
  Montes Veciñais en Man Común de Ourense, polo que se fai pública a
  clasificación do monte denominado A Veiga e O Argovello, a favor dos veciños
  de Solbeira, no concello de Xinzo de Limia (Ourense).
range: Resolución
url: 'https://www.xunta.gal/dog/Publicados/2002/20020308/Anuncio3F72_gl.html'
---
<p>O Xurado Provincial de Clasificación de Montes Veciñais en Man Común de Ourense acordou, na sesión que tivo lugar o vinte de novembro de dous mil un, adopta-lo seguinte acordo:</p>
<p>Visto o expediente de clasificación do monte como veciñal en man común denominado A Veiga e O Argovello, por solicitude dos veciños de Solbeira, do concello de Xinzo de Limia (Ourense).</p>
<p>Resultando que con data 28 de abril de 1997 tivo entrada no rexistro da Delegación Provincial da Consellería de Agricultura, Gandería e Montes de Ourense, escrito dirixido ó Xurado Provincial de Montes Veciñais en Man Común asinado polos veciños de Solbeira, concello de Xinzo de Limia (Ourense), solicitando que se declare o monte A Veiga e O Argovello como veciñal en man común.</p>
<p>Resultando que o xurado provincial en sesión celebrada o día 30 de xuño de 1997 acordou tomar en consideración o citado escrito e inicia-lo expediente de clasificación do monte, designando instructores a Manuel Bouzas Costa e Miguel Ángel González Trigás, que aceptaron tal cargo, expedíndose mandamento para a anotación preventiva no Rexistro da Propiedade de Xinzo de Limia e remitíndose comunicacións dirixidas ós veciños do lugar de Solbeira, ó presidente da Deputación Provincial de Ourense, ó alcalde do Concello de Xinzo de Limia, á delegación provincial da Consellería de Política Terrritorial, Obras Públicas e Vivenda, á Xerencia Territorial do Catastro, ó xefe do Servicio de Montes e Industrias Forestais e á Delegación Provincial da Consellería de Agricultura, Gandería e Montes: Ser</p>
<p>vicio de Estructuras e Desenvolvemento Rural, publicándose edictos no Diario Oficial de Galicia e no taboleiro de anuncios do Concello de Xinzo de Limia, durante o prazo dun mes segundo consta en dilixencia anotada ó dorso do edicto polo secretario do citado concello, para que durante o prazo sinalado en edictos os interesados puidesen comparecer ou intervir nel, en defensa dos seus dereitos, non consta presentada ningunha alegación.</p>
<p>Resultando que, solicitada a anotación preventiva de iniciación do expediente no Rexistro da Propiedade de Xinzo de Limia, consta que se suspende a inscrición interesada polos defectos seguintes: non atoparse o terreo sobre o que se inició o expediente de declaración de monte veciñal en man común inscrito neste rexistro a favor de persoa ningunha, artigo 20.3º da Lei hipotecaria.</p>
<p>Resultando que na tramitación do expediente se cumpriron tódalas formalidades legais.</p>
<p>Considerando que o Xurado Provincial de Clasificación de Montes Veciñais en Man Común ten xurisdicción e competencia para coñece-los expedientes de clasificación dos montes que teñan tal carácter segundo o teor do establecido no artigo 9 da citada lei.</p>
<p>Considerando que o tipo de comunidade xermánica que institúe a Lei de montes veciñais en man común ten como características esenciais as seguintes:</p>
<p>1. Que os condominios se unen por vínculos persoais de veciñanza agrupados en parroquias, aldeas, lugares, casaríos ou barrios non constituídos formalmente en entidades municipais;</p>
<p>2. Que polo tanto o número de titulares é variable e indeterminado;</p>
<p>3. Que o patrimonio colectivo é utilizado e aproveitado polo veciño, en canto membro da agrupación veciñal, faltando a idea de cota no sentido xurídico-romano;</p>
<p>4. Que o patrimonio e a participación é inalterable, imprescritible e inembargable; e</p>
<p>5. Que a comunidade é indivisible, non podendo os comuneiros pedi-la actio communi dividundo.</p>
<p>Considerando, que segundo informacións e testemuños, resulta que os montes citados son aproveitados e posuídos en réxime de comunidade xermánica polos veciños de Solbeira, no concello de Xinzo de Limia.</p>
<p>Os datos do citado monte son os que se referencian na parte dispositiva deste acordo.</p>
<p>Considerando que, das informacións recollidas resulta que os veciños do lugar de Solbeira, están conformes coa clasificación do citado monte como veciñal en man común.</p>
<p>Considerando que segundo o teor do disposto na Lei de montes veciñais en man común, o expediente de clasificación se iniciou por acordo do xurado, por instancia dos veciños do lugar de Solbeira, para que este xurado puidese acorda-la iniciación do expediente de clasificación.</p>
<p>Vista a Lei galega 13/1989, do 10 de outubro, de montes veciñais en man común e o seu regulamento, o Decreto 260/1992, do 4 de setembro, así como o establecido na Lei de réxime xurídico das administracións públicas e do procedemento administrativo común, do 26 de novembro de 1992.</p>
<p>Visto o Decreto 482/1997, do 26 de decembro, polo que se establece a estructura orgánica da Consellería de Medio Ambiente.</p>
<p>O Xurado Provincial de Clasificación de Montes Veciñais en Man Común, á vista dos antecedentes e fundamentos expostos e por unanimidade dos seus membros,</p>
<p>ACORDA:</p>
<p>Primeiro.-Clasifica-lo monte denominado A Veiga e O Argovello, de 49 ha, 28 a, 5 ca, aproximadamente en conxunto, de superficie a favor dos veciños do lugar de Solbeira, no concello de Xinzo de Limia (Ourense), como veciñal en man común, en réxime de comunidade xermánica e cos datos que a seguir se relacionan:</p>
<p>Concello: Xinzo de Limia (Ourense).</p>
<p>Monte denominado: Monte A Veiga e O Argovello.</p>
<p>Comunidade propietaria: veciños de Solbeira.</p>
<p>Superficie: 49 ha, 28 a, 5 ca, aproximadamente en conxunto.</p>
<p>-Monte A Veiga.</p>
<p>Superficie: 38 ha, 28 a, 5 ca, aproximadamente.</p>
<p>Estremas:</p>
<p>Norte: pista e río Limia.</p>
<p>Sur: termo de Vilaseca.</p>
<p>Leste: canle e veiga de Piñeira Seca.</p>
<p>Oeste: pista e termo de Abavides.</p>
<p>-Monte O Argovello.</p>
<p>Superficie: 11 ha, aproximadamente.</p>
<p>Estremas:</p>
<p>Norte: pista do Grelo.</p>
<p>Sur: pista de Poulas Vellas.</p>
<p>Leste: pista do Portocego.</p>
<p>Oeste: pista do Argovello.</p>
<p>Segundo.-Que se proceda á exclusión do citado monte de calquera inventario, catálogo ou rexistro público no que poidan figurar inscritos a favor de persoa ou entidade distinta á que agora se asigna a súa pertenza.</p>
<p>Notifíquese esta resolución ó alcalde-presidente do Concello de Xinzo de Limia , ós representantes da comunidade veciñal, ó xefe do Servicio de Montes e Industrias Forestais, ós que se lles fará saber que esta resolución, que pon fin á vía administrativa, pode ser obxecto de recurso de reposición potestativo perante o Xurado Provincial de Clasificación de Montes Veciñais en Man Común de Ourense, no prazo dun mes, ou recurso contencioso-administrativo perante o Xulgado do Contencioso-Administrativo no prazo de dous meses, ámbolos dous prazos a partir do día seguinte ó da publicación no Diario Oficial de Galicia (artigos 109 e 116 da Lei 30/1992, do réxime xurídico das administracións públicas e do procedemento administrativo común, e artigos 8 e</p>
<p>46 da Lei 29/1998, do 13 de xullo, reguladora da xurisdicción contencioso-administrativa).</p>
<p>O que por orde do presidente do Xurado Provincial de Clasificación de Montes Veciñais en Man Común se fai público no Diario Oficial de Galicia, para xeral coñecemento.</p>
<p>Ourense, 20 de novembro de 2001.</p>
<p>Míriam Areal López</p>
<p>Secretaria do Xurado Provincial de Clasificación de Montes Veciñais en Man Común de Ourense</p>
<p>Visto e prace</p>
<p>Agustín Prado Verdeal</p>
<p>Presidente do Xurado Provincial de Clasificación de Montes Veciñais en Man Común de Ourense</p>

