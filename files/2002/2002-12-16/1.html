---
date: '2002-12-16'
id: 1C6F2
page: 17
number: 241
agency: CONSELLERÍA DE EMIGRACIÓN E COOPERACIÓN EXTERIOR
section: I. DISPOSICIÓNS XERAIS
title: >-
  Decreto 342/2002, do 28 de novembro, polo que se modifica o Decreto 403/2001,
  do 28 de decembro, polo que se desenvolve a estructura orgánica da Consellería
  de Emigración e Cooperación Exterior.
range: Decreto
url: 'https://www.xunta.gal/dog/Publicados/2002/20021216/Anuncio1C6F2_gl.html'
---
<p>A creación de novos programas e multiplicación das accións de axuda ós emigrantes galegos, o fenómeno crecente do retorno e o incremento de proxectos en materia de cooperación ó desenvolvemento aconsellan realizar modificacións na estructura orgánica da Consellería de Emigración e Cooperación Exterior, de acordo con criterios de eficacia, para mellora-la organización administrativa e a prestación de servicios administrativos.</p>
<p>Na súa virtude, por proposta do conselleiro de Emigración e Cooperación Exterior, logo do informe das consellerías da Presidencia, Relacións Institucionais e Administración Pública, e de Economía e Facenda e logo de deliberación do Consello da Xunta de Galicia na súa reunión do día vinteoito de novembro de dous mil dous,</p>
<p>DISPOÑO:</p>
<p>Artigo 1º</p>
<p>Modifícase o artigo 4º dous 1,que quedará redactado como segue:</p>
<p>Baixo a dependencia directa do secretario xeral existirán as seguintes unidades:</p>
<p>1. Subdirección Xeral de Coordinación Administrativa e Control Orzamentario, que exercerá as seguintes funcións:</p>
<p>a) A asistencia técnica e administrativa ó secretario xeral en tódolos asuntos que este lle encomende.</p>
<p>b) A xestión de tódolos asuntos relacionados co persoal da consellería, sen prexuízo das atribucións que correspondan ós órganos competentes das consellerías da Presidencia, Relacións Institucionais e Administración Pública e de Economía e Facenda.</p>
<p>c) A coordinación da elaboración do anteproxecto de orzamento, o seu seguimento e control.</p>
<p>d) A organización do rexistro e a coordinación con outros rexistros existentes na consellería.</p>
<p>e) A contratación administrativa, sen prexuízo das competencias que correspondan a outros órganos.</p>
<p>f) A coordinación das publicacións da consellería.</p>
<p>g) A coordinación da formación de estatísticas, estudios e investigacións acerca das competencias da consellería, sen prexuízo das que ten asumidas o Instituto Galego de Estatística.</p>
<p>h) A xestión dos investimentos, compras, subministracións e servicios da consellería, sen prexuízo das competencias que poidan ter atribuídas outros órganos dela.</p>
<p>i) O establecemento, seguimento e mantemento dos procesos informáticos da consellería, sen prexuízo das competencias que a Consellería da Presidencia, Relacións Institucionais e Administración Pública ten atribuídas nesta materia.</p>
<p>j) A tramitación da remisión dos asuntos que deban someterse ó Consello da Xunta de Galicia ou ás comisións delegadas, así como a das disposicións e actos administrativos que deban publicarse no Diario Oficial de Galicia ou en calquera outro diario oficial.</p>
<p>k) O desempeño das funcións de índole administrativa que teña encomendadas a consellería en relación coas fundacións sobre as que exerza o protectorado.</p>
<p>l) Tódolos aspectos relacionados co réxime interno da consellería.</p>
<p>m) A organización do arquivo da consellería.</p>
<p>Estrúcturase nas seguintes unidades:</p>
<p>1.1 Servicio de Xestión Orzamentaria e Réxime Interior.</p>
<p>Son funcións deste servicio:</p>
<p>a) A elaboración do anteproxecto de orzamento.</p>
<p>b) A xestión e seguimento da execución orzamentaria.</p>
<p>c) A habilitación de pagamentos, agás os relativos ó capítulo I.</p>
<p>d) O rexistro xeral da consellería.</p>
<p>e) O arquivo.</p>
<p>f) O réxime interior.</p>
<p>1.2 Servicio Técnico Xurídico, Contratación e de Persoal.</p>
<p>Son funcións deste servicio:</p>
<p>a) Estudia-los proxectos de disposicións que vaia promulga-la consellería adaptándoos ás prescricións do ordenamento xurídico cando así se lle encomende.</p>
<p>b) Elabora-las propostas de resolución dos recursos administrativos que debe resolve-lo conselleiro.</p>
<p>c) O estudio das disposicións de carácter xeral que deban someterse á Comisión de Secretarios Xerais e que sexan encargadas polo secretario xeral.</p>
<p>d) O rexistro, arquivo e custodia das disposicións legais emanadas da consellería ou dos seus centros directivos.</p>
<p>e) As funcións relativas ó exercicio do protectorado en relación con aquelas fundacións que se atopen baixo a tutela da Consellería de Emigración e Cooperación Exterior.</p>
<p>f) A tramitación dos expedientes de contratación administrativa.</p>
<p>g) A tramitación dos expedientes administrativos relativos ó persoal funcionario e laboral dependente da consellería.</p>
<p>h) A habilitación de pagamentos relativos ó capítulo I.</p>
<p>i) Programa-las necesidades de persoal da consellería.</p>
<p>j) O control de asistencia e puntualidade.</p>
<p>k) Aquelas outras actividades relativas ó persoal da consellería que, no seu ámbito de competencia, lle encomende o secretario xeral.</p>
<p>Artigo 2º</p>
<p>Modifícase o artigo 5º, que quedará redactado como segue:</p>
<p>Un.-A Dirección Xeral de Emigración é o centro directivo encargado de executa-la política da Xunta de Galicia sobre Comunidades Galegas asentadas fóra de Galicia. Para tal fin exercerá as seguintes competencias:</p>
<p>a) As actuacións nas materias derivadas da Lei 4/1983, do 15 de xuño, de recoñecemento da galeguidade.</p>
<p>b) As relacións da Xunta de Galicia coas Comunidades Galegas asentadas fóra do territorio da Comunidade Autónoma.</p>
<p>c) A preparación e, se é o caso, sinatura e seguimento da execución dos convenios de colaboración coas distintas administracións públicas, os seus organismos e demais institucións e que, en relación cos galegos residentes no exterior, teñan por obxecto a consecución de actividades de tipo social, educativo, formativo e cultural que, dado o caso, procedan.</p>
<p>d) O fomento para a creación, a coordinación e a participación nas principais cidades do exterior nas que así o aconselle o apreciable volume de residentes galegos, de unidades de asesoramento nos centros galegos existentes ou que se creen.</p>
<p>e) A ordenación e planificación dos programas de atención ós emigrantes retornados.</p>
<p>Dous.-Para o exercicio das súas funcións e competencias a Dirección Xeral de Emigración estructúrase da seguinte forma:</p>
<p>1. Subdirección Xeral de Programas Sociais e Emerxencias, á que lle corresponderá a asistencia ó director xeral en materia de política social a prol dos emigrantes, incluídos os aspectos formativos e culturais, así como a elaboración de programas sociais e de emerxencias e a coordinación e dirección dos servicios que dela dependan.</p>
<p>Estructúrase nas seguintes unidades:</p>
<p>1.1. Servicio de Atención Social ós Emigrantes.</p>
<p>Son funcións deste servicio:</p>
<p>a) A proposta, articulación e deseño das medidas de actuación de asistencia social tendentes á mellora da calidade de vida dos galegos residentes fóra de Galicia.</p>
<p>b) A preparación, coordinación e seguimento dos programas de axudas ós galegos residentes no exterior.</p>
<p>c) Regula-los criterios de avaliación socioeconómica necesarios para realiza-lo diagnóstico sobre os estados de necesidade dos nosos maiores residentes no exterior solicitantes de axuda.</p>
<p>d) Prestar información e asesoramento ós emigrantes galegos sobre as cuestións formuladas, tanto de carácter social como sobre a actualidade de Galicia.</p>
<p>e) O estudio, tramitación e seguimento de programas que permitan a mobilidade xeográfica entre os lugares de residencia dos galegos do exterior e Galicia.</p>
<p>f) A preparación, coordinación e seguimento de programas de colaboración asistencial e social coas residencias da terceira idade sitas no estranxeiro nas que exista presencia de anciáns galegos.</p>
<p>g) A proposta e seguimento de medidas para a promoción social dos emigrantes e das súas familias.</p>
<p>h) A elaboración de toda clase de estudios e informes relacionados coa situación dos galegos residentes no exterior que sexan solicitados pola dirección xeral.</p>
<p>i) Información xeral das prestacións que poidan afectar ós retornados ou interesados no retorno, así como dos dereitos dos que poidan ser potenciais beneficiarios.</p>
<p>j) Estudios e investigacións sobre as diversas facetas relacionadas co feito do retorno a Galicia dos emigrantes e os seus descendentes.</p>
<p>k) A elaboración de programas que apoien a integración sociolaboral do emigrante galego retornado á nosa Comunidade Autónoma.</p>
<p>1.2. Servicio de Acción Formativa e Cultural.</p>
<p>Son funcións deste servicio:</p>
<p>a) A confección e xestión dos programas de formación ou especialización dirixidos ás comunidades galegas residentes no exterior.</p>
<p>b) Elaboración e xestión de programas para a formación profesional, empresarial e ocupacional dos galegos no exterior, nos propios países en que residen.</p>
<p>c) Promoción e desenvolvemento das actividades culturais, de acción solidaria e tempo libre dirixidas á xuventude das comunidades galegas do exterior, así como o fomento da participación destes xoves nos programas e servicios que a favor da xuventude organiza a Xunta de Galicia.</p>
<p>d) A elaboración e xestión de programas de promoción e integración da xuventude na actividade sociocultural e xerencial das comunidades galegas.</p>
<p>e) A programación de cursos, seminarios e actividades dirixidas á promoción e difusión da cultura así como o coñecemento da realidade actual de Galicia no exterior.</p>
<p>f) A proposta de iniciativas de participación en traballos, conferencias e simposios de interese, así como a selección de relatorios e a realización das xestións necesarias para tales actos.</p>
<p>g) Elaboración de programas orientados á conservación dos fondos patrimoniais, documentais e bibliográficos das comunidades galegas no exterior.</p>
<p>h) Elaboración de estudios, informes e xestión de programas que lle sexan encomendados polo director xeral.</p>
<p>2. Subdirección Xeral de Comunidades Galegas, á que lle corresponderá a asistencia ó director xeral nas súas relacións institucionais coas comunidades galegas, os procesos de reordenación destas e o recoñecemento da galeguidade, así como o seguimento dos expedientes de gasto relativos ás axudas que derivan dos programas sociais e culturais, e asesoramento técnico na elaboración e xestión de bases de datos da dirección xeral.</p>
<p>Contará coa seguinte unidade:</p>
<p>2.1. Servicio de Rexistro de Comunidades Galegas e tramitación de axudas.</p>
<p>Son funcións deste servicio:</p>
<p>a) A xestión administrativa das axudas ou subvencións para programas destinados a entidades galegas que presten determinados servicios asistenciais e residenciais así como para aqueles plans de contido estructural, funcional e de equipamento dos centros galegos no exterior.</p>
<p>b) A xestión administrativa dos programas da consellería en forma de axudas e subvencións, nas áreas formativas e culturais e aquelas dedicadas ós mozos descendentes dos galegos no exterior.</p>
<p>c) Xestión do rexistro de comunidades galegas e nesta materia, segundo o previsto, tramitación dos expedientes de recoñecemento de galeguidade, de altas, baixas ou modificacións.</p>
<p>d) Preparación de convenios e concertos coas entidades galegas no exterior.</p>
<p>e) Planificación e xestión das bases de datos relacionais correspondentes a programas de actuación da dirección xeral.</p>
<p>f) A coordinación das actividades que presten as unidades de asesoramento nos centros galegos, coa actualización de procedementos e novas tecnoloxías, nos termos nos que se recoñece no artigo 3.1º da Lei 4/1983, do 15 de xuño, de recoñecemento da galeguidade.</p>
<p>g) Asesoramento, apoio técnico e coordinación da Mesa Galega da Emigración e do Consello de Comunidades Galegas e outros órganos de consulta e asesoramento das institucións da Comunidade Autónoma de acordo co previsto no capítulo II da Lei 4/1983, do 15 de xuño, de recoñecemento da galeguidade.</p>
<p>Artigo 3º</p>
<p>Modifícase o artigo 6º, que quedará redactado como segue:</p>
<p>Un.-Correspóndelle á Dirección Xeral de Cooperación Exterior a dirección e coordinación das actuacións da consellería en materia de cooperación ó desenvolvemento e cooperación interrexional. A tal fin, exercerá, entre outras, as seguintes funcións:</p>
<p>a) A elaboración dos plans e estratexias de cooperación ó desenvolvemento no que se determinarán as prioridades xeográficas e sectoriais de actuación da Xunta de Galicia nesta materia.</p>
<p>b) Fomenta-la cooperación en favor dos países en vías de desenvolvemento entre os diferentes axentes de cooperación galegos, promovendo especialmente a participación do sector empresarial, a universidade e as entidades locais, así como as comunidades galegas no exterior.</p>
<p>c) Promover relacións de cooperación con entidades e institucións non estatais nin subestatais estranxeiras de tipo asociativo, académico ou fundacional de carácter científico, productivo, social ou cultural.</p>
<p>d) A participación de Galicia nos programas da Axgencia Española de Cooperación Internacional en materia de cooperación interrexional e para o desenvolvemento.</p>
<p>e) Impulsar novas vías de cooperación que fixe como obxectivo o PROCAE así como a xestión dos convenios específicos que se artellen para a execución dos ditos obxectivos.</p>
<p>f) A canalización e tramitación de accións cara ó acceso ás licitacións internacionais en materia de cooperación ó desenvolvemento e interrexional.</p>
<p>g) O fomento da imaxe integral de Galicia e o galego no exterior.</p>
<p>h) A elaboración de programas de fomento da cooperación a través da marca Empresa Galicia Solidaria.</p>
<p>i) Promove-la participación social e cidadá nas accións de cooperación para o desenvolvemento mediante a realización ou financiamento de campañas de concienciación e sensibilización en favor dos pobos máis desfavorecidos.</p>
<p>j) Promove-la formación e capacitación de técnicos galegos no eido da cooperación exterior a través de bolsas ou programas formativos.</p>
<p>Dous.-Para o desenvolvemento das súas funcións, a Dirección Xeral de Cooperación Exterior estructúrase do seguinte xeito:</p>
<p>1. Subdirección Xeral de Cooperación Exterior.</p>
<p>Correspóndelle a esta subdirección xeral a asistencia ó director xeral nas súas competencias en</p>
<p>materia de cooperación exterior e, especialmente, a planificación e elaboración das disposicións normativas e os programa necesarios para a súa execución, así como a coordinación e dirección dos servicios dela dependentes.</p>
<p>Estructúrase nas seguintes unidades:</p>
<p>1.1. Servicio de planificación, seguimento e avaliación da cooperación exterior.</p>
<p>Correspóndelle a este servicio as seguintes funcións:</p>
<p>a) A elaboración dos planes e estratexias de cooperación ó desenvolvemento no que se determinarán as prioridades xeográficas e sectoriais de actuación da Xunta de Galicia nesta materia.</p>
<p>b) O seguimento e avaliación dos programas e actuacións que en materia de cooperación exterior realice directamente a Xunta de Galicia ou en colaboración con outros axentes de cooperación.</p>
<p>c) A definición dos instrumentos técnicos que se poden utilizar nos diferentes programas de cooperación para o desenvolvemento segundo o disposto na normativa vixente e na Lei 23/1998, do 7 de xullo, de Cooperación Internacional para o Desenvolvemento.</p>
<p>d) A elaboración de estudios, informes e propostas de participación da Xunta de Galicia en proxectos de cooperación ó desenvolvemento e interrexional a través das comisións mixtas da Axencia Española de Cooperación Internacional ou con outras comunidades autónomas ou administracións locais.</p>
<p>e) A tramitación administrativa dos expedientes sancionadores derivados das actuacións en materia de cooperación exterior.</p>
<p>f) Realizar labores de fomento da cooperación a través da marca Empresa Galicia Solidaria.</p>
<p>g) O asesoramento, apoio técnico e a coordinación dos órganos colexiados de cooperación exterior da Xunta de Galicia.</p>
<p>h) A canalización e tramitación de accións de cara ó acceso ás licitacións internacionais en materia de cooperación ó desenvolvemento.</p>
<p>1.2. Servicio de Fomento da Cooperación ó Desenvolvemento.</p>
<p>Correspóndelle a este servicio as funcións de:</p>
<p>a) Xestión administrativa dos programas de axudas e subvencións ós proxectos de cooperación ó desenvolvemento presentados polas ONG galegas.</p>
<p>b) O rexistro galego de Organizacións non Gobernamentais de Axuda ó Desenvolvemento.</p>
<p>c) Xestión administrativa dos programas de axudas e subvencións ós proxectos de cooperación ó desenvolvemento con comunidades galegas no exterior, universidades, empresas, sindicatos, entidades locais e outros axentes de cooperación galegos.</p>
<p>d) Promove-la participación social e cidadá nas accións de cooperación para o desenvolvemento mediante a realización ou financiamento de campañas de concienzación e sensibilización en favor dos pobos máis desfavorecidos.</p>
<p>e) Convenios de cooperación coas ONG galegas e as súas asociacións representativas.</p>
<p>f) Fomenta-la cooperación en favor dos países en vías de desenvolvemento entre os diferentes axentes de cooperación galegos, promovendo especialmente a participación do sector empresarial, a universidade e as entidades locais, así como as comunidades galegas no exterior.</p>
<p>g) A elaboración de estudios, informes e propostas de participación da Xunta de Galicia en proxectos de cooperación ó desenvolvemento a través das comisións mixtas da Axencia Española de Cooperación Internacional ou con outras comunidade autónomas ou administracións locais.</p>
<p>h) Xestión de sistemas de alerta rápida, programas de axuda alimentaria e reconstrucción nos países menos desenvolvidos.</p>
<p>1.3. Servicio de Cooperación Interrexional.</p>
<p>Son funcións deste servicio as seguintes:</p>
<p>a) Elaborar instrumentos de cooperación con entidades e institucións non estatais nin subestatais estranxeiras de tipo asociativo, académico ou fundacional de carácter científico, productivo, social ou cultural.</p>
<p>b) O desenvolvemento e execución dos acordos adoptados nas comisións mixtas de Cooperación Internacional nas que participe a Xunta de Galicia no seo da Axencia Española de Cooperación Internacional.</p>
<p>c) Participación no impulso das novas vías de cooperación que fixe como obxectivo o PROCAE así como a xestión dos convenios específicos que se artellen para a execución dos ditos obxectivos.</p>
<p>d) Facilita-la formación e capacitación de técnicos galegos no eido da cooperación exterior a través de bolsas ou programas formativos.</p>
<p>e) Fomento de investigacións e estudios sobre a imaxe integral de Galicia e o galego no exterior a través de bolsas e subvencións. As citadas actuacións requirirán informe previo e vinculante da Secretaría Xeral para as Relacións cos Medios Informativos.</p>
<p>f) Fomento da implicación dos axentes sociais nunha cultura cooperativa que incentive o protagonismo de Galicia e do galego no exterior.</p>
<p>g) A xestión dos programas horizontais de cooperación interrexional derivados das liñas de financiamento da Unión Europea.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó disposto no presente decreto.</p>
<p>Disposicións derradeiras</p>
<p>Primeira.-Facúltase o conselleiro de Emigración e Cooperación Exterior para dicta-las disposicións necesarias para a execución e o desenvolvemento do establecido neste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteoito de novembro de dous mil dous.</p>
<p>Manuel Fraga Iribarne</p>
<p>Presidente</p>
<p>Aurelio Miras Portugal.</p>
<p>Conselleiro de Emigración e Cooperación Exterior.</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

