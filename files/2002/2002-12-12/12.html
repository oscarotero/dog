---
date: '2002-12-12'
id: 1BA5A
page: 17
number: 239
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 29 de novembro de 2002 pola que se convocan 4 cursos de
  salvamento e socorrismo acuático.
range: Resolución
url: 'https://www.xunta.gal/dog/Publicados/2002/20021212/Anuncio1BA5A_gl.html'
---
<p>Dentro do programa de actividades que a Academia Galega de Seguridade ten previsto realizar no ano 2003, e conforme as funcións atribuídas pola Lei 4/1992, do 9 de abril, de creación da Academia</p>
<p>Galega de Seguridade, anúnciase a celebración de 4 cursos de salvamento e socorrismo acuático, que deberán desenvolverse conforme as seguintes bases:</p>
<p>Primeira.-Obxectivos.</p>
<p>Dota-lo persoal voluntario de protección civil dunha formación teórico-práctica que lle facilite a realización das tarefas que teña encomendadas, adquirindo unha maior destreza e coñecementos suficientes no salvamento e socorro de persoas en situacións difíciles.</p>
<p>Segunda.-Destinatarios.</p>
<p>Os cursos van dirixidos ós membros das agrupacións de voluntarios de protección civil da Comunidade Autónoma de Galicia que previamente superasen o curso básico de protección civil e teñan dominio dos tres estilos de natación seguintes: crol, de bruzos e de costas.</p>
<p>Terceira.-Desenvolvemento.</p>
<p>1. Prazas: o número de prazas ofertadas para cada curso é de 30.</p>
<p>2. Duración e data: os cursos terán lugar durante o ano 2003, en datas que se confirmarán coa suficiente antelación ó seu inicio e cunha duración de 80 horas lectivas.</p>
<p>3. Lugar: determinarase en función da localización dos solicitantes que superen as probas de acceso.</p>
<p>Cuarta.-Proba de acceso.</p>
<p>Tódolos aspirantes pasarán unha proba selectiva para optar á realización do curso. A dita proba, na que se avaliará o dominio de natación, así como nadar 200 metros estilo libre, farase na Academia Galega de Seguridade en día e hora que oportunamente e coa suficiente antelación se comunicará ós interesados.</p>
<p>Quinta.-Solicitudes e prazo de inscrición.</p>
<p>1. A inscrición dos participantes é totalmente gratuíta.</p>
<p>2. O persoal que desexe participar nestes cursos deberá presentar, cuberta a máquina ou con letra moi clara, a instancia que figura no anexo.</p>
<p>3. O prazo para a presentación será de 15 días naturais a partir do día seguinte ó da publicación desta resolución no Diario Oficial de Galicia.</p>
<p>4. As instancias deberán vir asinadas polo presidente da agrupación e seladas, e no caso de haber máis dunha solicitude da mesma agrupación, relacionalas en orde prioritaria. Este será requisito indispensable para ser admitido na proba de acceso ó curso.</p>
<p>5. As instancias deberán enviarse por correo, fax, etc. á sede da Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Sexta.-Contido.</p>
<p>Nel trataranse diversos temas relacionados cos seguintes epígrafes:</p>
<p>a) Introducción. Conceptos xerais.</p>
<p>b) Salvamento acuático. Socorrismo acuático.</p>
<p>c) Técnicas de extracción de accidentados. Salvamento acuático en espacios naturais.</p>
<p>d) Primeiros auxilios. Soporte vital básico. Soporte vital básico pediátrico. Traumatismos. Picaduras e mordeduras. Lesións por axentes externos.</p>
<p>e) Proba de avaliación e superación do curso.</p>
<p>Sétima.-Relación de admitidos.</p>
<p>A relación de admitidos publicarase con quince días de antelación á celebración do curso, no taboleiro de anuncios da Academia Galega de Seguridade, ou pódese confirma-la admisión chamando ó teléfono 986 59 00 21, ou ós servicios provinciais de protección civil.</p>
<p>Oitava.-Asistencia.</p>
<p>É obrigatoria a asistencia e puntualidade en tódalas actividades do curso. A falta de asistencia, mesmo cando sexa xustificada, a máis dun 10% das horas lectivas programadas determinará a cualificación de non apto no curso.</p>
<p>Novena.-Certificado de aproveitamento.</p>
<p>Ó remate dos cursos entregaráselles un certificado de asistencia e aproveitamento a aquelas persoas que acrediten a súa asistencia continuada e superen as correspondentes probas de coñecementos prácticos.</p>
<p>Novena.-Modificacións.</p>
<p>A Academia Galega de Seguridade poderá modifica-lo desenvolvemento dos cursos para adaptalos ás necesidades da Administración e ás continxencias que poidan xurdir.</p>
<p>A Estrada, 29 de novembro de 2002.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

