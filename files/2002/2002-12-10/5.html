---
date: '2002-12-10'
id: 1AD1E
page: 16
number: 237
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Resolución do 27 de novembro de 2002, da Dirección Xeral de Innovación e
  Desenvolvemento Pesqueiro, pola que se fixan as datas para a realización dos
  exames ordinarios de 2003 para a obtención de titulacións para o goberno de
  embarcacións de lecer.
range: Resolución
url: 'https://www.xunta.gal/dog/Publicados/2002/20021210/Anuncio1AD1E_gl.html'
---
<p>A orde da Consellería de Pesca, Marisqueo e Acuicultura do 30 de xullo de 1998 establece a normativa xeral para a realización dos exames para a obtención das titulacións para o goberno de embarcacións de lecer, determinándose que as súas datas de realización serán fixadas pola Dirección Xeral de Innovación e Desenvolvemento Pesqueiro.</p>
<p>Sendo necesario establece-la data e condicións de inscrición nas convocatorias ordinarias previstas para o 2003, esta dirección, en uso do establecido na Orde do 30 de xullo de 1998 (DOG nº 158, do 17 de agosto),</p>
<p>RESOLVE:</p>
<p>Primeiro.-Proceder á convocatoria dos exames teóricos ordinarios de xaneiro, abril e outubro de 2003 nas seguintes datas:</p>
<p>1. Patrón para a navegación básica e patrón de embarcacións de lecer.</p>
<p>Días 21 de xaneiro, 22 de abril e 21 de outubro nas horas fixadas polos centros no seu taboleiro de anuncios.</p>
<p>De ser moi numeroso o número de inscritos, o presidente do tribunal poderá trasladar ó día seguinte o exame dunha das dúas titulacións o que se anunciará no taboleiro de anuncios do centro.</p>
<p>Os exames terán lugar nos seguintes centros: Instituto Politécnico Marítimo Pesqueiro do Atlántico de Vigo, na Escola Oficial Náutico-Pesqueira de Ribeira e na Escola Oficial Náutico-Pesqueira de Ferrol.</p>
<p>2. Patrón de Iate.</p>
<p>Día 23 de xaneiro e 23 de outubro, nas horas fixadas polo centro no seu taboleiro de anuncios. Os exames terán lugar no Instituto Politécnico Marítimo Pesqueiro do Atlántico de Vigo.</p>
<p>Día 24 de abril os exames terán lugar na Escola Oficial Náutico-Pesqueira de Ferrol.</p>
<p>De ser moi numeroso o número de inscritos, o presidente do tribunal poderá trasladar ó día seguinte o exame dunha das dúas titulacións o que se anunciará no taboleiro de anuncios do centro.</p>
<p>3. Capitán de iate.</p>
<p>Día 24 de xaneiro, 25 de abril e 24 de outubro nas horas fixadas polo centro no seu taboleiro de</p>
<p>anuncios. Os exames terán lugar no Instituto Politécnico Marítimo Pesqueiro do Atlántico de Vigo.</p>
<p>De ser moi numeroso o número de inscritos, ó presidente do tribunal poderá trasladar ó día seguinte o exame dunha das dúas titulacións o que se anunciará no taboleiro de anuncios do centro.</p>
<p>Segundo.-Proceder á convocatoria dos exames prácticos ordinarios de motor de 2003 nas seguintes datas:</p>
<p>1. Patrón para a navegación básica, patrón de embarcacións de lecer, patrón de iate e capitán de iate.</p>
<p>A partir dos días 17 de febreiro, 19 de maio e 17 de novembro nas horas e lugares fixados polo centro no taboleiro de anuncios os candidatos inscritos.</p>
<p>Os exames terán lugar nos seguintes centros: Instituto Politécnico Marítimo Pesqueiro do Atlántico de Vigo, na Escola Oficial Náutico-Pesqueira de Ribeira e na Escola Oficial Náutico-Pesqueira de Ferrol.</p>
<p>Terceiro.-Os candidatos deberán solicita-la súa admisión a exame mediante instancia dirixida ó presidente do correspondente tribunal de exame para a obtención das titulacións de referencia para os correspondentes exames teóricos:</p>
<p>Na convocatoria de xaneiro: entre o 17 de decembro de 2002 ata o día 10 de xaneiro de 2003.</p>
<p>Na convocatoria de abril: entre o 17 de marzo ata o 4 de abril de 2003.</p>
<p>E na convocatoria de outubro: entre o 15 de setembro ata o 3 de outubro de 2003.</p>
<p>E para os correspondentes exames prácticos:</p>
<p>Na convocatoria de febreiro: entre os días 3 e 14 de febreiro.</p>
<p>Na convocatoria de maio: entre o 5 e 16 de maio.</p>
<p>E na convocatoria de novembro entre o 3 e 14 de novembro.</p>
<p>Xunto coa solicitude modelo, será preciso presenta-la seguinte documentación:</p>
<p>-Fotocopia do documento nacional de identidade.</p>
<p>-Unha fotografía recente de tamaño carné.</p>
<p>-Xustificante para a Administración, do correspondente impreso de autoliquidación de taxas debidamente validado pola entidade bancaria onde se realice o ingreso.</p>
<p>a) Para o exame teórico:</p>
<p>-No caso de que os candidatos teñan superada unha parte do programa da titulación á que se presentan, deberán achega-lo certificado do último exame.</p>
<p>-Título, tarxeta ou xustificante de trámite de patrón de embarcacións de lecer, para presentarse a patrón de iate.</p>
<p>-Título, tarxeta ou xustificante de trámite de Patrón de Iate, para presentarse a capitán de iate.</p>
<p>b) Para o exame práctico:</p>
<p>-Certificado de ter aprobado o exame teórico se este se realizou fóra da Comunidade Autónoma de Galicia.</p>
<p>-Fotocopia da documentación da embarcación na que se vai realiza-lo exame, que acredite o cumprimento das condicións establecidas no artigo 8º da Orde do 30 de xullo de 1998 (DOG nº 158, do 17 de agosto).</p>
<p>Cuarto.-As mencionadas solicitudes poderán presentarse en calquera das seguintes dependencias administrativas:</p>
<p>a) No rexistro da Consellería de Pesca e Asuntos Marítimos ou de calquera das súas delegacións territoriais ou comarcais.</p>
<p>b) Na secretaría do Instituto Politécnico-Marítimo Pesqueiro do Atlántico en Vigo ou das escolas oficiais náutico-pesqueiras de Ribeira e Ferrol, segundo corresponda.</p>
<p>Quinta.-Os presidentes dos tribunais, á vista das solicitudes recibidas, farán público no taboleiro de anuncios de cada centro examinador as listas de admitidos e excluídos, así como a hora de realización (e o día se é necesario) das probas correspondentes a cada unha das titulacións.</p>
<p>Sexta.-Rematadas e corrixidas as probas, expoñeranse, no taboleiro de anuncios dos centros realizadores dos exames, as listas das cualificacións obtidas.</p>
<p>Os interesados poderán, se é o caso, formula-las reclamacións que estimen oportunas perante o presidente do tribunal, no prazo de 15 días, contados desde a data na que sexan publicada as listas.</p>
<p>Sétima.-Aqueles solicitantes que se encontren en posesión de titulacións que dan lugar á validación de partes dos programas, solicitarana diante do tribunal ó tempo que solicitan a inscrición para o exame, para o que acompañarán a documentación necesaria para acreditar que están en posesión das titulacións que alegan para a validación. O tribunal resolverá estas na lista pública de admitidos e excluídos.</p>
<p>Oitava.-Os solicitantes deberán reuni-las condicións físicas previstas na Resolución do 30 de decembro de 1997 da Dirección Xeral da Mariña Mercante.</p>
<p>Esta condición acreditarase mediante a presentación de certificado médico expedido de conformidade coa dita resolución, cando se solicite a tarxeta acreditativa.</p>
<p>Novena.-As presentes convocatorias e cantos actos administrativos se deriven delas poderán impugnarse nos casos e na forma previstos na vixente Lei 30/1992, do 26 de novembro, de réxime xurídico</p>
<p>das administracións públicas e do procedemento administrativo común.</p>
<p>Santiago de Compostela, 27 de novembro de 2002.</p>
<p>Rosa Mª Quintana Carballo</p>
<p>Directora xeral de Innovación e Desenvolvemento Pesqueiro</p>

