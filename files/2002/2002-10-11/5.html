---
date: '2002-10-11'
id: 140EE
page: 14
number: 197
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 7 de outubro de 2002 pola que se convoca o I Congreso Nacional
  de Dereito Agrario Autonómico.
range: Resolución
url: 'https://www.xunta.gal/dog/Publicados/2002/20021011/Anuncio140EE_gl.html'
---
<p>Dentro do Plan de Actividades da Escola Galega de Administración Pública para o 2002 e de acordo</p>
<p>coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócase, en colaboración co Ministerio de Agricultura, Pesca e Alimentación e coa Asociación Española de Derecho Agrario, o I Congreso Nacional de Dereito Agrario Autonómico, convocatoria que se desenvolverá conforme as seguintes bases:</p>
<p>1. Obxectivos.</p>
<p>O MAPA ten como prioridade, na presente lexislatura, a elaboración do libro branco da agricultura e do desenvolvemento rural e quere facelo co máximo respecto e participación das comunidades autónomas.</p>
<p>O dereito agrario ten sido, e continúa sendo, o dereito da terra, polo cal os dereitos agrarios autonómicos elaborados na proximidade dos campos por homes que coñecen profundamente a problemática agraria, rural e ambiental de cada lugar, constitúe unha referencia obrigada e sumamente útil para ese libro branco.</p>
<p>O congreso convocado suporá, sen dúbida, unha achega sistemática de ideas e de normas, así como unha reflexión colectiva e plural de enorme valor para que as propostas do dito libro branco se axusten á moi variada realidade do agro español.</p>
<p>2. Contido.</p>
<p>Trataranse estes temas:</p>
<p>-O dereito agrario autonómico e o libro branco da agricultura e do desenvolvemento rural.</p>
<p>-O dereito agrario autonómico andaluz.</p>
<p>-O dereito agrario autonómico aragonés.</p>
<p>-O dereito agrario autonómico asturiano.</p>
<p>-O dereito agrario autonómico balear.</p>
<p>-O dereito agrario autonómico canario.</p>
<p>-O dereito agrario autonómico cántabro.</p>
<p>-O dereito agrario autonómico castelán-manchego.</p>
<p>-O dereito agrario autonómico castelán-leonés.</p>
<p>-O dereito agrario autonómico catalán.</p>
<p>-O dereito agrario autonómico estremeño.</p>
<p>-O dereito agrario autonómico galego.</p>
<p>-O dereito agrario autonómico rioxano.</p>
<p>-O dereito agrario autonómico murciano.</p>
<p>-O dereito agrario autonómico navarro.</p>
<p>-O dereito agrario autonómico vasco.</p>
<p>-O dereito agrario autonómico valenciano.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: o congreso convocado desenvolverase no salón de actos da EGAP (polígono das Fontiñas, rúa de Madrid, 2-4, Santiago de Compostela) os días 13, 14 e 15 de novembro de 2002.</p>
<p>5. Inscrición.</p>
<p>-Prazo: remata o luns, día 11 de novembro de 2002.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4 - 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por fax: 981 54 63 30.</p>
<p>-Número de prazas: limitado á capacidade do local.</p>
<p>-Inscricións fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obte-la confirmación da súa posible admisión, chamando por teléfono, o día 12 de novembro, das 8.30 ás 14.30 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento do congreso, así como o de cancelalo, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate deste congreso, a aquelas persoas inscritas que concorresen asiduamente a el, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>8. Retransmisión pola Internet.</p>
<p>As persoas interesadas en segui-lo desenvolvemento deste congreso pola Internet, poden facelo a través do seguinte enderezo: www.egap.xunta.es.</p>
<p>Santiago de Compostela, 7 de outubro de 2002.</p>
<p>Domingo Bello Janeiro</p>
<p>Director da Escola Galega de Administración Pública</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

