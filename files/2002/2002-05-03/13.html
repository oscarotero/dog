---
date: '2002-05-03'
id: '8382'
page: 6
number: 85
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Decreto 157/2002, do 4 de abril, polo que se declara o parque natural da Serra
  da Enciña da Lastra.
range: Decreto
url: 'https://www.xunta.gal/dog/Publicados/2002/20020503/Anuncio8382_gl.html'
---
<p>A Serra da Enciña da Lastra acolle as formacións de bosque e matogueiras espiñentas mediterráneos máis extensos e mellor conservados de Galicia. Constitúen as aciñeiras de carácter calcícola máis extensas de Galicia, feito que favorece a entrada de especies de flora descoñecidas no resto da comunidade. Mantén tamén representacións de salgueirais mediterráneos moi escasos en Galicia e conservan os únicos tomiñares da Comunidade Autónoma. Varios tipos de pasteiros presentes son hábitats de conservación prioritaria na Comunidade Europea. Finalmente, a vexetación de cumios calcarios presenta varias comunidades endémicas e exclusivas de Galicia. Entre as especies de fauna, especial mención merece a presencia dunha poboación de lagarto cincento, moi escaso en Galicia, e unha das comunidades de morcegos máis rica do noso territorio, con nove especies confirmadas e polo menos cinco de presencia posible. O principal valor faunístico constitúeno as aves, co maior número de especies </p>
<p>nidificantes de Galicia. As comunidades de aves de rapina, rupícolas e mediterráneas son de grande interese</p>
<p>e únicas en Galicia. Varias especies manteñen nas serras de Rubiá máis do 10% dos seus efectivos galegos: aguia real, miñato rabilongo, andoriñón, pomba das rochas e choia de bico vermello.</p>
<p>1. Os recursos naturais deste espacio requiriron unha ordenación dos recursos que foi efectuada a través do Plan de ordenación dos recursos naturais elaborado pola Consellería de Medio Ambiente, aprobado polo Decreto 77/2002, do 28 de febreiro, polo que se aproba o Plan de Ordenación dos Recursos Naturais da Serra da Enciña da Lastra para salvagarda-los valores naturais deste espacio dos impactos negativos que puideran degrada-la calidade do medio.</p>
<p>Para harmoniza-lo gozo, visita e estudios destes lugares e o aproveitamento dos seus recursos naturais de forma compatible coa conservación dos valores ecolóxicos e paisaxísticos do espacio, establécese esta normativa, que pretende garanti-la súa persistencia.</p>
<p>Por estas razóns, por proposta do conselleiro de Medio Ambiente e logo de deliberación do Consello da Xunta de Galicia, na súa reunión do día catro de abril de dous mil dous,</p>
<p>DISPOÑO:</p>
<p>Artigo 1º</p>
<p>Establécese un réxime xurídico especial para o espacio denominado Serra da Enciña da Lastra, mediante a súa declaración como parque natural, de acordo co establecido nos artigos 12 e concordantes da Lei 9/2001, do 21 de agosto, de conservación da natureza.</p>
<p>Este réxime xurídico especial oriéntase á protección e conservación desta área natural que, aínda que alterada pola intervención humana, se xustifica pola importancia e representatividade dos seus ecosistemas, así como pola beleza das súas paisaxes.</p>
<p>Artigo 2º</p>
<p>1. O espacio natural da Serra da Enciña da Lastra está situado no termo municipal de Rubiá e ocupa unha superficie de 3.151,67 ha. Os seus límites son os que figuran no Decreto 77/2002, do 28 de febreiro, polo que se aproba o Plan de Ordenación dos Recursos Naturais da Serra da Enciña da Lastra, cunha descrición que se inclúe como anexo I e cunha representación cartográfica que se inclúe como anexo II.</p>
<p>2. Malia o disposto no parágrafo anterior, a Xunta de Galicia, por proposta do conselleiro de Medio Ambiente, poderá incorporar ó parque outros terreos limítrofes que reúnan as características axeitadas para isto, en calquera dos seguintes casos:</p>
<p>a) Que sexan propiedade do Estado ou do concello, logo da súa conformidade.</p>
<p>b) Que sexan propiedade da Comunidade Autónoma de Galicia.</p>
<p>c) Que sexan entregados voluntariamente polos titulares para tal efecto.</p>
<p>d) Que se consideren axeitados para mellorar e garanti-la conservación do espacio natural.</p>
<p>3. A declaración do espacio como protexido leva emparellada a de utilidade pública, para os efectos expropiatorios dos bens e dereitos incluídos no seu ámbito.</p>
<p>4. De acordo co establecido na Lei 9/2001, do 21 de agosto, de conservación da natureza, correspóndelle á Comunidade Autónoma de Galicia o exercicio dos dereitos de tanteo e rectracto de tódalas transmisións onerosas inter vivos de terreos situados no interior do parque.</p>
<p>Para os efectos do exercicio dos ditos dereitos, o transmitente deberá notificar de forma fidedigna á Administración actuante as condicións esenciais da transmisión pretendida e, se é o caso, remitir copia fidedigna da escritura pública na que fose instrumentada a citada transmisión. O dereito de tanteo exercerase no prazo de tres meses e o de retracto nun ano, ámbolos dous que comezarán a contar desde a correspondente notificación, que deberá efectuarse en todo caso e será requisito necesario para inscribi-la transmisión no Rexistro da Propiedade.</p>
<p>5. Sen prexuízo do anterior, o Consello da Xunta de Galicia, poderá autorizar permutas dos terreos propiedade da Comunidade Autónoma de Galicia e os organismos dependentes dela por outros situados no interior do espacio protexido ou na súa periferia, por iniciativa da Consellería de Medio Ambiente e de acordo co disposto na Lei de patrimonio, despois do informe da xunta consultiva do parque natural, á que fan referencia os artigos 6º e 7º do presente decreto.</p>
<p>Artigo 3º</p>
<p>1. As actuacións que se van realizar no parque natural realizaranse de acordo coas prescricións establecidas no plan de ordenación dos recursos naturais deste espacio, aprobado polo Decreto 77/2002, do 28 de febreiro, polo que se aproba o Plan de Ordenación dos Recursos Naturais da Serra da Enciña da Lastra.</p>
<p>2. O plan de ordenación dos recursos naturais e o plan rector de uso e xestión ó que se fai referencia nos artigos 4º e 5º deste decreto regularán os usos dos recursos e as actividades que incidan ou poidan incidir neles.</p>
<p>3. Serán obxecto de especial protección as actividades agrosilvopastorais que contribúan ó mantemento dos equilibrios ecolóxicos esenciais.</p>
<p>4. Sen prexuízo do previsto nos números anteriores e no desenvolvemento posterior do plan rector de uso e xestión en todo o ámbito do parque natural está prohibido:</p>
<p>a) O abandono de residuos sólidos en lugares non autorizados.</p>
<p>b) As verteduras de residuos tóxicos e perigosos.</p>
<p>c) As acampadas fóra dos lugares destinados a ese fin.</p>
<p>d) A circulación de vehículos de motor fóra das estradas e pistas forestais, agás para a realización de traballos de explotación e mantemento e o acceso dos propietarios ás súas leiras.</p>
<p>e) Facer lume fóra dos lugares e épocas sinaladas para ese fin.</p>
<p>f) A creación de infraestructuras e equipamentos e a actividade extractiva de recursos e mineira, industrial ou calquera outra de singular incidencia na zona que non cumpra as regulacións do PORN e dos seus intrumentos de desenvolvemento e execución.</p>
<p>g) A instalación de sinalización publicitaria sen autorización da Consellería de Medio Ambiente.</p>
<p>h) A realización de plantacións ou aproveitamentos forestais que non cumpran os requisitos contidos no PORN.</p>
<p>Artigo 4º</p>
<p>O Plan de Ordenación dos Recursos Naturais da Serra da Enciña da Lastra é o instrumento principal de planificación do espacio natural e as súas disposicións constitúen un límite para calquera outro instrumento de ordenación territorial ou física.</p>
<p>Artigo 5º</p>
<p>1. A Consellería de Medio Ambiente elaborará un plan rector de uso e xestión que, despois de ter sido sometido a información pública e informe da xunta consultiva, será aprobado pola Xunta de Galicia. A aprobación definitiva será publicada no Diario Oficial de Galicia.</p>
<p>2. Este plan rector terá unha vixencia de seis anos e debe revisarse ó acabar este prazo ou antes, se fose necesario, e incluirá:</p>
<p>a) Memoria descritiva.</p>
<p>b) Zonificación do espacio de acordo co contido do Plan de Ordenación dos Recursos Naturais, delimitando as áreas de diferentes usos.</p>
<p>c) Obxectivos.</p>
<p>d) Previsións de uso e aproveitamento.</p>
<p>e) Normas xerais de xestión incluíndo, como mínimo, as relativas á vixencia e revisión do plan.</p>
<p>f) Normas de regulación de usos e actividades, así como para a xestión, protección, conservación ou mellora dos recursos naturais e valores ambientais cando resulte necesario completar ou desenvolve-las contidas no plan de ordenación dos recursos naturais.</p>
<p>g) Normas relativas ás actividades de investigación.</p>
<p>h) Normas relativas ó uso público.</p>
<p>i) Programa económico-financeiro.</p>
<p>j) Programación de actuacións que se van desenvolver no parque natural.</p>
<p>3. Todo proxecto de obra, traballo e aproveitamento que non figure no plan rector ou nas súas revisións e que se considere necesario realizar deberá ser xustificado debidamente, tendo en conta as directrices daquel e autorizado pola Consellería de Medio Ambiente, logo de informe favorable da Xunta Consultiva.</p>
<p>Artigo 6º</p>
<p>1. Créase a Xunta Consultiva do Parque Natural da Serra da Enciña da Lastra, órgano colexiado, de carácter asesor e adscrito á Consellería de Medio Ambiente, coa que colaborará na xestión do espacio natural e que canalizará a participación dos propietarios e os intereses sociais e económicos afectados.</p>
<p>2. Esta xunta está integrada polos seguintes membros:</p>
<p>Presidente: unha persoa de recoñecido prestixio científico ou técnico no ámbito da conservación da natureza e coñecedor do territorio afectado polo parque. Será nomeado polo conselleiro de Medio Ambiente por proposta do director xeral de Conservación da Natureza.</p>
<p>Vicepresidente 1º: o vocal representante do municipio, elixido polo Pleno.</p>
<p>Vicepresidente 2º: o director do parque natural ó que fai referencia o artigo 8º.</p>
<p>Vocais:</p>
<p>-O delegado provincial da Consellería de Medio Ambiente.</p>
<p>-O xefe do Servicio Provincial de Conservación da Natureza.</p>
<p>-O xefe do Servicio Provincial de Montes e Industrias Forestais.</p>
<p>-O xefe do Servicio Provincial de Defensa contra Incendios Forestais.</p>
<p>-Un representante da Dirección Xeral de Conservación da Natureza.</p>
<p>-Un representante da Consellería de Política Territorial, Obras Públicas e Vivenda.</p>
<p>-Un representante da Consellería de Industria e Comercio.</p>
<p>-Un representante da Consellería de Política Agroalimentaria e Desenvolvemento Rural.</p>
<p>-Un representante da Consellería de Cultura, Comunicación Social e Turismo.</p>
<p>-Un representante da Universidade de Vigo, no ámbito académico de Ourense.</p>
<p>-Un representante das asociacións que figuren inscritas no Rexistro de Asociacións Protectoras do Medio Ambiente da Xunta de Galicia, elixido por elas mesmas, por un período máximo de catro anos.</p>
<p>-Unha persoa de recoñecida competencia no campo da conservación da natureza, designada pola Consellería de Medio Ambiente.</p>
<p>-Un representante da Deputación Provincial de Ourense.</p>
<p>-Tres representantes dos propietarios dos terreos incluídos no territorio do parque natural.</p>
<p>-Un representante da Confederación de empresarios de Ourense.</p>
<p>Secretario: actuará como secretario, con voz pero sen voto, un funcionario da delegación provincial da Consellería de Medio Ambiente.</p>
<p>Artigo 7º</p>
<p>Son funcións da xunta consultiva, ademais das enumeradas no artigo 43 da Lei 9/2001, de conservación da natureza e de outras especificadas neste decreto:</p>
<p>a) Velar polo cumprimento das normas establecidas e propoñer posibles ampliacións do parque natural.</p>
<p>b) Propoñer normas e elevar propostas para a defensa eficaz dos valores e singularidades do parque natural e realizar cantas xestións considere beneficiosas para este.</p>
<p>c) Informar inicialmente o plan rector de uso e xestión e as súas revisións, velando polo seu cumprimento.</p>
<p>d) Informar anualmente sobre as memorias anuais de actividades e resultados, que o director do parque deberá elevar á Consellería de Medio Ambiente.</p>
<p>e) Promover estudios, investigacións, e actividades educativas e culturais, relacionadas co ámbito ordenado, así como fomenta-la súa divulgación.</p>
<p>f) Informar sobre calquera clase de programas de investimento e plans de investigación que se pretenda realizar.</p>
<p>g) Velar pola axeitada participación dos propietarios de terreos e habitantes na xestión do espacio natural.</p>
<p>h) Propoñer á Consellería de Medio Ambiente, para a súa elevación ó Consello da Xunta de Galicia, a celebración dos convenios e acordos que, para os fins do presente decreto, considere necesario suscribir coa Administración do Estado ou outras administracións públicas e corporacións.</p>
<p>i) Administra-los fondos e as axudas que outorgue á xunta consultiva calquera entidade ou particular.</p>
<p>j) Promover iniciativas de desenvolvemento socioeconómico, compatibles coa finalidade de conservación do parque natural.</p>
<p>k) Aproba-las súas normas de funcionamento.</p>
<p>Artigo 8º</p>
<p>A xestión e administración do parque natural corresponderalle a un director designado polo conselleiro de Medio Ambiente.</p>
<p>Artigo 9º</p>
<p>Os propietarios de terreos incluídos no parque natural terán preferencia para a obtención de axudas e subvencións relacionadas coa conservación do medio natural e que contribuán ó desenvolvemento sustentable da poboación. O resto dos propietarios de terreos do municipio de Rubiá poderán, así mesmo, ter preferencia para a obtención destas axudas e subvencións.</p>
<p>Artigo 10º</p>
<p>A Consellería de Medio Ambiente instará a suspensión de calquera actividade que non dispoña da autorización preceptiva, non se axuste ás condicións desta ou incumpra as prescricións do presente decreto.</p>
<p>Artigo 11º</p>
<p>A infracción do réxime de protección establecido para o parque ou a inobservancia da normativa vixente serán sancionadas de acordo co disposto na Lei 9/2001, do 21 de agosto, de conservación da natureza, ou nas normas que, se fose o caso, puidesen substituíla, así como de acordo coas demais disposicións que segundo o teor da natureza da infracción resulten aplicables e das que deriven dos plans de uso e xestión que se desenvolvan.</p>
<p>Disposicións adicionais</p>
<p>Primeira.-As disposicións urbanísticas derivadas da lexislación sectorial deberán axustarse ás limitacións establecidas neste decreto.</p>
<p>Segunda.-Os proxectos de orzamentos da Comunidade Autónoma de Galicia incluirán as correspondentes dotacións para atende-las actividades e obras de conservación e mellora, traballos de investigación, gastos xerais e cantas actuacións deriven do presente decreto. En especial, articularanse medidas para fomenta-lo desenvolvmento das formacións arbóreas autóctonas e de accións tendentes ó desenvolvemento sustentable no marco do parque natural.</p>
<p>Disposicións transitorias</p>
<p>Primeira.-Entrementres no se aproben as normas de funcionamento da xunta consultiva, será de aplicación o previsto no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Segunda.-As licencias concedidas antes da entrada en vigor deste decreto manterán a súa validez. Tódalas novas autorizacións que se pretendan conceder deberán ter en conta as prescricións deste decreto.</p>
<p>Terceira.-No prazo de seis meses, que comezará a contar desde a publicación do presente decreto, deberá quedar constituída a xunta consultiva do parque natural.</p>
<p>Disposición derrogatoria</p>
<p>Quedan derrogadas cantas disposicións de igual ou inferior categoría se opoñan ó disposto no presente decreto.</p>
<p>Disposicións derradeiras</p>
<p>Primeira.-Facúltase o conselleiro de Medio Ambiente para dicta-las disposicións necesarias para desenvolve-lo presente decreto.</p>
<p>Segunda.-Este decreto entrará en vigor ó día seguinte ó da súa publicación do Diario Oficial de Galicia.</p>
<p>Santiago de Compostela, catro de abril de dous mil dous.</p>
<p>Manuel Fraga Iribarne</p>
<p>Presidente</p>
<p>José Carlos del Álamo Jiménez</p>
<p>Conselleiro de Medio Ambiente</p>
<p>ANEXO I</p>
<p>Os límites do Parque Natural da Serra da Enciña da Lastra descríbense a seguir comezando polo norte e en sentido horario:</p>
<p>Norte: desde a intersección da estrada OU-622 co límite da provincia de León, seguindo polo límite provincial, ata a intersección coa vía de ferrocarril na ponte do Estreito.</p>
<p>Este: desde a intersección do límite provincial coa vía do ferrocarril na ponte do Estreito, seguindo polo límite coa provincia de León, ata o punto no que cruza coa liña perpendicular que parte desde a boca sur do túnel polo que discorre a pista pola que se accede ó encoro de Penarrubia.</p>
<p>Sur: desde este punto, segue en liña recta ata a boca do túnel, seguindo pola pista en dirección sur ata a intersección co primeiro regato que discorre de dereita a esquerda, polo que sobe ata a estrada que dá acceso a Pardellán e Vilar de Silva. Continúa pola estrada ata o punto no que cruza coa curva de nivel de 510 m, desde onde segue en dirección norte cruzando o regato Pardellán ata o punto de intersección da estrada coa curva de nivel 540 m, seguindo por esta última dirección oeste ata o primeiro regato que a cruza, polo que sobe ata a cota 695 m. Desde este punto segue pola pista forestal que discorre en dirección oeste ata o segundo regato que a cruza, polo que sobe ata o alto de cota 803,65 m. Desde este alto, segue descendendo pola aba en liña recta en dirección oeste ata acada-la cota 775 m na valgada, de onde parte unha pista forestal coa dirección oeste pola que segue ata que dobra cara ó sur para subir por un regato ata acadar unha devasa. Desde este punto segue cara ó </p>
<p>oeste por esa devasa cara ó Alto de Poleares, para continuar pola devasa que descende na dirección noroeste ata que este finaliza, seguindo en liña recta ata acada-la estrada que vai ó Castelo. Segue por esta estrada en dirección ó Castelo ata acadar unha pista que parte á dereita, pola que segue subindo unha valgada ata acadar o alto de cota 603,62 m. Desde este alto, segue cara o sudoeste baixando pola divisoria ata o río Galir. Continúa ascendendo polo</p>
<p>leito do río Galir a unha distancia de 5 m da marxe dereita do río ata a confluencia pola marxe esquerda cun regato pouco antes de cruza-la estrada OU-621 nos arredores de Oulego.</p>
<p>Oeste: desde o punto no que conflúen ámbolos cursos fluviais segue polo mencionado regato ata donde este nace nas proximidades da estrada OU-622, para seguir por esta ata o límite coa provincia de León.</p>

