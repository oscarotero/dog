---
date: '2002-05-03'
id: '8426'
page: 6
number: 85
agency: INSTITUTO GALEGO DA VIVENDA E SOLO
section: VI. ANUNCIOS
title: >-
  Resolución do 29 de abril de 2002 que modifica a do 8 de abril de 2002 pola
  que se anuncia concurso público de alleamento de parcelas propiedade do
  Instituto Galego da Vivenda e Solo no polígono de San Paio de Navia en Vigo,
  co obxecto de adapta-lo prego de bases á nova normativa en materia de vivenda.
range: Resolución
url: 'https://www.xunta.gal/dog/Publicados/2002/20020503/Anuncio8426_gl.html'
---
<p>Con data do 17 de abril de 2002 publícase, no Diario Oficial de Galicia nº 74, a Resolución do 8 de abril de 2002 pola que se anuncia concurso público de alleamento de parcelas propiedade do IGVS no polígono de San Paio de Navia en Vigo. O concurso público tiña por obxecto o alleamento das parcelas para o seu destino preceptivo e exclusivo á construcción de vivendas declaradas protexidas e vivendas de protección oficial de réxime xeral.</p>
<p>Con data do 12 de xaneiro de 2002 publicouse no BOE nº 11 o Real decreto 1/2002, do 11 de xaneiro, sobre medidas de financiamento de actuacións protexidas en materia de vivenda e solo do Plan 2002-2005. A disposición transitoria primeira establece que mentres non se publique no BOE o acordo do Consello de Ministros polo que se determine por primeira vez para o Plan 2002-2005 o tipo de xuro efectivo anual dos préstamos cualificados, obxecto dos convenios con entidades de crédito, poderase: a) seguir cualificando provisionalmente ou visando actuacións protexidas ó abeiro do R.D. 1186/1998, do 12 de xuño.</p>
<p>Con data do 18 de abril de 2002 publícase no BOE nº 93 a Resolución do 10 de abril de 2002, da Secretaría de Estado de Infraestructuras, pola que se dispón a publicación do acordo do Consello de Ministros, do 5 de abril de 2002, pola que se fixa o tipo de xuro efectivo inicial anual aplicable ós préstamos cualificados para o financiamento das actuacións protexidas do programa 2002 do Plan de Vivenda 2002-2005.</p>
<p>A publicación no BOE deste acordo do Consello de Ministros determina o remate da prórroga temporal da vixencia do plan anterior, recollida na disposición transitoria primeira do R.D. 1/2002, do 11 de xaneiro; por outra banda, aínda non foi publicado o decreto autonómico que desenvolve o Plan de Vivenda 2002-2005.</p>
<p>Ante esta situación, e tendo en conta que a convocatoria do concurso público de alleamento de parcelas no polígono de San Paio de Navia foi publicada</p>
<p>un día antes do citado acordo do Consello de Ministros, déixanse sen contido as determinacións de tal convocatoria e do seu prego de bases.</p>
<p>Aínda que a convocatoria do concurso xa fora publicada, non foi presentada ningunha proposición, polo que deixar sen efecto a convocatoria do concurso de alleamento de parcelas de San Paio de Navia non prexudicaría directamente a terceiros, por canto será obxecto da pertinente publicidade e se reabrirá o prazo de presentación de proposicións e ofertas, unha vez adaptado o prego de bases á nova normativa vixente.</p>
<p>Por todo o exposto e visto o informe da Asesoría Xurídica do 29 de abril de 2002.</p>
<p>RESOLVO:</p>
<p>Deixar sen efecto a Resolución do 8 de abril de 2002 pola que se anuncia a convocatoria do concurso público de alleamento de parcelas propiedade do dito organismo no polígono de San Paio de Navia en Vigo, co obxecto de proceder á adaptación á nova normativa de actuacións protexidas do Plan de Vivenda 2002-2005, do prego de bases que rexerá na nova convocatoria do concurso.</p>
<p>Santiago de Compostela, 29 de abril de 2002.</p>
<p>José Antonio Redondo López</p>
<p>Director xeral do Instituto Galego</p>
<p>da Vivenda e Solo</p>

