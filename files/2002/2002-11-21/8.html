---
date: '2002-11-21'
id: 195F6
page: 16
number: 225
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 313/2002, do 26 de setembro, polo que se declara a urxente ocupación,
  para efectos de expropiación forzosa, polo Concello de Cervo, dos bens e
  dereitos necesarios para a realización das obras do proxecto do paseo peonil
  da ría de Leiro á praia de Limosa.
range: Decreto
url: 'https://www.xunta.gal/dog/Publicados/2002/20021121/Anuncio195F6_gl.html'
---
<p>O Concello de Cervo, en sesión celebrada o día nove de maio de dous mil dous, aprobou o proxecto do paseo peonil da ría de Leiro á praia de Limosa, e na mesma sesión, acordou solicitar da Xunta de Galicia a declaración de urxente ocupación dos bens</p>
<p>e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte do concello foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día dezaoito de setembro de dous mil dous.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. Este informe tivo entrada no rexistro xeral da Consellería de Xustiza, Interior e Relacións Laborais o día vinte de agosto de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala o Concello de Cervo, a realización da obra é de vital importancia, ó estar situada no núcleo turístico de San Cibrao, moi destacado na Mariña de Lugo, representando a actividade turística unha boa parte dos recursos desta vila; ademais nesta zona están instalados complexos industriais de granxas mariñas, estando previstos a construcción doutros, polo que se fai necesario recuperar novas zonas de esparexemento para o uso e desfrute dos cidadáns. Por outra banda o concello pretende museizar e recupera-las súas riquezas para fomenta-lo desenvolvemento municipal, a través de actuacións na área ambiental e rehabilitación de antigas fábricas de salgadura existentes nesa zona, polo que o proxecto ecomuseolóxico e museográfico se vería seriamente comprometido no caso de non executarse o proxecto do paseo peonil da ría de Leiro </p>
<p>á praia de Limosa.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vinteseis de setembro de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Cervo, para os efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto do paseo peonil da ría de Leiro á praia de Limosa.</p>
<p>Santiago de Compostela, vinteseis de setembro de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

