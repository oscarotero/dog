---
date: '2012-12-20'
id: G0244-121212-0001
page: 47342
number: 242
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 7 de decembro de 2012 pola que se regula a tarxeta  de acreditación
  especial de empregados públicos do sector público autonómico.
range: Orde
url: >-
  https://www.xunta.gal/dog/Publicados/2012/20121220/AnuncioG0244-121212-0001_gl.html
---
<p>O artigo 35.b) da Lei 30/1992, do 26 de novembro, de réxime xurídico das administracións públicas e do procedemento administrativo común, establece que os cidadáns, nas súas relacións coas administracións públicas, teñen dereito a identificaren as autoridades e o persoal ao servizo das administracións públicas baixo cuxa responsabilidade se tramiten os procedementos.</p>
    <p>De acordo coa previsión legal, a Orde do 25 de maio de 2011 regulou a tarxeta do persoal ao servizo do sector público autonómico, que abrangue o sector regulado na Lei 16/2010, do 17 de decembro, establecendo unha tarxeta que serve tanto para a identificación presencial do/a empregado/a ante os cidadáns como para permitir ao persoal e á Administración acceder ás prestacións e servizos derivados do avance das novas tecnoloxías e a implantación da Administración electrónica.</p>
    <p>A dita regulación coexistía coa normativa emanada das distintas consellerías que regulaban as tarxetas de acreditación especial para determinados colectivos de empregados públicos, cuxa finalidade, como o seu propio nome indica, era acreditar a condición de representante ou autoridade pública do empregado público que exerza funcións de representación, inspección ou control.</p>
    <p>Co obxecto de unificar a normativa vixente, elabórase a presente orde, que regula a tarxeta de acreditación especial para os referidos colectivos, garantindo unha homoxeneidade en canto a contido e deseño corporativo.</p>
    <p>En consecuencia, e en virtude das facultades que me confire o artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>Esta orde ten por obxecto regular a tarxeta de acreditación especial dos empregados públicos do sector público da Comunidade Autónoma de Galicia.</p>
    <p>Artigo 2. <em>Ámbito subxectivo</em></p>
    <p>A tarxeta de acreditación especial será de utilización obrigatoria, no exercicio das súas funcións, para os seguintes empregados públicos: </p>
    <p>– Empregados públicos que teñan atribuídas, na súa normativa específica ou regulamentariamente, funcións de representación e defensa xurídica da Xunta de Galicia.</p>
    <p>– Empregados públicos que teñan atribuídas, na súa normativa específica ou regulamentariamente, funcións de inspección e control.</p>
    <p>Artigo 3. <em>Finalidades da tarxeta</em></p>
    <p>A tarxeta especial é persoal e intransferible, ten a consideración de documento público e, polo tanto, a confección ou uso dela por persoa non autorizada dará lugar á exixencia de responsabilidade de conformidade coa normativa vixente.</p>
    <p>A súa finalidade é acreditar a condición de representante ou autoridade pública dos empregados públicos que realicen funcións de representación, inspección ou control.</p>
    <p>A tarxeta deberá ser amosada, nos actos de servizo, por iniciativa propia ou cando sexa requirido polos interesados.</p>
    <p>Artigo 4. <em>Contido</em></p>
    <p>Establécense dous modelos de tarxeta de acreditación especiais, en función da necesidade ou non de identificación nominativa segundo a normativa vixente:</p>
    <p>a) Tarxeta de acreditación especial nominativa (no suposto de empregados públicos que exerzan funcións de representación da Xunta de Galicia):</p>
    <p>• Anverso:</p>
    <p>– Logo xenérico da Xunta de Galicia.</p>
    <p>– Denominación do cargo.</p>
    <p>– Foto: fotografía tipo carné.</p>
    <p>– Nome e apelidos.</p>
    <p>– DNI.</p>
    <p>• Reverso: </p>
    <p>– Logo xenérico da Xunta de Galicia.</p>
    <p>– Denominación do corpo/escala.</p>
    <p>– Texto específico segundo as funcións desenvolvidas. </p>
    <p>b) Tarxeta de acreditación especial non nominativa, no suposto de empregados públicos que exerzan funcións de inspección e control. </p>
    <p>• Anverso: </p>
    <p>– Logo xenérico da Xunta de Galicia. </p>
    <p>– Denominación do posto (inspector de turismo, inspector sanitario etc).</p>
    <p>– Fotografía tipo carné.</p>
    <p>– Número de identificación persoal (NIP), que é o código asignado a cada empregado público facilitado pola consellería.</p>
    <p>• Reverso:</p>
    <p> – Logo xenérico da Xunta de Galicia.</p>
    <p>– Denominación do corpo/escala.</p>
    <p>– Texto específico segundo as funcións desenvolvidas. </p>
    <p>As tarxetas elaboraranse co formato que se recolle no anexo da presente orde. </p>
    <p>Artigo 5. <em>Solicitude e tramitación</em></p>
    <p>As unidades de Persoal no caso da Presidencia e das consellerías, ou unidade competente, no caso dos entes instrumentais do sector público autonómico, remitiran á unidade competente en materia de xestión de infraestruturas administrativas da Consellería de Presidencia, Administracións Públicas e Xustiza, ou centro directivo competente, se é o caso, unha solicitude de emisión de tarxeta de acreditación especial, no modelo e coa documentación que para o efecto se determine, que deberá estar dispoñible na intranet da Xunta de Galicia.</p>
    <p>No suposto de que exista dúbida respecto á procedencia da emisión da tarxeta, a dita unidade poderá pedir informe á unidade con competencias en materia de avaliación e reforma administrativa.</p>
    <p>Unha vez elaboradas as tarxetas, serán remitidas á unidade de persoal correspondente para a súa entrega ao interesado.</p>
    <p>Artigo 6. <em>Utilización</em></p>
    <p>As tarxetas serán propiedade da Xunta de Galicia ou ente correspondente, que as expedirá e entregará aos seus titulares, os cales deberán garantir a súa custodia, utilizalas de xeito persoal e intransferible e, conforme as instrucións e medios facilitados, comunicar de inmediato os supostos de deterioración, perda ou mal funcionamento, e devolvelas cando cesen na prestación dos seus servizos ou sexan requiridos para o efecto para a súa substitución ou renovación.</p>
    <p>Disposición adicional </p>
    <p>Facúltanse os titulares dos centros directivos competentes en materias de modernización e innovación tecnolóxica e avaliación e reforma administrativa para ditaren, no ámbito das súas respectivas competencias, cantas disposicións e instrucións sexan precisas para o desenvolvemento da presente norma.</p>
    <p>Disposición transitoria</p>
    <p>No prazo de seis meses contados desde a entrada en vigor desta norma, deberá procederse á substitución das tarxetas de acreditación especial existentes na data de entrada en vigor desta orde pola nova tarxeta regulada nela.</p>
    <p>O persoal inspector regulado na Lei 2/2005, do 18 de febreiro, de promoción e defensa da calidade alimentaria galega, regularase pola súa orde específica, sen prexuízo da súa adaptación ao disposto nesta orde no prazo de seis meses.</p>
    <p>Disposición derrogatoria </p>
    <p>Quedan derrogadas cantas disposicións de igual ou inferior rango se opoñan ou contradigan o disposto na presente orde, especialmente as disposicións relacionadas a seguir:</p>
    <p>– Orde do 5 de maio de 1999 pola que se aproba a tarxeta de identificación do persoal da Inspección Turística.</p>
    <p>– Artigo 7 da Orde do 20 de marzo de 2007 pola que se establecen os distintivos de identificación e uniformidade dos membros do Servizo de Gardacostas de Galicia.</p>
    <p>– Orde do 20 de maio de 2003 de creación da tarxeta de acreditación do persoal que realiza inspeccións no ámbito da saúde pública.</p>
    <p>– Parágrafos 1 (no que atinxe á tarxeta) e 2 do artigo 2 e artigo 6 da Orde do 16 de novembro de 2004 pola que se regula a identificación dos axentes forestais de Galicia. </p>
    <p>– Orde do 16 de decembro de 2004 pola que se aproba a tarxeta de identificación de inspectores de Educación.</p>
    <p>– Orde do 4 de decembro de 1995 pola que se regula a tarxeta acreditativa do persoal da Inspección de Servizos Sociais.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 7 de decembro de 2012</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

