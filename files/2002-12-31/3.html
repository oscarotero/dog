---
date: '2002-12-31'
id: 1D976
page: 18
number: 252
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 30 de decembro de 2002 pola que se establecen indemnizacións polo
  cesamento total de actividade de retallistas e vendedores ambulantes de peixe
  e mariscos que se subministren integramente en lonxas pechadas por decisións
  administrativas debido ós vertidos do Prestige.
range: Orde
url: 'https://www.xunta.gal/dog/Publicados/2002/20021231/Anuncio1D976_gl.html'
---
<p>A normativa en vigor para palia-los efectos dos vertidos do Prestige abarca un conxunto de medidas reparadoras da catástrofe, tanto de carácter xeral -reais decretos leis 7/2002, do 22 novembro e 8/2002, do 13 de decembro- como de carácter sectorial -ordes da Consellería de Pesca e Asuntos Marítimos, do 13 de novembro e 3, 11, 19 e 20 de decembro, todas dE 2002-.</p>
<p>En ámbolos grupos de disposicións non se inclúe expresamente o colectivo de vendedores retallistas de peixe e marisco que se provexan integramente en lonxas para vender logo en mercados e prazas de abastos. Tampouco se inclúen os vendedores ambulantes coa mesma orixe e circunstancias de abastecemento.</p>
<p>Non obstante o anterior e tras unha avaliación dos efectos do vertido do Prestige sobre eses colectivos, parece equitativa unha actuación indemnizatoria sobre eles, completando así o esquema normativo sobre indemnizacións a aqueles sectores máis directamente afectados pola catástrofe. É obxecto da presente orde establecer precisamente o alcance, condicións e trámite para a inmediata posta en marcha das devanditas indemnizacións.</p>
<p>Na súa virtude,</p>
<p>DISPOÑO:</p>
<p>Artigo 1º.-Beneficiarios.</p>
<p>Son beneficiarios aquelas persoas que, cesando totalmente na súa actividade por motivos da catás</p>
<p>trofe do Prestige, se atopen entre algunhas das seguintes categorías:</p>
<p>a) Vendedores retallistas de peixe e marisco que vendan en mercados e prazas de abastos e se provexan en exclusiva en lonxas pechadas a toda actividade por decisións administrativas derivadas dos efectos do Prestige.</p>
<p>b) Vendedores retallistas ambulantes que se subministren nas mesmas circunstancias da alínea anterior.</p>
<p>Artigo 2º.-Contía da indemnización e financiamento.</p>
<p>a) Cada beneficiario percibirá 35 euros por cada día de total inactividade con efectos retroactivos do 1 de decembro de 2002.</p>
<p>b) O dereito a percibi-la indemnización cesará pasados 7 días hábiles desde a data oficial de apertura da lonxa.</p>
<p>c) As indemnizacións previstas na presente orde imputaranse ó concepto orzamentario que se habilite e aboaranse mensualmente, a meses vencidos, de conformidade co procedemento aprobado por resolución da Consellería de Economía e Facenda do 15 de novembro de 2002.</p>
<p>Artigo 3º.-Compatibilidade e incompatibilidade.</p>
<p>a) As indemnizacións previstas nesta orde son compatibles coas axudas previstas nos reais decretos lei 7/2002, do 22 de novembro, e 8/2002, do 13 de decembro, cando resulten de aplicación.</p>
<p>b) Son incompatibles coa realización polo beneficiario de calquera actividade laboral, empresarial ou profesional durante o tempo no que perciba a indemnización. Son incompatibles, así mesmo, coas prestacións e subsidios que puidesen percibi-los beneficiarios en concepto de desemprego.</p>
<p>Artigo 4º.-Trámite.</p>
<p>1. Os posibles beneficiarios presentarán unha instancia dirixida ó conselleiro de Industria e Comercio, acompañada pola seguinte documentación:</p>
<p>-Solicitude normalizada (anexo I).</p>
<p>-Declaracións xuradas (anexo II).</p>
<p>-Carné de comprador da lonxa ou lonxas afectadas, ou, se é o caso, certificado destas de que os solicitantes se abastecían con productos dela.</p>
<p>-Certificación da entidade bancaria que acredite o número de conta do beneficiario para o pagamento da indemnización.</p>
<p>-Fotocopia do DNI.</p>
<p>-Último recibo do IAE.</p>
<p>-No suposto do artigo 1.a) (vendedores retallistas de peixe e marisco en mercados e prazas de abastos), certificado do concello/s correspondente de que o posible beneficiario deixou de exerce-la actividade comercial como consecuencia do accidente do Prestige.</p>
<p>2. As solicitudes, coa documentación citada en 4º.1., poderán presentarse nos concellos das zonas afectadas ou ben directamente nas delegacións provinciais ou servicios centrais da Consellería de Industria e Comercio, sen prexuízo do establecido no artigo 38.4º da Lei 30/1992.</p>
<p>3. A data límite de presentación de toda a documentación será o 20 de xaneiro de 2003.</p>
<p>4. Calquera variación nas circunstancias declaradas polos posibles beneficiarios deberá notificarse de inmediato á Consellería de Industria e Comercio, a través da Dirección Xeral de Comercio e Consumo.</p>
<p>Artigo 5º.-Control e réxime xurídico.</p>
<p>1. Sen prexuízo das competencias doutras administracións públicas, a Consellería de Industria e Comercio en calquera momento poderá comproba-lo cumprimento dos requisitos da concesión de indemnizacións.</p>
<p>2. Para todo o non previsto na presente orde será de aplicación o Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Disposicións transitorias</p>
<p>Primeira.-Os posibles beneficiarios que presentasen solicitude ante a Consellería de Pesca e Asuntos Marítimos non terán que presentar nova instancia ante a Consellería de Industria e Comercio, sen prexuízo de que poida requirirse completa-la documentación a teor do esixible no artigo 4º desta orde.</p>
<p>Segunda.-Tódolos actos de trámite dictados nos expedientes de gasto regulados nesta orde entenderanse condicionados a que, ó dictarse o acordo de compromiso do gasto, subsistan as mesmas circunstancias de feito e de dereito existentes no momento no que se produciron aqueles actos.</p>
<p>Terceira.-Facúltase o director xeral de Comercio e Consumo para dicta-las disposicións necesarias para o desenvolvemento desta orde.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de decembro de 2002.</p>
<p>Juan Rodríguez Yuste</p>
<p>Conselleiro de Industria e Comercio</p>
<p>CONSELLERÍA DE POLÍTICA AGROALIMENTARIA E</p>
<p>DESENVOLVEMENTO RURAL</p>

