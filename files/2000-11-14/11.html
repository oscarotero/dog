---
date: '2000-11-14'
id: 13D86
page: 15
number: 220
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 7 de novembro de 2000 sobre axudas ós agricultores e gandeiros para os
  gastos relacionados coa adecuación das explotacións ós métodos de producción
  ecolóxica.
range: Orde
url: 'https://www.xunta.gal/dog/Publicados/2000/20001114/Anuncio13D86_gl.html'
---
<p>O Regulamento (CEE) 2092/1991, do Consello, do 24 de xuño, sobre a producción agrícola ecolóxica e a súa indicación nos productos agrarios e agroalimentarios (DOCE L198, do 22 de xullo), estableceu unhas bases comúns para a regulación da agricultura ecolóxica no territorio da Unión Europea.</p>
<p>Con base neste regulamento, e disposicións posteriores que o modifican e complementan, comezou a súa andaina nesta comunidade autónoma a producción agraria ecolóxica, atopándose na actualidade nunha fase de desenvolvemento incipiente, aínda que as súas potencialidades son moi elevadas, dadas as características da estructura productiva agraria de Galicia.</p>
<p>Un dos problemas que ocasiona o desenvolvemento desta actividade son os gastos ós que ten que facer fronte o productor, derivados da transición da producción convencional ós métodos da agricultura ecolóxica. Ademais os agricultores que se acollen a este sistema de producción necesitan pasar, en moitos casos, un período de reconversión previo sen que os seus productos poidan leva-lo indicativo de ecolóxico. Nese período prodúcese unha necesaria desintensificación dos sistemas productivos, que non se ve recompensada cun maior valor da producción, coa conseguinte perda de renda.</p>
<p>Por todo o anterior, de acordo co disposto no artigo 30.I.3º do Estatuto de autonomía de Galicia, e en uso das competencias que me confire a Lei 1/1983, do 22 de febreiro, reguladora da Xunta e do seu presidente, e demais normativa de aplicación,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto regula-las axudas que vai concede-la Consellería de Agricultura, Gandería e Política Agroalimentaria ós gastos realizados polos agricultores e gandeiros relacionados coa adaptación das súas explotacións ós métodos de producción ecolóxica.</p>
<p>Artigo 2º.-Gastos subvencionables.</p>
<p>Serán subvencionables tódolos gastos realizados no ano 2000 e antes do prazo de finalización de presentación de solicitudes e, en todo caso, antes do 15 de novembro de 2000, relativos á adaptación das explotacións ós métodos de producción ecolóxicos. Estes gastos inclúen os relacionados cos controis</p>
<p>que se van realizar, análises, labores, gastos de inscrición no Consello Regulador da Agricultura Ecolóxica de Galicia, gastos de xestión administrativa e calquera outro gasto relacionado co obxecto desta orde, excluíndose os impostos recuperables.</p>
<p>Artigo 3º.-Beneficiarios.</p>
<p>Poderán acollerse a estas axudas os agricultores e gandeiros inscritos no Rexistro de Operadores en Producción Vexetal ou Animal do Consello Regulador da Agricultura Ecolóxica de Galicia, con alta anterior á data de finalización do prazo de presentación de solicitudes de axuda e, en todo caso, anterior ó 15 de novembro de 2000.</p>
<p>Artigo 4º.-Contía das axudas.</p>
<p>A axuda consistirá nunha subvención de ata o 100% do gasto subvencionable aprobado.</p>
<p>Artigo 5º.-Tramitación dos expedientes de axuda.</p>
<p>1. Os interesados deberán presentar, preferentemente nos servicios centrais da Consellería de Agricultura, Gandería e Política Agroalimentaria, ou ben en calquera dos lugares previstos no artigo 38 da Lei 30/1992, do 26 de novembro, a seguinte documentación:</p>
<p>a) Instancia de solicitude dirixida ó conselleiro de Agricultura, Gandería e Política Agroalimentaria, segundo o modelo do anexo que se xunta a esta orde.</p>
<p>b) Breve memoria explicativa dos gastos realizados e a súa relación co obxecto da orde de axudas.</p>
<p>c) Relación dos gastos efectuados e xustificación documental de cada un deles.</p>
<p>d) Declaración xurada sobre outras axudas solicitadas ou concedidas para o mesmo fin.</p>
<p>e) Compromiso de manter durante polo menos 5 anos a explotación baixo os métodos de producción ecolóxica.</p>
<p>f) NIF ou CIF, segundo corresponda.</p>
<p>g) Acreditación formal do cumprimento das obrigas tributarias e fronte á Seguridade Social, así como acreditación expedida pola Dirección Xeral do Tesouro de non ter débedas pendentes de pagamento coa Administración pública da Comunidade Autónoma.</p>
<p>h) Certificación da entidade bancaria que acredite a existencia da conta a nome do beneficiario para o pagamento da subvención.</p>
<p>2. O conselleiro de Agricultura, Gandería e Política Agroalimentaria, no prazo máximo de dous meses</p>
<p>contados desde a publicación da presente orde, resolverá as solicitudes por proposta do director xeral de Industrias e Alimentación en función das dispoñibilidades orzamentarias e das peticións presentadas, tendo en conta os criterios de valoración prioritarios seguintes:</p>
<p>-Calidade dos productos amparados.</p>
<p>-Valor engadido das produccións obtidas.</p>
<p>-Importancia da producción para o desenvolvemento da zona.</p>
<p>-Volume dos gastos presentados.</p>
<p>Transcorrido o prazo máximo para resolver sen que o interesado recibise comunicación expresa, entenderase desestimada a súa petición por silencio administrativo.</p>
<p>Artigo 6º.-Prazo de presentación de solicitudes.</p>
<p>O prazo de presentación de solicitudes será de 20 días hábiles desde a data de entrada en vigor da presente orde.</p>
<p>Artigo 7º.-Seguimento e control.</p>
<p>1. Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>2. Ademais da documentación complementaria que, durante a tramitación do procedemento, lles poidan esixi-los órganos correspondentes da Dirección Xeral de Industrias e Alimentación, os beneficiarios deberán someterse ás actuacións de comprobación que deban efectuar estas, ás de control financeiro que corresponden á Intervención Xeral da Comunidade Autónoma, ás previstas na lexislación do Tribunal de Contas e do Consello de Contas, e ás que sexan realizadas por calquera órgano comunitario de inspección ou control.</p>
<p>Artigo 8º.-Incumprimento, reintegro e réxime de infraccións e sancións.</p>
<p>1. Procederá o reintegro total ou parcial das axudas concedidas ó abeiro desta orde, e dos xuros de demora devengados desde o momento do seu pagamento, no suposto de incumprimento das condicións establecidas para a súa concesión e, en xeral, nos casos recollidos no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Gali</p>
<p>cia, na súa redacción dada polo artigo 6 da Lei 8/1999, do 30 de decembro, de medidas fiscais e orzamentarias e de función pública e actuación administrativa.</p>
<p>2. Sen prexuízo do establecido no parágrafo anterior, ós beneficiarios das axudas reguladas nesta orde seralles de aplicación o réxime de infraccións e sancións previsto no artigo 79 do Decreto lexislativo 1/1999, na súa redacción dada polo artigo 7 da Lei 8/1999, antes citados.</p>
<p>Artigo 9º.-Compatibilidade.</p>
<p>As axudas concedidas a través da presente orde poderán ser compatibles con calquera outra, sen que, en ningún caso, a contía total das axudas percibidas supere o custo da actividade subvencionada.</p>
<p>Artigo 10º.-Réxime de recursos.</p>
<p>A resolución da subvención porá fin á vía administrativa e contra ela poderase interpor recurso potestativo de reposición ante o conselleiro de Agricultura, Gandería e Política Agroalimentaria, no prazo dun mes contado a partir do día seguinte ó da recepción da notificación da resolución, ou no prazo de tres meses desde que se entenda desestimada por silencio administrativo, ou ben ser impugnada directamente ante o Tribunal Superior de Xustiza de Galicia no prazo de dous meses se a resolución fose expresa ou seis meses desde que se entenda desestimada por silencio administrativo.</p>
<p>Disposición adicional</p>
<p>O pagamento das axudas previstas nesta orde efectuarase con cargo ós orzamentos da Consellería de Agricultura, Gandería e Política Agroalimentaria para o ano 2000, na aplicación orzamentaria 09.04.714A.470.0, dotada inicialmente con 8.000.000 de ptas., así como con cargo ós remanentes adicionais que puidesen existir no mesmo concepto.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación para dicta-las disposicións que considere oportunas para o desenvolvemento desta orde.</p>
<p>Segunda.-A presente orde entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, 7 de novembro de 2000.</p>
<p>Cástor Gago Álvarez</p>
<p>Conselleiro de Agricultura, Gandería</p>
<p>e Política Agroalimentaria</p>

