---
date: '2021-02-05'
id: G0426-200121-0008
page: 7587
number: 24
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 20 de xaneiro de 2021, do Xurado Provincial de Clasificación de
  Montes Veciñais en Man Común de Lugo, polo que se publica a resolución de
  clasificación de terreos adquiridos pola comunidade de Pedrafita, no concello
  de Guitiriz (expediente 36-75/2020-16).
range: Anuncio
url: >-
  https://www.xunta.gal/dog/Publicados/2021/20210205/AnuncioG0426-200121-0008_gl.html
---
<p>O artigo 57.4 da Lei 7/2012, do 28 de xuño, de montes de Galicia, establece que as adquisicións de terreos obtidas polas comunidades con anterioridade á entrada en vigor desta lei se comunicarán ao xurado provincial, que integrará a superficie adquirida ao monte veciñal con plenos efectos xurídicos, modificando o perímetro e a extensión do monte.</p>
    <p>En relación con isto, na sesión celebrada polo xurado provincial o día 11.1.2021, figura o seguinte acordo:</p>
    <p>Monte de Pedrafita (expediente 36/75), pertencente aos veciños da parroquia de Pedrafita, no termo municipal de Guitiriz.</p>
    <p>O 5.3.2020 ten entrada un escrito da comunidade propietaria, en que solicitan a integración no monte veciñal de catro predios adquiridos mediante compravendas, formalizadas en escrituras públicas nos anos 2002 e 2003. Achegan copia das escrituras públicas e planos de situación dos predios.</p>
    <p>Con data do 2.12.2020, o Servizo de Montes elabora unha memoria (2020_16) de ampliación do monte de Pedrafita na cal se especifican as parcelas catastrais obxecto de integración (27022A36400078, 27022A36400083, 27022A36400116 e 27022A36400119), que suman unha superficie de 3.600 m2, polo que despois desta ampliación o monte quedaría con 350,3 hectáreas, de acordo coa nova cartografía.</p>
    <p>En vista do anterior, o xurado, por unanimidade, acorda clasificar como veciñais en man común os terreos adquiridos pola comunidade, e proceder á actualización correspondente no expediente, de conformidade coa memoria técnica elaborada polo Servizo de Montes.</p>
    <p>Contra este acordo, desde o día seguinte ao da súa publicación no <em>Diario Oficial de Galicia</em>, poderá interpoñerse recurso potestativo de reposición ante o Xurado Provincial de Clasificación de Montes Veciñais en Man Común de Lugo no prazo dun mes, ou ben directamente recurso contencioso-administrativo ante o Xulgado do Contencioso-Administrativo de Lugo no prazo de dous meses, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e co artigo 46 da Lei 29/1998, do 13 de xullo, da xurisdición contencioso-administrativa.</p>
    <p>Lugo, 20 de xaneiro de 2021</p>
    <footer><p>Mª Olga Iglesias Fontal<br>Presidenta do Xurado Provincial de Clasificación de<br> Montes Veciñais en Man Común de Lugo</p></footer>

