---
date: '2022-09-28'
id: G0657-150922-0004
page: 51623
number: 185
agency: Consellería de Política Social e Xuventude
section: III. Outras disposicións.
title: >-
  EXTRACTO da Orde do 14 de setembro de 2022 pola que se establecen as bases
  reguladoras das axudas para facilitar a obtención dos permisos de condución
  das clases B e C e D á mocidade galega, dirixidas ás persoas inscritas no
  Sistema nacional de garantía xuvenil no ámbito da Comunidade Autónoma de
  Galicia, cofinanciado polo Fondo Social Europeo, Programa operativo de emprego
  xuvenil 2014-2020, e se procede á súa convocatoria para o ano 2022 (código de
  procedemento BS321A).
range: Orde
url: >-
  https://www.xunta.gal/dog/Publicados/2022/20220928/AnuncioG0657-150922-0004_gl.html
---
<p>BDNS (Identif.): 650084.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Persoas beneficiarias</p>
    <p>Poderán ser beneficiarias das axudas as persoas mozas que na data de presentación da súa solicitude cumpran os seguintes requisitos: </p>
    <p>a) Teñan cumpridos os 18 anos, sen prexuízo da idade mínima para a obtención dos permisos de clase C e D, e que non superen a idade máxima que estableza a normativa vixente do Sistema nacional de garantía xuvenil, de conformidade co disposto no artigo 97.c) da Lei 18/2014, do 15 de outubro, de aprobación de medidas urxentes para o crecemento, a competitividade e a eficiencia.</p>
    <p>b) Estean empadroadas na Comunidade Autónoma de Galicia cunha antigüidade mínima dun ano.</p>
    <p>c) Estean inscritas no Sistema nacional de garantía xuvenil e figuren como beneficiarias no ámbito da Comunidade Autónoma de Galicia.</p>
    <p>d) Teñan o/os permiso/s para o/os cal/es se solicita a axuda con data de expedición entre o 1 de decembro de 2021 e a data de presentación da solicitude.</p>
    <p>Segundo. Obxecto</p>
    <p>Establecer as bases reguladoras das axudas para a obtención dos permisos de condución das clases B, C e D por parte das persoas mozas residentes en Galicia, coa finalidade de mellorar a súa autonomía, mobilidade e a súa empregabilidade, e convocar para o ano 2022.</p>
    <p>Terceiro. Bases reguladoras</p>
    <p>Orde do 14 de setembro de 2022 pola que se establecen as bases reguladoras das axudas para facilitar a obtención dos permisos de condución clases B e C e D á mocidade galega, dirixidas ás persoas inscritas no Sistema nacional de garantía xuvenil no ámbito da Comunidade Autónoma de Galicia cofinanciado polo Fondo Social Europeo, Programa operativo de emprego xuvenil 2014-2020, e se procede á súa convocatoria para o ano 2022 (código de procedemento BS321A).</p>
    <p>Cuarto. Importe da convocatoria e contía da subvención</p>
    <p>A contía global da convocatoria é de 761.780,00 euros, cofinanciada polo Fondo Social Europeo, nunha porcentaxe do 80 por cento, a través do Programa operativo de emprego xuvenil 2014-2020 e, en particular no obxectivo temático 8, eixe 1 B, prioridade de investimento 8.2, obxectivo específico 8.2.2, medida 8.2.2.8.</p>
    <p>O importe da axuda será de 400 € para a obtención do permiso de condución de clase B, de 650 € para o permiso de clase C e de 1.300 € para o permiso de clase D.</p>
    <p>O importe da axuda será acumulativo no caso de que unha mesma persoa solicite axuda para a obtención de dous ou dos tres permisos obxecto da orde.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun mes, contado a partir do día seguinte ao da publicación da orde de convocatoria no Diario Oficial de Galicia.</p>
    <p>Sexto. Outros datos</p>
    <p>O procedemento de concesión tramitarase en réxime de concorrencia non competitiva, ao non ser necesario realizar a comparación e prelación das solicitudes presentadas, e concederánselles a todas aquelas persoas solicitantes que reúnan os requisitos exixidos. Se o orzamento previsto na orde non é suficiente para proceder ao pagamento de todas as axudas solicitadas, aplicarase como criterio de prioridade a data de presentación.</p>
    <p>O gasto subvencionable é a suma a tanto alzado de obtención dos permisos de condución obxecto da orde. A xustificación da suma a tanto alzado realizarase en función da xustificación da obtención do/dos permiso/s de condución obxecto da solicitude, que se exixe como requisito das persoas solicitantes no artigo 5.d).</p>
    <p>A xustificación da axuda presentarase no prazo de 10 días hábiles contado a partir da notificación da resolución de concesión.</p>
    <p>Santiago de Compostela, 14 de setembro de 2022</p>
    <footer><p>A conselleira de Política Social e Xuventude<br>P.A. (Decreto 154/2022, do 13 de setembro; DOG núm. 175, do 14 de setembro)<br>Francisco José Conde López<br>Vicepresidente primeiro e conselleiro de Economía, Industria e Innovación</p></footer>

