---
date: '1997-06-03'
id: 6F0E
page: 5
number: 105
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 28 de maio de 1997 pola que se convocan unhas xornadas de
  estudio sobre o exercicio de interdictos contra actuación das administracións
  públicas.
range: Resolución
url: 'https://www.xunta.gal/dog/Publicados/1997/19970603/Anuncio6F0E_gl.html'
---
<p>A Escola Galega de Administración Pública organiza unhas xornadas de estudio sobre o exercicio de interdictos contra actuacións das administracións públicas, conforme ás seguintes bases:</p>
<p>1. Obxectivos.</p>
<p>Reflexionar e debater sobre as cuestións relacionadas co exercicio das accións interdictais contra actuacións da administración e os efectos que derivan desta situación.</p>
<p>2. Contido.</p>
<p>Trataranse, ademais doutros, estes temas:</p>
<p>-O fenómeno posesorio na Lei civil.</p>
<p>-A defensa da posesión.</p>
<p>-A vía de feito e o exercicio de interdictos posesorios.</p>
<p>-O interdicto da obra ruinosa e a declaración de ruína.</p>
<p>-O interdicto de obra nova.</p>
<p>-O interdicto de reter e recobrar e a Administración.</p>
<p>-Posesión e precario.</p>
<p>-A problemática da posesión mobiliaria.</p>
<p>3. Destinatarios.</p>
<p>Funcionarios da Administración de xustiza e da Administración estatal, autonómica e local; profesionais do dereito, docentes universitarios, xuristas e interesados en xeral.</p>
<p>4. Lugar e datas.</p>
<p>As xornadas convocadas terán lugar os días 10, 11, 12 e 13 de xuño no salón de actos do edificio de xulgados de Vigo, r/ Lalín, nº 4, Vigo.</p>
<p>A dita actividade, que se desenvolverá polas tardes, abrirase o martes, día 10 de xuño, e rematará o venres día 13 de xuño.</p>
<p>5. Inscrición.</p>
<p>-Prazo: remata o venres, día 6 de xuño de 1997.</p>
<p>-Lugar de presentación: no rexistro xeral da EGAP (polígono das Fontiñas, rúa de Madrid, 2-4, 15707 Santiago de Compostela). Tfno. 54 60 40. Telefax 54 63 37.</p>
<p>-Forma: as solicitudes de inscrición faranse por escrito, no modelo oficial que figura ó final destas bases. Serán rexeitadas todas aquelas peticións que non reúnan o dito requisito.</p>
<p>As peticións de admisión poderanse enviar por correo ordinario ou por telefax ó número consignado.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando, a partir do día 6 de xuño, por teléfono, de 10.30 a 14.45 horas, ó seguinte número: (981) 54 62 39.</p>
<p>6. Certificación de asistencia.</p>
<p>Entregaráselles ó remate destas xornadas a aqueles asistentes que concorresen asiduamente a elas, e expresarase neste documento a natureza da actividade e as datas da súa realización.</p>
<p>Santiago de Compostela, 28 de maio de 1997.</p>
<p>Domingo Bello Janeiro</p>
<p>Director da Escola Galega de Administración Pública</p>
<p>97-4180</p>

