---
date: '2023-07-14'
id: G0692-230623-0016
page: 43569
number: 134
agency: 'Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 21 de xuño de 2023, da Xefatura Territorial de Ourense, pola que
  se concede a autorización administrativa previa e de construción e se
  declaran, en concreto, de utilidade pública, para os efectos da urxente
  ocupación, as instalacións eléctricas nos concellos da Peroxa, Nogueira de
  Ramuín e O Pereiro de Aguiar (expediente IN407A 2023/031-3).
range: Resolución
url: >-
  https://www.xunta.gal/dog/Publicados/2023/20230714/AnuncioG0692-230623-0016_gl.html
---
<p>Examinado o expediente instruído por solicitude de UFD Distribución Electricidad, S.A. sobre as autorizacións administrativas previa e de construción e a declaración, en concreto, de utilidade pública das instalacións eléctricas que a seguir se describen:</p>
    <p>Solicitante: UFD Distribución Electricidad, S.A.</p>
    <p>Domicilio social: avenida San Luis, 77, 28033, Madrid.</p>
    <p>Denominación: peche derivadas PRS811, VLL810 e VLL825.</p>
    <p>Situación: concellos da Peroxa, Nogueira de Ramuín e O Pereiro de Aguiar.</p>
    <p>Orzamento: 201.141,00 €.</p>
    <p>Características principais do proxecto que foi asinado polo enxeñeiro industrial David Núñez Fernández, colexiado núm. 1534 do ICOIIG, o 27.9.2022:</p>
    <p>– Peche PRS801 con PRS811: LMT aérea, a 20 kV, de 924 m de lonxitude, en condutor LA-110, con orixe no apoio núm. D52 proxectado de celosía metálica, do tipo C-18/3000 da LMTA existente DC PRS801, e remate no apoio existente núm. 24-33 existente, do tipo HV, da LMTA VLL811.</p>
    <p>– Instalación dun interruptor telecontrolado no apoio proxectado núm. 59 de celosía metálica, do tipo C-18/3000, que se vai instalar en substitución do apoio existente da LMTA existente DC VLL810-VLL825; instalación de 109 m do condutor existente de tipo LA-110 en substitución do existente; desmontaxe do seccionador XS existente con matrícula 32HR96.</p>
    <p>– Substitución do CT existente denominado A Peroxa Vella-32CGD1, instalando no seu lugar novo CT proxectado, prefabricado compacto manobra exterior, 2L+1P, de 250 kVA de potencia aparente e RT 20.000/400 V.</p>
    <p>– Peche PRS811 e VLL810: LMT soterrada, a 20 kV, de 1.011 m de lonxitude, en condutor RHZ1-2 OL-12/20 kV 3 (1×240) mm² Al con orixe no CT proxectado anterior e remate na cela de liña núm. 1 (reserva) do CT existente As Paraxas-32CGF5.</p>
    <p>A información pública do proxecto foi realizada mediante o Acordo desta xefatura territorial do 2.3.2023, que foi inserido no DOG do 31.3.2023 e no xornal La Región de Ourense do 31.3.2023. O proxecto tamén estivo en exposición pública nesta xefatura territorial e no portal de transparencia desta consellería durante o prazo regulamentario. Dentro do prazo establecido para iso presentou alegacións a propietaria do predio núm. 29 da relación de bens e dereitos afectados. Nestas alegacións solicita que a expropiación comprenda a totalidade da parcela, debido a que ten unhas dimensións reducidas e a expropiación dunha parte dela impediría calquera uso, polo que resultaría antieconómico. O escrito de alegacións foi remitido a UFD, que contestou o seguinte:</p>
    <p>1. A instalación eléctrica proxectada cumpre con todos os requisitos formais e de carácter técnico e legais exixidos pola lexislación vixente na materia, e non incorre en ningunha das prohibicións e limitacións á constitución da servidume de paso establecidas na lexislación e, en particular, nos artigos 58 da Lei 24/2013 citada e no artigo 161 do Real decreto 1955/2000.</p>
    <p>2. A obra proxectada ten recoñecida a súa condición de instalación de utilidade pública polo artigo 54 da Lei 24/2013, do 26 de novembro, pola que se regula o sector eléctrico:</p>
    <p>«1. Decláranse de utilidade pública as instalacións eléctricas de xeración, transporte e distribución de enerxía eléctrica, para os efectos de expropiación forzosa dos bens e dereitos necesarios para o seu establecemento e da imposición e exercicio da servidume de paso».</p>
    <p>3. A alegante limítase a sinalar que a expropiación lle produciría un prexuízo e solicita a expropiación total da parcela, pero non concreta en que consistirían os ditos prexuízos e as razóns polas que os ditos prexuízos serían irreparables. Debe terse en conta que a parcela con referencia catastral 32060A069001030000QF figura no rexistro catastral como parcela rústica en que o seu uso principal é agrario, e a reclamante poderá seguir facendo uso dela como o viña facendo ata a data, deixando a salvo a servidume que se establece con este expediente.</p>
    <p>Á vista de todo o anterior, non procede estimar as alegacións da reclamante. O predio da súa propiedade ten unha superficie de 1.752 m2 e ocúpanselle 2 metros lineais de voo nunha esquina del, cunha servidume de 82 m2 (un 4,68 % do total da superficie). Todas estas circunstancias indican que a servidume proxectada non impide o seu uso actual.</p>
    <p>Para dar cumprimento ao artigo 44 da Lei 39/2015, do 1 de outubro, do procedemento administrativo común das administracións públicas, realizouse o trámite de notificación a descoñecidos co correspondente anuncio que se inseriu no DOG do 26.4.2023 e no TEU do BOE do 4.5.2023.</p>
    <p>En consecuencia, cumpridos os trámites ordenados na Lei 24/2013, do 26 de decembro, do sector eléctrico, e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, así como na Lei 9/2021, do 25 de febreiro, de simplificación administrativa e de apoio á reactivación económica de Galicia (DOG núm. 39, do 26 de febreiro), esta xefatura territorial </p>
    <h2>RESOLVE:</h2>
    <p>Conceder a autorización administrativa previa e de construción e declarar, en concreto, a utilidade pública das ditas instalacións, cuxas características se axustarán en todas as súas partes ás que figuran no proxecto de execución e ás condicións técnicas e de seguridade establecidas nos regulamentos de aplicación, e nos condicionados establecidos polos ministerios, organismos ou corporacións que constan no expediente.</p>
    <p>Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>O prazo de posta en marcha das instalacións que se autorizan será de seis meses, contados a partir da data da última autorización administrativa necesaria para a súa execución.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa do 16 de decembro de 1954.</p>
    <p>Que o representante da Administración, en cumprimento do disposto nos artigos 52 da Lei de expropiación forzosa, do 16 de decembro de 1954, e 149 do Real decreto 1955/2000, do 1 de decembro, dea comezo ao levantamento das actas previas á ocupación, nos días e horas que a cada interesado se lle notifique de xeito individual, daqueles predios que figuran no anexo do acordo de información pública do proxecto, arriba sinalado.</p>
    <p>Contra a presente resolución, que non é definitiva na vía administrativa, cabe interpor recurso de alzada ante a conselleira de Economía, Industria e Innovación no prazo dun mes, contado a partir do día seguinte ao da notificación ou publicación desta resolución, conforme o establecido no artigo 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Ourense, 21 de xuño de 2023</p>
    <footer><p>Alicia María López Míguez<br>Xefa territorial de Ourense</p></footer>

