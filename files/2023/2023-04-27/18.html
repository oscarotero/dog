---
date: '2023-04-27'
id: G0655-250423-0001
page: 26471
number: 81
agency: 'Consellería de Cultura, Educación, Formación Profesional e Universidades'
section: IV. Oposicións e concursos.
title: >-
  ORDE do 25 de abril de 2023 pola que se modifica a Orde do 24 de marzo de
  2023, pola que se convoca concurso de méritos para a selección e o nomeamento
  da dirección dos centros docentes públicos que imparten as ensinanzas
  reguladas na Lei orgánica 2/2006, do 3 de maio, de educación.
range: Orde
url: >-
  https://www.xunta.gal/dog/Publicados/2023/20230427/AnuncioG0655-250423-0001_gl.html
---
<p>Mediante a Orde do 24 de marzo de 2023 convocouse concurso de méritos para a selección e o nomeamento da dirección dos centros docentes públicos que imparten as ensinanzas reguladas na Lei orgánica 2/2006, do 3 de maio, de educación.</p>
    <p>Unha vez publicada a orde no <em>Diario Oficial de Galicia</em> advertíronse erros no artigo 10.2 e no anexo I correspondente ás prazas vacantes que se convocan neste concurso de méritos. </p>
    <p>Por esta razón, resulta razoable proceder á ampliación do prazo de presentación de solicitudes establecido na convocatoria do concurso de méritos por un prazo de cinco (5) días hábiles consonte o establecido no artigo 32 da Lei 39/2015, do 1 de outubro, do procedemento administrativo común das administracións públicas, ao considerar que as circunstancias o aconsellan e non se prexudican dereitos de terceiras persoas. Esta ampliación permite que as persoas que xa formularon solicitude no prazo transcorrido ata a modificación desta orde poidan reconsiderar as peticións formuladas na súa solicitude e formular unha nova solicitude, ou que aquelas persoas que non tivesen formulado solicitude con anterioridade poidan formulala a teor das prazas que se engaden. En todo caso, a ampliación do prazo de presentación de solicitudes ten lugar antes do vencemento do prazo tal e como se preceptúa no artigo 32 da Lei 39/2015, do 1 de outubro, que establece que en ningún caso poderá ser obxecto de ampliación un prazo xa vencido.</p>
    <p>Na súa virtude, a Consellería de Cultura, Educación, Formación Profesional e Universidades</p>
    <h2>RESOLVE:</h2>
    <p>Artigo único. <em>Modificación da Orde do 24 de marzo de 2023 pola que se convoca concurso de méritos para a selección e o nomeamento da dirección dos centros docentes públicos que imparten as ensinanzas reguladas na Lei orgánica 2/2006, do 3 de maio, de educación</em></p>
    <p>Aprobar a modificación da Orde do 24 de marzo de 2023 pola que se convoca concurso de méritos para a selección e o nomeamento da dirección dos centros docentes públicos que imparten as ensinanzas reguladas na Lei orgánica 2/2006, do 3 de maio, de educación, nos seguintes termos:</p>
    <p>Único. Modifícase o artigo 4, que queda redactado do seguinte xeito:</p>
    <p>«4.1. O prazo de presentación de solicitudes e a documentación será de vinte (20) días hábiles contados a partir do día seguinte ao da publicación desta orde no <em>Diario Oficial de Galicia</em>».</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 25 de abril de 2023</p>
    <footer><p>Román Rodríguez González<br>Conselleiro de Cultura, Educación, Formación Profesional e Universidades</p></footer>

