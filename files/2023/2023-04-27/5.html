---
date: '2023-04-27'
id: V0654-200423-0002
page: 26362
number: 81
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  DECRETO 34/2023, do 5 de abril, polo que se aproba a bandeira do Concello de
  Gondomar (Pontevedra).
range: Decreto
url: >-
  https://www.xunta.gal/dog/Publicados/2023/20230427/AnuncioV0654-200423-0002_gl.html
---
<p>O Concello de Gondomar (Pontevedra) considerou conveniente organizar correctamente o seu emblema municipal para perpetualo coa simboloxía adecuada e conforme as normas da heráldica. Para iso, e de acordo coas facultades que lle confiren as disposicións legais vixentes, elevou o informe histórico-heráldico, coa correspondente proposta de representación gráfica da bandeira, para a súa aprobación definitiva.</p>
    <p>A competencia exclusiva en materia de adopción, modificación ou rehabilitación dos emblemas heráldicos dos concellos e doutras entidades locais correspóndelle á Comunidade Autónoma galega, segundo o disposto polo artigo 27.2 do Estatuto de autonomía de Galicia.</p>
    <p>O expediente tramitouse conforme as normas de procedemento establecidas na Lei 7/1985, do 2 de abril, reguladora das bases do réxime local; na Lei 5/1997, do 22 de xullo, de Administración local de Galicia; no Decreto 19/2010, do 11 de febreiro, polo que se aproba o Regulamento de símbolos das entidades locais de Galicia, e no Real decreto 2568/1986, do 10 de decembro, que aproba o Regulamento de organización, funcionamento e réxime xurídico das corporacións locais.</p>
    <p>Na súa virtude, visto o informe emitido pola Comisión de Heráldica da Xunta de Galicia e por proposta da persoa titular da Vicepresidencia Segunda e Consellería de Presidencia, Xustiza e Deportes, e logo da deliberación do Consello da Xunta de Galicia na súa reunión do día cinco de abril de dous mil vinte e tres,</p>
    <h2>DISPOÑO:</h2>
    <p>Artigo único</p>
    <p>Aprobar a bandeira do Concello de Gondomar (Pontevedra), da cal figura como anexo unha representación gráfica, organizada do seguinte xeito:</p>
    <p>O pano azul e o canón de amarelo, coa súa coroña e rodas de branco, e encima os dous sabres de cabalaría de branco, gornecidos de amarelo e dispostos en aspa. Terzada de vermello, na hasta, cos trece besantes amarelos (Sarmiento), e de amarelo, no batente, coas cuñas azuis (Acuña).</p>
    <p>Santiago de Compostela, cinco de abril de dous mil vinte e tres</p>
    <footer><p>Alfonso Rueda Valenzuela<br>Presidente</p></footer>
    <p class="dog-firma-izq">Diego Calvo Pouso<br>Vicepresidente segundo e conselleiro<br>de Presidencia, Xustiza e Deportes</p>
    <h2>ANEXO</h2>
    <footer><p><img src="/dog/Publicados/2023/20230427/AnuncioV0654-200423-0002_gl-web-images/Banderagc_fmt.jpeg" alt="missing image file"></p></footer>

