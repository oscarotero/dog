---
date: '2023-08-04'
id: G0655-260723-0002
page: 47209
number: 148
agency: 'Consellería de Cultura, Educación, Formación Profesional e Universidades'
section: IV. Oposicións e concursos.
title: >-
  RESOLUCIÓN do 24 de xullo de 2023 pola que se anuncia convocatoria pública
  para a provisión, polo sistema de libre designación, dun posto de traballo
  vacante nesta consellería (ED.701.00.000.15770.001).
range: Resolución
url: >-
  https://www.xunta.gal/dog/Publicados/2023/20230804/AnuncioG0655-260723-0002_gl.html
---
<p>De conformidade co establecido nos artigos 88.2 e 92 da Lei 2/2015, do 29 de abril, do emprego público de Galicia, e nos artigos 6.2, 8 e sección 3ª do capítulo II do Decreto 151/2022, do 4 de agosto, polo que se aproba o Regulamento dos procedementos de mobilidade do persoal funcionario de carreira da Administración xeral da Comunidade Autónoma de Galicia e das entidades públicas instrumentais integrantes do sector público autonómico, e en uso das atribucións conferidas polo artigo 17.2.c) da citada lei, esta consellería</p>
    <h2>DISPÓN:</h2>
    <p>Primeiro. Anunciar a convocatoria para cubrir, polo sistema de libre designación, o posto de traballo que se indica no anexo I desta resolución.</p>
    <p>Segundo. Poderá concorrer a ela o persoal funcionario de carreira que reúna os requisitos que para o posto de traballo se sinalan no anexo I.</p>
    <p>Terceiro. As solicitudes para participar nesta convocatoria presentaranse no Rexistro Xeral da Xunta de Galicia (Edificio Administrativo de San Caetano, Santiago de Compostela), nas súas xefaturas territoriais ou por calquera dos medios que establece o artigo 16 da Lei 39/2015, do 1 de outubro, do procedemento administrativo común das administracións públicas, no prazo de quince días contados a partir do seguinte ao da publicación desta resolución no <em>Diario Oficial de Galicia</em>, segundo o modelo que se inclúe no anexo II.</p>
    <p>Cuarto. As persoas aspirantes deberán xuntar á súa solicitude un currículo e xustificar documentalmente os méritos que aleguen.</p>
    <p>Quinto. A Consellería de Cultura, Educación, Formación Profesional e Universidades resolverá esta convocatoria. No caso de que resulte seleccionado/a para ocupar o posto de traballo que se anuncia no anexo I desta resolución un/unha funcionario/a con destino noutras administracións públicas, requirirase o informe favorable do departamento onde preste servizos, que se considerará favorable de non emitirse no prazo de quince días, conforme o previsto no artigo 67 do Real decreto 364/1995, do 10 de marzo, e demais disposicións concordantes.</p>
    <p>Unha vez tramitado o seu traslado a esta comunidade autónoma, procederase a adxudicarlle o posto para o cal foi seleccionado/a. Se no prazo de dous meses, a partir da publicación no <em>Diario Oficial de Galicia</em> da resolución pola que se resolva a convocatoria, o/a funcionario/a seleccionado/a non se puidese incorporar á Comunidade Autónoma, considerarase deserto o posto e poderá procederse de novo á súa provisión.</p>
    <p>Sexto. A resolución desta convocatoria farase pública no <em>Diario Oficial de Galicia</em> e poderá declararse deserto o posto de traballo, de considerarse oportuno.</p>
    <p>Sétimo. O prazo de toma de posesión do posto adxudicado será de tres (3) días hábiles se non implica cambio de residencia, ou de sete (7) días hábiles se comporta cambio de residencia. Cando o/a adxudicatario/a do posto obteña coa súa toma de posesión o reingreso ao servizo activo, o prazo de toma de posesión será de 1 mes.</p>
    <p>O prazo posesorio empezará a contar a partir do día seguinte ao do cesamento, que deberá producirse dentro dos tres (3) días hábiles seguintes ao da publicación da resolución no <em>Diario Oficial de Galicia</em>, ou desde a data en que se comunique a resolución do traslado á Comunidade Autónoma, para o caso de persoal funcionario doutras administracións públicas.</p>
    <p>Se a resolución comporta o reingreso ao servizo activo, o prazo de toma de posesión empezará a contar desde o día seguinte ao da publicación da resolución no <em>Diario Oficial de Galicia</em>.</p>
    <p>Oitavo. Contra esta resolución, que lle pon fin á vía administrativa, as persoas interesadas poderán formular con carácter potestativo un recurso de reposición ante o conselleiro de Cultura, Educación, Formación Profesional e Universidades, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido na Lei 39/2015, do 1 de outubro, do procedemento administrativo común das administracións públicas, ou poderán formular directamente recurso contencioso-administrativo ante o xulgado do contencioso-administrativo competente no prazo de dous meses contados a partir da mesma data, segundo o establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 24 de xullo de 2023</p>
    <footer><p>Román Rodríguez González<br>Conselleiro de Cultura, Educación, Formación Profesional<br>e Universidades</p></footer>
    <h2>ANEXO I</h2>
    <p>Denominación do posto: secretario/a do/da director/a xeral.</p>
    <p>Código do posto: ED.701.00.000.15770.001.</p>
    <p>Dependencia: Dirección Xeral de Ordenación e Innovación Educativa.</p>
    <p>Localidade: Santiago de Compostela.</p>
    <p>Grupo: C1/C2.</p>
    <p>Nivel: 18.</p>
    <p>Corpo ou escala: xeral.</p>
    <p>Complemento específico: 7.489,72 euros.</p>
    <p>Tipo de adscrición: A11.</p>
    <p>Formación específica: 640.</p>
    <p>Descrición dos códigos:</p>
    <p>A11-Adscrición indistinta a funcionarios da Xunta de Galicia, Estado e CC.AA.</p>
    <p>640-Para persoal doutra Administración, curso de perfeccionamento de galego (requisito indispensable).</p>

