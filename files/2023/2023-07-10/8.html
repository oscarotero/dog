---
date: '2023-07-10'
id: G0426-300623-0004
page: 42557
number: 130
agency: Consellería do Medio Rural
section: III. Outras disposicións.
title: >-
  DECRETO 109/2023, do 22 de xuño, polo que se declara de utilidade pública e
  interese social o polígono agroforestal de iniciativa pública de San Amaro, no
  Concello de San Amaro (Ourense).
range: Decreto
url: >-
  https://www.xunta.gal/dog/Publicados/2023/20230710/AnuncioG0426-300623-0004_gl.html
---
<p>Mediante o Acordo do 25 de maio de 2023, da Presidencia da Axencia Galega de Desenvolvemento Rural, iniciouse o procedemento de aprobación para o desenvolvemento do polígono agroforestal de iniciativa pública de San Amaro, no concello de San Amaro (Ourense). O polígono agroforestal de San Amaro está nos supostos de zonas preferentes para os polígonos de iniciativa pública regulados no artigo 70, que de acordo co artigo 83.3 habilita a persoa titular da consellería competente en materia de medio rural para elevar ao Consello da Xunta de Galicia a declaración de utilidade pública e interese social do polígono agroforestal inmediatamente despois da aprobación do acordo de inicio.</p>
    <p>A persoa titular da Dirección Xeral da Agader formulou a proposta prevista nos artigos 83.3 e 85.1 da Lei 11/2021, do 14 de maio, de recuperación da terra agraria de Galicia.</p>
    <p>Na súa virtude, elévase por proposta da persoa titular da Consellería do Medio Rural, e logo de deliberación do Consello da Xunta de Galicia na súa reunión do día vinte e dous de xuño de dous mil vinte e tres,</p>
    <h2>DISPOÑO:</h2>
    <p>Artigo 1. Declaración de utilidade pública e interese social</p>
    <p>Declarar de utilidade pública e interese social o polígono agroforestal de iniciativa pública de San Amaro, no concello de San Amaro (Ourense).</p>
    <p>Artigo 2. Delimitación do perímetro do polígono agroforestal</p>
    <p>O perímetro do polígono agroforestal é o que figura no documento con código de verificación electrónica CVE 0lvtHSjq95g1, verificable en https://sede.xunta.gal/cve, sen prexuízo da súa posible modificación segundo o disposto no artigo 85.2.a) da Lei 11/2021, do 14 de maio, de recuperación da terra agraria de Galicia.</p>
    <p>Artigo 3. Autorizacións</p>
    <p>Autorizar a Axencia Galega de Desenvolvemento Rural para a redacción do proxecto básico do polígono agroforestal co contido previsto no artigo 86 da Lei 11/2021, do 14 de maio, de recuperación da terra agraria de Galicia.</p>
    <p>Autorizar a consellería con competencias en medio rural, a través da Axencia Galega de Desenvolvemento Rural, para a execución dos procedementos de investigación da titularidade na forma prevista nos artigos 90 e 19 da Lei 11/2021, do 14 de maio, de recuperación da terra agraria de Galicia.</p>
    <p>Autorizar o órgano territorial competente en materia de medio rural onde radiquen os predios e a Axencia Galega de Desenvolvemento Rural para a execución dos procedementos de declaración de abandono da forma establecida no título IV, capítulo I, da Lei 11/2021, do 14 de maio, de recuperación da terra agraria de Galicia.</p>
    <p>Autorizar a Axencia Galega de Desenvolvemento Rural para a execución dos procedementos de reestruturación da propiedade na forma prevista no artigo 93 da Lei 11/2021, do 14 de maio, de recuperación da terra agraria de Galicia.</p>
    <p>Artigo 4. Interese público</p>
    <p>A declaración de utilidade pública e interese social implica o recoñecemento da existencia de razóns de interese público para os efectos da aplicación da tramitación de urxencia do procedemento e os informes ambientais e sectoriais polos órganos autonómicos e da Administración local da Comunidade Autónoma de Galicia, conforme o establecido polos artigos 83.4 e 85.3 da Lei 11/2021, do 14 de maio, de recuperación da terra agraria de Galicia.</p>
    <p>Artigo 5. Permutas de especial interese agrario</p>
    <p>A declaración de utilidade pública e interese social implica darlles o carácter de especial interese agrario ás permutas de predios que se leven a cabo no polígono agroforestal, conforme o establecido polo artigo 62.3 da Lei 11/2021, do 14 de maio, de recuperación da terra agraria de Galicia.</p>
    <p>Disposición derradeira primeira. Eficacia</p>
    <p>Este decreto producirá efectos o día seguinte ao da súa publicación no Diario Oficial de Galicia.</p>
    <p>Santiago de Compostela, vinte e dous de xuño de dous mil vinte e tres</p>
    <footer><p>Alfonso Rueda Valenzuela<br>Presidente</p><p>José González Vázquez<br>Conselleiro do Medio Rural</p></footer>

