---
date: '2023-02-23'
id: C3K1-150223-0001
page: 15268
number: 38
agency: Consellería de Sanidade
section: I. Disposicións xerais.
title: >-
  ORDE do 13 de febreiro de 2023 pola que se aproba o réxime de organización e
  funcionamento da Escola Galega de Saúde Pública.
range: Orde
url: >-
  https://www.xunta.gal/dog/Publicados/2023/20230223/AnuncioC3K1-150223-0001_gl.html
---
<p>A Escola Galega de Saúde Pública foi creada polo Decreto 86/2022, do 19 de maio, polo que se establecen a creación e o marco normativo regulador das actividades da Escola Galega de Saúde Pública, como unha iniciativa orientada a fomentar a formación e investigación científica en materia de saúde pública necesaria para dar resposta aos desafíos e perigos para a saúde da poboación e ante ameazas sanitarias globais. Neste decreto recóllense as súas finalidades e as actividades que integran a Escola Galega de Saúde Pública.</p>
    <p>Na disposición derradeira primeira do dito decreto, relativa á habilitación para o desenvolvemento normativo, facúltase a persoa titular da consellería competente en materia de sanidade para ditar as disposicións necesarias para o desenvolvemento do decreto e, en particular, para aprobar mediante orde o réxime de organización e funcionamento da Escola Galega de Saúde Pública.</p>
    <p>Así pois, de conformidade co establecido na disposición derradeira primeira do Decreto 86/2022, do 19 de maio, coa finalidade de facilitar o coñecemento xeral do mencionado réxime de organización e funcionamento,</p>
    <h2>ACORDO: </h2>
    <p>Artigo único. <em>Aprobación do réxime de organización e funcionamento</em></p>
    <p>Apróbase o réxime de organización e funcionamento da Escola Galega de Saúde Pública, que figura como anexo.</p>
    <p>Santiago de Compostela, 13 de febreiro de 2013</p>
    <footer><p>Julio García Comesaña<br>Conselleiro de Sanidade</p></footer>
    <h2>ANEXO</h2>
    <h2>Réxime de organización e funcionamento<br>da Escola Galega de Saúde Pública</h2>
    <p>Primeiro. <em>Organización</em></p>
    <p>1. De conformidade coa posibilidade recollida no artigo 5 do Decreto 86/2022, do 19 de maio, polo que se establecen a creación e o marco normativo regulador das actividades da Escola Galega de Saúde Pública, esta organizarase en grupos de traballo dedicados ao estudo, análise e preparación de aspectos técnicos relativos ás diferentes actividades da Escola.</p>
    <p>Nestes grupos pode participar persoal dos órganos ou unidades administrativas relacionados coa materia de que se trate, así como profesionais con coñecemento e experiencia relativa aos temas específicos que se vaian valorar.</p>
    <p>2. Os grupos poderán ser permanentes ou temporais en función das tarefas encomendadas.</p>
    <p>O carácter de grupo permanente confírello o feito de ser un grupo técnico de asesoramento que ten como finalidade a elaboración das liñas estratéxicas de formación e investigación da Escola, así como a avaliación da calidade das actividades realizadas.</p>
    <p>O carácter de grupo temporal confírello a consideración de ser un grupo técnico de asesoramento en determinadas materias, áreas ou programas de formación e investigación relativos ás diferentes disciplinas relacionadas coa saúde pública.</p>
    <p>Segundo. <em>Grupo de traballo permanente</em></p>
    <p>1. Constitúese como grupo de traballo permanente o denominado Grupo técnico de planificación estratéxica da Escola Galega de Saúde Pública.</p>
    <p>2. Serán funcións deste grupo as seguintes:</p>
    <p>a) Establecer as liñas estratéxicas da formación en saúde pública con base nas necesidades identificadas.</p>
    <p>b) Establecer o itinerario formativo dos/das profesionais de saúde pública e os plans anuais de formación continuada.</p>
    <p>c) Deseñar as estratexias innovadoras de capacitación profesional e posta en marcha do espazo de intercambio de coñecemento da Escola, facilitando a construción de redes de formación intersectoriais nos diferentes ámbitos sanitarios e sociais.</p>
    <p>d) Definir as liñas de investigación, facilitando a creación de redes de apoio necesarias para a transferencia do coñecemento en colaboración coas diferentes administracións, institucións, organismos ou empresas en relación coa investigación en saúde pública.</p>
    <p>e) Avaliar os resultados das actuacións do ano anterior.</p>
    <p>f) En xeral, calquera outra que a persoa titular do órgano directivo competente en materia de saúde pública lle encomende en relación coas necesidades da xestión do coñecemento en saúde pública.</p>
    <p>3. O grupo de traballo permanente estará integrado: </p>
    <p>a) Pola persoa titular do órgano directivo con competencias en saúde pública ou persoa en quen delegue, que terá consideración de coordinadora xeral.</p>
    <p>b) Pola persoa titular da Secretaria Xeral Técnica da consellería competente en materia de sanidade ou persoa en quen delegue.</p>
    <p>c) Polas persoas titulares das subdireccións do órgano directivo en materia de saúde pública ou persoas en que deleguen.</p>
    <p>d) Por unha persoa en representación da Axencia Galega para a Xestión do Coñecemento en Saúde, designada pola persoa titular da súa xerencia.</p>
    <p>e) Polas persoas titulares das xefaturas territoriais da consellería con competencias en materia de sanidade ou persoas en que deleguen.</p>
    <p>f) Pola persoa designada como xefe/a de estudos da Unidade Docente de Galicia de Medicina Preventiva e Saúde Pública.</p>
    <p>g) Por unha persoa en representación da Sociedade Galega de Medicina Preventiva e Saúde Pública.</p>
    <p>h) Por unha persoa designada pola persoa titular do órgano directivo con competencias en saúde pública entre o seu persoal, que exercerá as función de secretaría técnica do grupo, asistindo ás súas reunións con voz pero sen voto.</p>
    <p>4. O grupo de traballo permanente terá natureza de consello asesor e funcionará de conformidade coas normas relativas aos órganos colexiados, e seranlle de aplicación as disposicións recollidas na Lei 16/2010, do 17 de decembro, de organización e funcionamento da Administración xeral do sector público autonómico de Galicia, con relación a estes.</p>
    <p>Terceiro. <em>Grupos de traballo temporais</em></p>
    <p>A finalidade destes grupos de traballo é a de achegar respostas a cuestións concretas, polo que poderán coincidir un ou máis grupos no tempo.</p>
    <p>Cada un dos grupos de traballo que se constitúan estará formado polos/as profesionais das especialidades correspondentes aos temas específicos que se vaian valorar.</p>
    <p>Todas as persoas integrantes dos grupos de traballo serán designadas pola persoa titular do órgano directivo competente en materia de saúde pública.</p>
    <p>Estes grupos de traballo temporal reuniranse coa periodicidade que requira a misión que se lles encomende.</p>
    <p>Cuarto. <em>Principio de presenza equilibrada</em></p>
    <p>Na composición dos grupos de traballo, sempre que sexa posible, procurarase acadar unha presenza equilibrada de homes e mulleres.</p>
    <p>Quinto. <em>Réxime retributivo</em></p>
    <p>A pertenza aos grupos de traballo da Escola non será retribuída.</p>

