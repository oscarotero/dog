---
date: '2023-09-25'
id: G0656-150923-0001
page: 54147
number: 182
agency: Consellería de Promoción do Emprego e Igualdade
section: III. Outras disposicións.
title: >-
  ORDE do 13 de setembro de 2023 pola que se modifica a Orde do 12 de abril de
  2023, pola que se establecen as bases reguladoras das axudas e subvencións
  para a realización de programas de emprego para persoas mozas incluídas no
  ficheiro do Sistema nacional de garantía xuvenil (formación e aprendizaxe) no
  ámbito da Comunidade Autónoma de Galicia, e se procede á súa convocatoria para
  o ano 2023 e 2024, cofinanciada polo Fondo Social Europeo Plus no marco do
  programa FSE+ Galicia 2021-2027 (código de procedemento TR353B).
range: Orde
url: >-
  https://www.xunta.gal/dog/Publicados/2023/20230925/AnuncioG0656-150923-0001_gl.html
---
<p>A Orde da Consellería de Promoción do Emprego e Igualdade do 12 de abril de 2023, pola que se establecen as bases reguladoras das axudas e subvencións para a realización de programas de emprego para persoas mozas incluídas no ficheiro do Sistema nacional de garantía xuvenil (formación e aprendizaxe) no ámbito da Comunidade Autónoma de Galicia, e se procede á súa convocatoria para o ano 2023 e 2024 (código de procedemento TR353B), cofinanciada polo Fondo Social Europeo Plus no marco do programa FSE+ Galicia 2021-2027 (Diario Oficial de Galicia número 78, do 24 de abril), establece no seu artigo 4.2 que a data límite para o inicio da formación e as prácticas profesionais será, con carácter xeral, o 16 de xuño de 2023. As actuacións subvencionadas non poderán comezar antes da resolución de concesión. Os gastos subvencionables deberán estar realizados entre o 1 de xaneiro do exercicio de inicio das actuacións e a data límite para a presentación da documentación xustificativa correspondente.</p>
    <p>Así mesmo, o artigo 36.6 establece que a xustificación final de gastos se presentará dentro do mes seguinte ao remate da etapa de formación en alternancia coa práctica profesional e nunca máis tarde do 15 de setembro de 2024.</p>
    <p>No proceso de tramitación da convocatoria, revisión das solicitudes, concesión das axudas e actuacións previas ao inicio dos programas de emprego actúan diversas circunstancias que dificultan o cumprimento das datas de inicio das actuacións e a xustificación das axudas previstas. Para favorecer a execución dos proxectos adxudicatarios cómpre modificar as epígrafes referentes ás citadas datas.</p>
    <p>En consecuencia co exposto, en exercicio das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. Modificación do artigo 4.2</p>
    <p>Engádese un inciso na primeira frase do artigo 4.2 da Orde do 12 de abril de 2023 pola que se establecen as bases reguladoras das axudas e subvencións para a realización de programas de emprego para persoas mozas incluídas no ficheiro do Sistema nacional de garantía xuvenil (formación e aprendizaxe) no ámbito da Comunidade Autónoma de Galicia, e se procede á súa convocatoria para o ano 2023 e 2024 (código de procedemento TR353B), cofinanciada polo Fondo Social Europeo Plus no marco do Programa FSE+ Galicia 2021-2027, que quedaría coa seguinte redacción:</p>
    <p>«2. A data límite para o inicio da formación e as prácticas profesionais será, con carácter xeral, o 16 de xuño de 2023, salvo que se estableza unha posterior nas resolucións de concesión ou nas prórrogas da data de inicio solicitadas e debidamente xustificadas que, de ser o caso, se autoricen, e sen prexuízo da data límite para a xustificación final recollida no artigo 36.6 desta orde. As actuacións subvencionadas non poderán comezar antes da resolución de concesión. Os gastos subvencionables deberán estar realizados entre o 1 de xaneiro do exercicio de inicio das actuacións e a data límite para a presentación da documentación xustificativa correspondente».</p>
    <p>Artigo 2. Modificación do artigo 36.6</p>
    <p>Modifícase o contido do artigo 36.6 da citada Orde do 12 de abril de 2023, que quedaría coa seguinte redacción:</p>
    <p>«6. A xustificación final de gastos presentarase dentro do mes seguinte ao remate da etapa de formación en alternancia coa práctica profesional e nunca máis tarde do 30 de outubro de 2024».</p>
    <p>Disposición derradeira. Entrada en vigor</p>
    <p>Esta orde entrará en vigor o día da súa publicación no Diario Oficial de Galicia.</p>
    <p>Santiago de Compostela, 13 de setembro de 2023</p>
    <footer><p>Elena Rivo López<br>Conselleira de Promoción do Emprego e Igualdade</p></footer>

