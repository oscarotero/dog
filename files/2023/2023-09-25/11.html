---
date: '2023-09-25'
id: O150-180923-0001
page: 54159
number: 182
agency: Escola Galega de Administración Pública
section: III. Outras disposicións.
title: >-
  RESOLUCIÓN do 21 de setembro de 2023 pola que se convocan actividades
  formativas do Marco galego de competencias dixitais ComDix para o persoal ao
  servizo da Administración pública da Comunidade Autónoma, das entidades
  públicas instrumentais, da Administración institucional de Galicia, da
  Administración de xustiza, das entidades locais e de administración e servizos
  (PAS) das universidades do Sistema universitario de Galicia (SUG).
range: Resolución
url: >-
  https://www.xunta.gal/dog/Publicados/2023/20230925/AnuncioO150-180923-0001_gl.html
---
<p>Con data do 18 de agosto de 2023, a Axencia para a Modernización Tecnolóxica de Galicia (Amtega) e a Escola Galega de Administración Pública subscribiron un convenio para convocar e desenvolver as actividades formativas dirixidas ao persoal empregado público das administracións públicas de Galicia en competencias dixitais no ano 2023, no contexto do Marco galego de competencias dixitais-ComDix.</p>
    <p>Esta iniciativa enmárcase no contexto do Marco galego de competencias dixitais, conforme o disposto na Lei 4/2019, do 17 de xullo, de administración dixital de Galicia, coa finalidade de lograr unha cidadanía dixitalmente responsable nun contorno onde, cada vez máis, é requirido o uso da tecnoloxía case a diario. </p>
    <p>Este marco ten como referencias o Marco europeo de competencias dixitais na versión DigComp 2.2, e o Decreto 123/2021, do 2 de setembro, polo que se regula o Marco galego de competencias dixitais e a certificación galega en competencias dixitais. Este decreto establece que a certificación galega en competencias dixitais acreditará o nivel de competencia das persoas na utilización das tecnoloxías no ámbito persoal, social, educativo e profesional de forma efectiva, segura, crítica, creativa e cívica.</p>
    <p>O artigo 3 do Decreto 123/2021 establece que o desenvolvemento concreto das dimensións e especializacións do marco en función dos colectivos destinatarios quedará recollido no documento «Bases para o desenvolvemento do Marco galego de competencias dixitais». </p>
    <p>O 11 de setembro de 2023 aprobouse unha primeira versión do documento de bases en que se identifica a realización de cursos con aproveitamento activo e avaliación continua como unha das formas de obtención do certificado galego en competencias dixitais (ComDix). Nese sentido, o convenio formalizado entre a Amtega e a EGAP ten por obxecto articular a colaboración entre a EGAP e a Amtega para convocar e desenvolver as primeiras actividades formativas no ano 2023 dirixidas ao persoal empregado público das administracións públicas de Galicia en competencias dixitais-ComDix.</p>
    <p>De acordo co exposto,</p>
    <h2>RESOLVO:</h2>
    <p>Convocar os cursos que figuran no anexo II, que deberán desenvolverse segundo as bases detalladas no anexo I.</p>
    <p>Santiago de Compostela, 21 de setembro de 2023</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. Requisitos dos participantes</p>
    <p>1. Poderá participar nas actividades formativas convocadas nesta resolución o persoal ao servizo da Administración pública da Comunidade Autónoma, das entidades públicas instrumentais e da Administración institucional de Galicia; da Administración de xustiza; das entidades locais de Galicia; e de administración e servizos (PAS) das universidades do Sistema universitario de Galicia (en diante, SUG), que se encontre en situación de servizo activo (incluído o persoal que teña concedido un permiso por motivos de conciliación da vida persoal, familiar e laboral) e que reúna os requisitos establecidos nesta convocatoria e para cada un dos casos no anexo II.</p>
    <p>2. Está exceptuado o persoal docente da Consellería de Cultura, Educación, Formación Profesional e Universidades; o persoal das escalas dos corpos da Policía de Galicia, Policía local e bombeiros; e o persoal do Servizo Galego de Saúde. Non se entende por tal o empregado público da escala de saúde pública e Administración sanitaria creada pola Lei 17/1989, do 23 de outubro, de creación de escalas de persoal sanitario ao servizo da Comunidade Autónoma de Galicia.</p>
    <p>Para poder participar no curso «De Codix a ComDix iniciación» deberá dispoñerse previamente da certificación Codix.</p>
    <p>Segunda. Datas e lugares de realización</p>
    <p>As actividades formativas realizaranse cos requirimentos, a duración e as condicións que para cada unha delas se indiquen no anexo II desta resolución. A información relativa ao desenvolvemento das actividades, así como as súas posibles modificacións, será actualizada e ampliada na páxina web &lt;https://egap.xunta.gal&gt;.</p>
    <p>Terceira. Solicitudes</p>
    <p>1. O prazo de presentación de solicitudes será desde o día seguinte ao da publicación desta resolución no <em>Diario Oficial de Galicia </em>e ata o 4 de outubro de 2023.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo &lt;https://egap.xunta.gal/matricula&gt; desde as 8.00 horas da data de inicio do prazo de presentación de solicitudes e ata as 23.55 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. O número máximo de actividades formativas que se poden solicitar limítase a dúas. </p>
    <p>4. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>5. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listaxes de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>6. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil e deberán dispor dunha conta de correo electrónico cuxo enderezo terán que indicar na solicitude e dun equipo informático que cumpra os seguintes requisitos técnicos:</p>
    <p>– Un ordenador con conexión á internet.</p>
    <p>– Un navegador web actualizado.</p>
    <p>– O software correspondente a cada actividade e indicado no anexo II desta resolución.</p>
    <p>7. As persoas que necesiten acreditar circunstancias específicas (como, por exemplo, discapacidade ou permiso de maternidade), de acordo cos criterios de selección, poderán remitir á EGAP a correspondente documentación complementaria, xunto cunha copia do formulario da matrícula, ao enderezo de correo electrónico &lt;xestion.egap@xunta.gal&gt;, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario, só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>8. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria para a matrícula serán atendidas a través dos números de teléfono 981 54 62 57, 981 54 62 54 e 981 54 63 35, en horario de atención ao público (das 9.00 ás 14.00 horas), e do enderezo de correo electrónico &lt;xestion.egap@xunta.gal&gt;.</p>
    <p>As dúbidas relativas ao Marco galego de competencias dixitais e ao certificado galego de competencias dixitais en https://competenciasdixitais.xunta.gal/</p>
    <p>Cuarta. Comprobación de datos</p>
    <p>1. Conforme o disposto no artigo 28.2 da Lei 39/2015, do 1 de outubro, do procedemento administrativo común das administracións públicas, para a tramitación do procedemento de selección consultaranse automaticamente os datos das persoas solicitantes das accións formativas necesarios para realizar o proceso de selección, salvo que a persoa interesada se opuxese a iso. Neste caso, a persoa interesada deberá indicalo incluíndo os motivos de oposición relacionados coa súa situación particular e achegar ademais unha copia dos documentos a cuxa consulta se opón a través do seguinte enderezo electrónico: xestion.egap@xunta.gal</p>
    <p>2. No caso de que as persoas interesadas se opoñan a esta consulta, deberán indicalo expresamente, incluír os motivos de oposición relacionados coa súa situación particular e achegar os documentos que indiquen a súa situación administrativa, tipo de persoal e antigüidade na Administración a través do seguinte enderezo electrónico &lt;xestion.egap@ xunta.gal&gt;.</p>
    <p>3. Excepcionalmente, no caso de que algunha circunstancia imposibilitase a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>4. A EGAP poderá pedir as certificacións necesarias para realizar a selección de acordo cos criterios recollidos nesta convocatoria.</p>
    <p>Quinta. Criterios de selección</p>
    <p>1. Os criterios que serán empregados son os sinalados con carácter xeral na páxina web da EGAP e que poderán ser consultados na seguinte ligazón https://egap.xunta.gal/ecloud/s/eBXtEfnF8MGqCJB</p>
    <p>Os empates desfaranse de acordo co resultado do sorteo a que se refire o artigo 9 do Regulamento de selección de persoal da Administración da Comunidade Autónoma de Galicia, aprobado polo Decreto 95/1991, do 20 de marzo (DOG núm. 58, do 25 de marzo). </p>
    <p>A totalidade das prazas de cada actividade formativa repartiranse nun 70 por cento para o persoal ao servizo da Administración pública da Comunidade Autónoma de Galicia, das entidades públicas instrumentais e da Administración institucional, nun 10 por cento para o persoal das entidades locais, 10 por cento para a Administración de xustiza de Galicia e outro 10 por cento para o PAS das universidades do SUG.</p>
    <p>No caso de que non haxa un número suficiente de solicitantes da Administración pública da Comunidade Autónoma de Galicia, das entidades públicas instrumentais e da Administración institucional, poderá completarse o número de alumnos/as asignado co persoal das restantes administracións destinatarias desta resolución de convocatoria de acordo cos criterios sinalados con carácter xeral da Escola Galega de Administración Pública.</p>
    <p>Sexta. Publicación das relacións do persoal seleccionado</p>
    <p>1. A EGAP publicará no enderezo &lt;https://egap.xunta.gal&gt; unha relación das persoas admitidas, en reserva e excluídas para participar en cada curso, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de dez días desde a súa publicación de acordo co artigo 68.1 da Lei 39/2015, do 1 de outubro, do procedemento administrativo común das administracións públicas.</p>
    <p>2. Transcorrido o prazo de alegacións, a EGAP publicará no enderezo &lt;https://egap.xunta.gal&gt; a listaxe definitiva de persoas admitidas no curso. Contra esta listaxe poderase interpoñer recurso de alzada no prazo dun mes desde a dita publicación, de acordo co disposto polos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Sétima. Cambios ou substitucións na selección, renuncia, asistencia e puntualidade</p>
    <p>1. En ningún caso serán admitidos cambios ou substitucións entre as persoas seleccionadas.</p>
    <p>2. A renuncia.</p>
    <p>a) As persoas seleccionadas poderán renunciar á actividade formativa. A renuncia debe ser comunicada por escrito á EGAP cunha antelación de tres días ao inicio da actividade formativa. Na páxina web da Escola está dispoñible un modelo de renuncia. </p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico &lt;xestion.egap@xunta.gal&gt;.</p>
    <p>b) As persoas que incumpran o prazo previsto pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade, agás que a renuncia teña algunha das seguintes causas:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos/das responsables dos centros directivos.</p>
    <p>– Por razóns de conciliación familiar.</p>
    <p>– Por outras causas xustificadas documentalmente.</p>
    <p>O feito de non contar co software correspondente a cada actividade e indicado no anexo II desta resolución non se considerará causa xustificada para renunciar á actividade formativa fóra de prazo.</p>
    <p>Seguimento das actividades:</p>
    <p>As persoas que non completen o 50 % das actividades e tarefas propostas pola titoría pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Oitava. Superación das actividades. Realización das probas </p>
    <p>Para poder superar as actividades de teleformación é necesario cumprir unha serie de requisitos obrigatorios na súa totalidade:</p>
    <p>– A adecuada realización de todas as actividades que o/a titor/a propoña. Estas deben constar debidamente presentadas e superadas nos prazos estipulados na programación didáctica do curso. A non superación das actividades obrigatorias suporá a perda automática do dereito a participar no exame final que se realizará en liña.</p>
    <p>– A superación das probas de avaliación que para os efectos se establezan. Para superar as probas de avaliación, o alumnado deberá responder de forma correcta a un 50 % das preguntas da proba. As respostas incorrectas non descontarán acertos.</p>
    <p>As datas e o horario en que terán lugar as probas de avaliación, que se realizarán en liña, indícanse no anexo II da convocatoria, información que será ampliada e actualizada a través da páxina web e tamén a través da plataforma de teleformación. </p>
    <p>Novena. Certificado</p>
    <p>Para a obtención do certificado de aproveitamento, o alumnado deberá obter a avaliación positiva do seu profesorado, o cal emitirá un informe que declare apto/a ou non apto/a a cada alumno/a en función do resultado da proba de avaliación.</p>
    <p>Décima. Facultades da EGAP</p>
    <p>1. A EGAP resolverá aquelas incidencias que poidan producirse no desenvolvemento e na xestión das actividades formativas e pode suprimir algunha, ampliar novas edicións da programación ou programar outras actividades diferentes, cando así o exixan as circunstancias que afecten a súa organización ou docencia. Tamén corresponde á EGAP prover canto sexa necesario para a execución e cumprimento desta resolución.</p>
    <p>2. A execución material das actividades queda condicionada á existencia de crédito orzamentario axeitado e dispoñible e á autorización correspondente do gasto.</p>
    <p>3. No suposto de que o número de admitidos/as sexa inferior ao 50 % das prazas convocadas, a EGAP reserva para si o dereito a suspender, cancelar ou agrupar varias edicións das actividades, caso en que empregará os medios de notificación ás persoas interesadas previstos na normativa vixente.</p>
    <p>4. A EGAP poderá modificar os contidos, o desenvolvemento, as datas e os lugares das actividades formativas, así como resolver todas as continxencias que poidan xurdir. Todas as modificacións que afecten o desenvolvemento das actividades serán anunciadas na páxina web da escola.</p>
    <p>5. A EGAP garantirá na totalidade das actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <table>
     <thead>
      <tr>
       <td>Código</td>
       <td>Denominación</td>
       <td>Persoal destinatario</td>
       <td>Prazas</td>
       <td>Horas</td>
       <td>Cualificación</td>
       <td>Modalidade</td>
       <td>Data de inicio</td>
       <td>Data de fin</td>
       <td>Data e hora do exame final <br>(en liña)</td>
      </tr>
     </thead>
     <tbody>
      <tr>
       <td colspan="10">Comunicación, organización do traballo e mellora das habilidades</td>
      </tr>
      <tr>
       <td>CV23079</td>
       <td>De Codix a «ComDix iniciación»</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; das entidades locais; da Administración de xustiza e persoal de administración e servizos (PAS) das universidades do Sistema universitario de Galicia (UDC, USC e UVigo), que dispoñan da certificación Codix.</td>
       <td>50</td>
       <td>60</td>
       <td>Aproveitamento</td>
       <td>Teleformación</td>
       <td>16.10.2023</td>
       <td>14.12.2023</td>
       <td>19.12.2023 17.00 h</td>
      </tr>
      <tr>
       <td>CV23079</td>
       <td>De Codix a «ComDix iniciación»</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; das entidades locais; da Administración de xustiza e persoal de administración e servizos (PAS) das universidades do Sistema universitario de Galicia (UDC, USC e UVigo), que dispoñan da certificación Codix.</td>
       <td>50</td>
       <td>60</td>
       <td>Aproveitamento</td>
       <td>Teleformación</td>
       <td>16.10.2023</td>
       <td>14.12.2023</td>
       <td>19.12.2023 17.00 h</td>
      </tr>
      <tr>
       <td>CV23080</td>
       <td>ComDix iniciación I: coñece a contorna dixital</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; das entidades locais; da Administración de xustiza e persoal de administración e servizos (PAS) das universidades do Sistema universitario de Galicia (UDC, USC e UVigo).</td>
       <td>50</td>
       <td>25</td>
       <td>Aproveitamento</td>
       <td>Teleformación</td>
       <td>23.10.2023</td>
       <td>17.11.2023</td>
       <td>22.11.2023 17.00 h</td>
      </tr>
      <tr>
       <td>CV23081</td>
       <td>ComDix iniciación II: ten a información dixital sempre a man: buscar, seleccionar e gardar</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; das entidades locais; da Administración de xustiza e persoal de administración e servizos (PAS) das universidades do Sistema universitario de Galicia (UDC, USC e UVigo).</td>
       <td>50</td>
       <td>35</td>
       <td>Aproveitamento</td>
       <td>Teleformación</td>
       <td>23.10.2023</td>
       <td>29.11.2023</td>
       <td>4.12.2023 17.00 h</td>
      </tr>
      <tr>
       <td>CV23082</td>
       <td>ComDix iniciación III: tecnoloxías dixitais para conversar, compartir e colaborar</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; das entidades locais; da Administración de xustiza e persoal de administración e servizos (PAS) das universidades do Sistema universitario de Galicia (UDC, USC e UVigo).</td>
       <td>50</td>
       <td>40</td>
       <td>Aproveitamento</td>
       <td>Teleformación</td>
       <td>16.10.2023</td>
       <td>24.11.2023</td>
       <td>28.11.2023 16.30 h</td>
      </tr>
      <tr>
       <td>CV23083</td>
       <td>ComDix iniciación IV: participa na sociedade dixital: as vantaxes da administración electrónica</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; das entidades locais; da Administración de xustiza e persoal de administración e servizos (PAS) das universidades do Sistema universitario de Galicia (UDC, USC e UVigo).</td>
       <td>50</td>
       <td>50</td>
       <td>Aproveitamento</td>
       <td>Teleformación</td>
       <td>18.10.2023</td>
       <td>11.12.2023</td>
       <td>14.12.2023 18.00 h</td>
      </tr>
      <tr>
       <td>CV23084</td>
       <td>ComDix iniciación V: crea contidos dixitais con ferramentas ofimáticas e multimedia</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; das entidades locais; da Administración de xustiza e persoal de administración e servizos (PAS) das universidades do Sistema universitario de Galicia (UDC, USC e UVigo).</td>
       <td>50</td>
       <td>50</td>
       <td>Aproveitamento</td>
       <td>Teleformación</td>
       <td>18.10.2023</td>
       <td>11.12.2023</td>
       <td>14.12.2023 19.00 h</td>
      </tr>
      <tr>
       <td>CV23085</td>
       <td>ComDix iniciación VI: atopa o benestar dixital: tecnoloxía con «sentidiño»</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; das entidades locais; da Administración de xustiza e persoal de administración e servizos (PAS) das universidades do Sistema universitario de Galicia (UDC, USC e UVigo).</td>
       <td>50</td>
       <td>40</td>
       <td>Aproveitamento</td>
       <td>Teleformación</td>
       <td>30.10.2023</td>
       <td>11.12.2023</td>
       <td>15.12.2023 17.00 h</td>
      </tr>
     </tbody>
    </table>

