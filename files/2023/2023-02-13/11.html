---
date: '2023-02-13'
id: C3K1-240123-0002
page: 13606
number: 30
agency: Consellería de Sanidade
section: III. Outras disposicións.
title: >-
  EXTRACTO da Orde do 18 de xaneiro de 2023 pola que se establecen as bases
  reguladoras e se convoca, polo procedemento de anticipado de gasto, o
  procedemento para a concesión de subvencións destinadas á realización de
  programas de interese xeral para fins de carácter sociosanitario no ámbito dos
  trastornos mentais (código de procedemento SA500A).
range: Orde
url: >-
  https://www.xunta.gal/dog/Publicados/2023/20230213/AnuncioC3K1-240123-0002_gl.html
---
<p>BDNS (Identif.): 675295.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Entidades beneficiarias</p>
    <p>1. Poderán ser beneficiarias destas axudas as entidades definidas no artigo 2 da Lei 43/2015, do 9 de outubro, do terceiro sector de acción social, e outras organizacións, sempre que cumpran os seguintes requisitos:</p>
    <p>a) Estar legalmente constituídas, polo menos, con dous anos de antelación á data da publicación da presente convocatoria no Diario Oficial de Galicia e debidamente inscritas no correspondente rexistro administrativo de ámbito autonómico. As entidades solicitantes deberán de estar inscritas no Rexistro Único de Entidades Prestadoras de Servizos Sociais (RUEPSS). O cumprimento deste requisito será comprobado de oficio pola Administración. Este requisito entenderase cumprido coa presentación da solicitude de inscrición dentro do prazo de presentación das solicitudes que establece o artigo 8.3. En todo caso, a entidade deberá de estar debidamente inscrita no momento de pagamento da subvención.</p>
    <p>b) Carecer de ánimo de lucro.</p>
    <p>c) Ter o seu domicilio social ou delegación na Comunidade Autónoma de Galicia.</p>
    <p>d) Non atoparse en ningunha das situacións establecidas no artigo 10.2 da Lei 9/2007, do 13 de xuño. A acreditación de non estaren incursas nas ditas circunstancias realizarase mediante declaración responsable da persoa representante da entidade.</p>
    <p>e) Que teña entre os seus fins estatutarios principais actividades de axuda e apoio orientadas aos colectivos a que se dirixe a subvención: persoas con trastorno mentais ou persoas con trastornos adictivos.</p>
    <p>f) As entidades que formen parte dunha federación ou persoa xurídica similar de ámbito autonómico poderán solicitar as axudas a través de estas.</p>
    <p>g) Desenvolver as súas actividades de xeito efectivo, contando con medios persoais e materias necesarios, no ámbito da Comunidade Autónoma de Galicia.</p>
    <p>Todos os requisitos sinalados deberán cumprirse na data en que remate o prazo de presentación de solicitudes e manterse durante todo o período de execución do programa subvencionado.</p>
    <p>2. Dentro dos límites da lexislación autonómica tamén poderán ser beneficiarias as agrupacións de organizacións sen personalidade xurídica nos seguintes termos:</p>
    <p>a) Cada un dos seus membros deberá cumprir os requisitos establecidos no número 1 deste artigo.</p>
    <p>b) Deberán indicar os compromisos asumidos por cada un dos seus membros e o importe da subvención que se aplica a cada un deles.</p>
    <p>c) Deberán nomear unha persoa en representación con poderes bastantes para cumprir coas obrigas que, como entidade beneficiaria, corresponden á agrupación.</p>
    <p>d) Non se poderán disolver ata que transcorra o prazo de prescrición previsto nos artigos 39 e 65 da Lei 38/2003, do 17 de novembro, e 35 e 63 da Lei 9/2007, do 13 de xuño.</p>
    <p>3. No caso de que algunha das entidades solicitantes sexa unha federación, confederación ou persoa xurídica similar que integre no seu seo a varias entidades, poderá propoñer de entre estas unha ou varias entidades para executar os programas, as cales actuarán no nome e por conta da entidade solicitante.</p>
    <p>4. Non se entenderán incluídos dentro da tipoloxía destas entidades do terceiro sector de acción social os organismos ou entidades de dereito público adscritos ou vinculados a unha Administración pública, as universidades, os partidos políticos e as fundacións deles dependentes, os colexios profesionais, as cámaras oficiais de comercio, industria e navegación, as sociedades civís, as organizacións empresariais e os sindicatos, e outras entidades con análogos fins específicos e natureza que os citados anteriormente.</p>
    <p>Segundo. Obxecto</p>
    <p>1. Esta orde ten por obxecto establecer as bases reguladoras e proceder á convocatoria de axudas ás entidades de iniciativa social sen ánimo de lucro, destinadas á realización de programas de interese xeral para fins de carácter sociosanitario no ámbito dos trastornos mentais e dos trastornos adictivos (código de procedemento SA500A).</p>
    <p>O contido dos programas que se desenvolverán durante o ano 2023 deberá axustarse, de conformidade coa tipoloxía de cada programa recollido no anexo I, ás seguintes liñas de actuación:</p>
    <p>Liña I. Proxectos de investimento en melloras en centros sanitarios e sociosanitarios cuxa actividade principal sexa o desenvolvemento de programas asistenciais e psicosociais ou preventivos en materia de trastornos mentais (incluídos os trastornos adictivos).</p>
    <p>Liña II. Programas de intervención comunitaria en persoas con trastorno mental severo (incluídos os trastornos adictivos).</p>
    <p>Liña III. Programas de promoción do desenvolvemento de contornas protectoras no ámbito dixital e prevención terciaria en adiccións comportamentais e outras adiccións.</p>
    <p>Liña IV. Programas de incorporación social e fomento do emprego en persoas con trastornos mentais (incluídos os trastornos adictivos).</p>
    <p>Liña V. Programas de prevención do suicidio.</p>
    <p>Habilítase na sede electrónica da Xunta de Galicia o código SA500A para este procedemento administrativo.</p>
    <p>Terceiro. Bases reguladoras e convocatoria</p>
    <p>Orde do 18 de xaneiro de 2023 pola que se establecen as bases reguladoras e se convoca, polo procedemento de anticipado de gasto, o procedemento para a concesión de subvencións destinadas á realización de programas de interese xeral para fins de carácter sociosanitario no ámbito dos trastornos mentais (código de procedemento SA500A).</p>
    <p>Cuarto. Contía</p>
    <p>1. Para o financiamento destas axudas prevese un crédito por un importe total de un millón douscentos trinta e catro mil catrocentos vinte e dous euros (1.234.422,00 €) que se financiarán con cargo aos orzamentos xerais da Comunidade Autónoma de Galicia para o ano 2023. Do dito importe, catrocentos mil euros (400.000,00 €) corresponden á asignación do Plan de Acción de Saúde Mental 2022-2024 para o ano 2023, cento sesenta e cinco mil trescentos dezaoito (165.318,00 €) corresponden á asignación tributaria do 0,7 % do IRPF destinado á realización de programas de interese xeral para fins de carácter sociosanitario, e o resto a fondos propios libres.</p>
    <p>As aplicacións orzamentarias, códigos de proxecto e os créditos de cada liña desagréganse de acordo co indicado na seguinte táboa:</p>
    <table>
     <tbody>
      <tr>
       <td>Liñas de actuación</td>
       <td>Aplicación</td>
       <td>Código</td>
       <td>Importe</td>
      </tr>
      <tr>
       <td>Liña I:</td>
       <td>5001.413A.781.30</td>
       <td>201800005</td>
       <td>165.318,00 €</td>
      </tr>
      <tr>
       <td>Liña II:</td>
       <td>5001.413A.481.32</td>
       <td>2021 00001</td>
       <td>460.836,00 €</td>
      </tr>
      <tr>
       <td>Liña III:</td>
       <td>5001.413A.481.21</td>
       <td>2014 00027</td>
       <td>104.134,00 €</td>
      </tr>
      <tr>
       <td>Liña IV:</td>
       <td>5001.413A.481.21</td>
       <td>2014 00027</td>
       <td>104.134,00 €</td>
      </tr>
      <tr>
       <td>Liña V:</td>
       <td>5001.413A.481.34</td>
       <td>2022 00004</td>
       <td>400.000,00 €</td>
      </tr>
     </tbody>
    </table>
    <p>Quinto. Prazo de presentación de solicitudes</p>
    <p>O prazo de presentación das solicitudes será dun mes contado a partir do día seguinte da publicación desta orde no Diario Oficial de Galicia. O dito prazo deberá computarse de conformidade co artigo 30 da Lei 39/2015, do 1 de outubro, do procedemento administrativo común das administracións públicas.</p>
    <p>Sexto. Outros datos</p>
    <p>As solicitudes presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal (anexo II), que se acompañará da documentación complementaria que se indica no artigo seguinte.</p>
    <p>De conformidade co artigo 68.4 da Lei 39/2015, do 1 de outubro, se algunha das entidades interesadas presenta a súa solicitude presencialmente, requiriráselle para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Santiago de Compostela, 18 de xaneiro de 2023</p>
    <footer><p>Julio García Comesaña<br>Conselleiro de Sanidade</p></footer>

