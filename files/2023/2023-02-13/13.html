---
date: '2023-02-13'
id: O3C2-030223-0001
page: 13617
number: 30
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 6 de febreiro de 2023 pola que se convoca un curso sobre
  intervención en emerxencias para os concellos con grupos de emerxencia
  supramunicipais (GES).
range: Resolución
url: >-
  https://www.xunta.gal/dog/Publicados/2023/20230213/AnuncioO3C2-030223-0001_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do sistema integrado de protección civil e emerxencias de Galicia estará formado tanto por persoal de carácter profesional de servizos que realicen algunha actividade relacionada coa xestión de riscos e de emerxencias, como por persoal voluntario de entidades ou organizacións públicas ou privadas sen ánimo de lucro que teñan como fin a protección de persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei, este persoal organizarase en grupos operativos. </p>
    <p>Mediante a Resolución do 2 de agosto de 2010 publicouse o Plan territorial de emerxencias de Galicia (Platerga) onde se establece a estrutura de dirección e coordinación e as unidades organizativas para facer fronte, dun xeito coordinado, ás emerxencias que se poidan producir en Galicia derivadas de riscos naturais, tecnolóxicos ou antrópicos.</p>
    <p>Dentro das actividades programadas para o ano 2023, e conforme o establecido no artigo 46 da Lei 5/2007, do 7 de maio, de emerxencias de Galicia, e na Lei 1/2007, do 15 de xaneiro, da Academia Galega de Seguridade Pública (Agasp), anúnciase a convocatoria do curso sobre a intervención en emerxencias para o persoal dos grupos de emerxencia supramunicipais (GES), conforme as seguintes bases:</p>
    <p>Primeira. Datos da actividade</p>
    <table>
     <tbody>
      <tr>
       <td>Tipo:</td>
       <td>Curso</td>
      </tr>
      <tr>
       <td>Denominación:</td>
       <td>Intervención en emerxencias para o persoal dos grupos de emerxencia supramunicipais (GES)</td>
      </tr>
      <tr>
       <td>Modalidade:</td>
       <td>Semipresencial</td>
      </tr>
      <tr>
       <td>Edicións:</td>
       <td>1</td>
      </tr>
      <tr>
       <td>Horas lectivas:</td>
       <td>70</td>
      </tr>
      <tr>
       <td>Prazas por edición:</td>
       <td>25</td>
      </tr>
     </tbody>
    </table>
    <p>Segunda. Obxectivos e contido</p>
    <p>Obxectivos: impartir unha formación especializada nuns niveis de capacitación suficientes para que o persoal que participou nunha convocatoria para os grupos de emerxencia supramunicipais poida ingresar nestes, ou para que o que se encontre nas listaxes de reserva poida, de ser o caso, comezar a asumir as súas funcións.</p>
    <p>Contido: o contido estrutúrase en bloques relativos aos principais riscos e emerxencias en que, segundo as estatísticas da Xunta de Galicia, intervirá este persoal:</p>
    <p>1. Módulo 1: primeiros auxilios (7 h).</p>
    <p>2. Módulo 2: actuacións en caso de accidente de tráfico (14 h).</p>
    <p>3. Módulo 3: extinción de incendios urbanos e industriais (28 h).</p>
    <p>4. Módulo 4: intervención en incendios forestais (21 h).</p>
    <p>Todos os temas inclúen exercicios prácticos sobre os temas tratados e haberá unha proba final de conxunto.</p>
    <p>Terceira. Persoas destinatarias</p>
    <p>O curso vai dirixido ao persoal que participou nunha convocatoria para os grupos de emerxencia supramunicipais, para que poida ingresar nestes ou se atope nas listaxes de reserva.</p>
    <p>Cuarta. Requisitos de participación das persoas solicitantes</p>
    <p>1. Requisitos xerais: as persoas solicitantes deben ter a condición descrita na base terceira para estes colectivos.</p>
    <p>2. Requisitos físicos/psíquicos: as persoas solicitantes deberán acreditar que non padecen enfermidade nin están afectados por limitación física ou psíquica incompatible coa realización das accións formativas ou co desempeño das funcións correspondentes ao curso a que se opta, mediante declaración que se efectuará xunto coa solicitude de matrícula no curso, e será obriga de cada alumno/a poñer en coñecemento da Agasp calquera alteración relacionada con ela.</p>
    <p>3. Os requirimentos técnicos para usar a web dos cursos da Agasp (baseada nunha ferramenta de aprendizaxe electrónica ou e-learning) son de nivel básico: </p>
    <p>Aspectos recomendables para o PC: </p>
    <p>• A configuración mínima dun PC doméstico (en xeral, calquera con menos de cinco anos) é suficiente. </p>
    <p>• Preferentemente conexión á internet de banda larga e un antivirus actualizado. </p>
    <p>• Navegador: Mozzila Firefox 2 (recomendado), Internet Explorer 6.0 ou superior ou Google Chrome. </p>
    <p>• Ter Javascript e cookies activadas no navegador. </p>
    <p>• Para ver os documentos en PDF, necesítase ter instalado Acrobat Reader. </p>
    <p>• Para que funcionen algúns elementos correctamente, necesítase ter instalado o Adobe Flash Player.</p>
    <p>Quinta. Desenvolvemento da actividade</p>
    <p>Datas:</p>
    <p>Desde o 1 de marzo ata o 24 de marzo de 2023.</p>
    <p>O curso desenvolverase en modalidade semipresencial.</p>
    <p>Desenvolvemento da carga horaria teórica: </p>
    <p>1. Desenvolverase en liña.</p>
    <p>2. A través da plataforma de formación da Agasp.</p>
    <p>3. Datas: as edicións realizaranse segundo se especifica no calendario do curso.</p>
    <p>4. Horario: segundo disposición e necesidade do alumnado. Axustarase ao calendario establecido no propio curso.</p>
    <p>Desenvolvemento da carga horaria práctica:</p>
    <p>1. Lugar e data: realizarase presencialmente nas instalacións da Agasp nas datas establecidas no calendario do curso.</p>
    <p>2. Horario: xornada continua, de luns a venres.</p>
    <p>O alumnado deberá acceder ao curso dentro dos primeiros dous días hábiles (excluídos sábados, domingos e festivos) a partir da data de inicio.</p>
    <p>As persoas que non accedan ao curso no prazo indicado serán dados de baixa, sen prexuízo de que poidan ser penalizados coa non admisión en cursos da Agasp durante o prazo de seis (6) meses.</p>
    <p>3. Desenvolvemento: o alumnado participante deberá realizar a través da plataforma de formación da Agasp, e de acordo cun calendario de presentación, as actividades incluídas no curso, que son: </p>
    <p>• Visualización dos contidos. </p>
    <p>• Superación dos cuestionarios. </p>
    <p>• Cumprimento das tarefas segundo as exixencias indicadas. </p>
    <p>O/a alumno/a que non realice algunha desas actividades no prazo establecido será sancionado/a coa baixa no curso, sen prexuízo de que poida ser penalizado/a coa non admisión en cursos da Agasp durante o prazo de seis (6) meses. </p>
    <p>No suposto de que as actividades realizadas non acaden un nivel de exixencia mínimo segundo o criterio do equipo docente, farase unha primeira advertencia ao alumnado e, de non atender á indicación, poderá ser dado de baixa no curso, sen prexuízo de que poida ser penalizado coa non admisión en cursos da Agasp durante o prazo de seis (6) meses.</p>
    <p>Uniformidade: na parte presencial o persoal deberá asistir aos cursos provisto do seguinte material:</p>
    <p>1. Bota de media cana con punteira de seguridade e soleta antipunzamento.</p>
    <p>2. Funda ignífuga.</p>
    <p>3. Casco F2 Gallet, HPS3000 ou similar con lentes de seguridade.</p>
    <p>4. Guantes ignífugos de intervención.</p>
    <p>5. Verdugo ignífugo.</p>
    <p>Sexta. Prazo de inscrición</p>
    <p>O prazo de inscrición é de dez (10) días naturais a partir do día seguinte ao da publicación desta resolución no Diario Oficial de Galicia.</p>
    <p>Se o último día do prazo fose inhábil, entenderase prorrogado ao primeiro día hábil seguinte.</p>
    <p>a) Os concellos interesados que conten con grupo de emerxencia supramunicipal (GES) remitiranlle á Agasp:</p>
    <p>• A lista de persoas que poidan ingresar nos grupos de emerxencia supramunicipais (GES), no caso de que existan vacantes na data de convocatoria do curso (segundo o modelo do anexo I desta convocatoria).</p>
    <p>• A lista de persoas que se atopen na lista de reserva (segundo o modelo do anexo II desta convocatoria).</p>
    <p>Para ambos os casos o concello achegará cuberta unha ficha cos datos de cada unha das persoas (segundo o modelo do anexo III desta convocatoria).</p>
    <p>Nas listas remitidas terá prioridade o número un e así sucesivamente.</p>
    <p>b) Os datos mencionados no punto anterior poderán ser comunicados por correo electrónico no enderezo: formacion.emerxencias.agasp@xunta.gal</p>
    <p>c) As persoas seleccionadas que non sexan usuarias da páxina web da Agasp recibirán unha mensaxe de correo electrónico para darse de alta nesta.</p>
    <p>d) En caso de dúbida, dificultades técnicas ou necesidade de máis información poderán dirixirse á Agasp a través dos números de teléfono 886 20 61 37, 886 20 61 38 e 886 20 61 11 ou ao enderezo de correo electrónico: formacion.emerxencias.agasp@xunta.gal, que adoptará as medidas necesarias.</p>
    <p>Sétima. Criterios de selección do alumnado participante</p>
    <p>7.1. Terán prioridade as persoas que poidan ingresar de forma directa para cubrir vacantes existentes na data de convocatoria do curso nun grupo de emerxencia supramunicipal (GES).</p>
    <p>7.1.a. As prazas ofertadas repartiranse de xeito homoxéneo entre os distintos concellos, dando prioridade ás entidades por orde de chegada da solicitude e polo número de orde da lista empezando polo número un.</p>
    <p>7.1.b. Adxudicarase a primeira praza á primeira entidade solicitante, a segunda praza á segunda e así sucesivamente. Unha vez repartidas as primeiras prazas de cada entidade solicitante, reiniciarase o proceso para a primeira e seguirase o proceso anterior. </p>
    <p>7.2. De existiren prazas vacantes unha vez aplicado o criterio anterior, seleccionarase as persoas da lista de reserva que non teñan o curso de GES. </p>
    <p>Priorizaranse, en primeiro lugar, aqueles concellos que non teñan ningunha persoa da lista de reserva que conte co curso, por telo feito en edicións anteriores, aplicando os criterios dos puntos 7.1.a e 7.1.b.</p>
    <p>Así mesmo, respectando a orde anterior, en segundo lugar, dentro dos concellos que teñan algunha persoa da lista de reserva que conte co curso GES, daráselle prioridade aplicando tamén os criterios 7.1.a e 7.1.b.</p>
    <p>Oitava. Publicación das relacións do persoal seleccionado</p>
    <p>A Agasp publicará, na súa páxina web: https://agasp.xunta.gal, unha relación das persoas que participarán en cada edición do curso, de acordo co disposto no artigo 45 da Lei 39/2015, do 1 de outubro, do procedemento administrativo común das administracións públicas. Ademais, para unha maior difusión serán informados da súa selección a través do correo electrónico e tamén, para quen facilite un número de teléfono móbil, a través de mensaxe telefónica.</p>
    <p>De acordo ao establecido no artigo 21 do Regulamento de réxime interior da Agasp, aprobado por Orde da Consellería de Presidencia, Administracións Públicas e Xustiza, do 4 de febreiro de 2009 (DOG núm. 30, do 12 de febreiro), as persoas que resulten seleccionadas teñen a obriga de participar no desenvolvemento da actividade, agás que comunicasen a súa imposibilidade de asistencia, imposibilidade que se ten que comunicar cunha antelación de tres días hábiles ao inicio do curso, co fin de poder cubrir a vacante. A devandita renuncia deberase comunicar por escrito á Agasp, por correo electrónico ao enderezo: formacion.emerxencias.agasp@xunta.gal</p>
    <p>Novena. Dereitos e deberes do alumnado participante</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp.</p>
    <p>Décima. Faltas de asistencia</p>
    <p>O Regulamento de réxime interior da Agasp regula no seu artigo 16 as faltas de asistencia nos cursos:</p>
    <p>1. A realización das actividades comprendidas no programa do curso é obrigatoria, a non realización das mesmas deberá xustificarse debidamente e penalizaranse disciplinariamente en caso contrario.</p>
    <p>2. A/o alumna/o que, por enfermidade ou algunha outra causa xustificada, perda máis do 10 % das clases do curso de formación será declarado non apto, e poderá incorporarse ao curso seguinte ou cando a causa determinante llo permita.</p>
    <p>De ser necesario, e só nos casos en que a inasistencia ás clases estivese motivada por accidente ou lesión sufridos con ocasión da actividade académica, o director xeral poderá considerar a conveniencia ou a oportunidade de permitirlle á/ao alumna/o poder recuperar ata un determinado número de horas e participar posteriormente nun exame extraordinario para poder superar o curso sen ter que repetilo.</p>
    <p>3. Non obstante, aínda que as ausencias acumuladas non chegasen á porcentaxe sinalada, o/a alumno/a poderá verse obrigado a recuperar todas ou parte das horas perdidas ao longo do curso. Neste caso a xefatura de ensino proporá ao director xeral o número de horas que se van recuperar, tendo en conta, en cada caso concreto, o tipo de xustificación presentada para cada ausencia, así como o número total destas e o comportamento e actitude do/da alumno/a ao longo do curso.</p>
    <p>Décimo primeira. Certificado de aproveitamento</p>
    <p>Ao remate da actividade entregaráselles un certificado de aproveitamento a aquelas persoas que acrediten a súa participación continuada e superen a proba final.</p>
    <p>Décimo segunda. Facultades da Agasp</p>
    <p>A Agasp poderá modificar, mediante resolución do director xeral e sen necesidade de nova publicación, o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá suprimir, polo mesmo procedemento, o curso, cambiar as datas de celebración, ampliar novas edicións ou prazas deste, ou suspendelo temporalmente, cando así veña exixido por circunstancias que afecten a súa organización ou docencia.</p>
    <p>No caso de que non haxa un suficiente número de solicitantes que reúnan os requisitos do curso, poderá completarse o alumnado asignado a este mediante a apertura dun novo prazo público de presentación de solicitudes na páxina web da Agasp, coa antelación posible en función da data do curso e para que teña lugar unha adecuada selección das persoas candidatas.</p>
    <p>Así mesmo, facúltase ao director xeral para ditar resolución sen necesidade de nova publicación para interpretar, se for o caso, o desenvolvemento da convocatoria ou docencia.</p>
    <p>A Estrada, 6 de febreiro de 2023</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

