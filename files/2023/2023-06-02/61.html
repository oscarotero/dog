---
date: '2023-06-02'
id: G0426-110523-0002
page: 34176
number: 104
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 10 de maio de 2023, do Xurado Provincial de Clasificación Montes
  Veciñais en Man Común de Ourense, polo que se publica a Resolución do 17 de 
  marzo de 2023, relativa á revisión do esbozo formulada polos representantes do
  monte veciñal en man común Lavagudo e Abilleira, Lamela, Iglesia Vella, Ribela
  e Arnadiño, pertencente á Comunidade de Montes Veciñais en Man Común de Prado,
  no concello de Muíños (Ourense).
range: Anuncio
url: >-
  https://www.xunta.gal/dog/Publicados/2023/20230602/AnuncioG0426-110523-0002_gl.html
---
<p>Examinada a solicitude de revisión de esbozo formulada polos representantes do monte veciñal en man común (MVMC) Lavagudo e Abilleira, Lamela, Igrexa Vella, Ribela e Arnadiño, pertencente á Comunidade de Montes Veciñais en Man Común (CMVMC) de Prado, no concello de Muíños, resultan os seguintes</p>
    <p>Feitos:</p>
    <p>Primeiro. O 29.8.2022 a CMVMC de Prado (Muíños) presentou unha solicitude (Rexel nº 2022/2148116) de revisión de esbozo do MVMC Lavagudo e Abilleira, Lamela, Igrexa Vella, Ribela e Arnadiño, no concello de Muíños.</p>
    <p>Coa solicitude achegou a seguinte documentación:</p>
    <p>– Certificación do acordo da asemblea xeral do 3.6.2022.</p>
    <p>– Memoria e planos.</p>
    <p>– Arquivos xeográficos en formato vectorial.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 9 de novembro de 2022 en relación coa citada solicitude. Nel indícase que o perímetro obxecto de revisión inclúe as partes do perímetro lindeiras con particulares. Noutro procedemento de deslindamento tamén se inclúe a revisión dos límites co MVMC Veredo e Coutada, Chao de Zudro e Portela, e Chao de Couto.</p>
    <p>O informe da revisión de esbozo di sobre o Monte Ribela que os veciños da CMVMC de Prado manifestan que nesta zona non existe monte veciñal pertencente á CMVMC e, aínda que existen varias parcelas que poderían ser monte veciñal en man común, pertencerían en tal caso á CMVMC de Xermeade. Ademais, estas parcelas figuran actualmente no catastro con titularidade veciños de Xermeade. Non se admite esta exclusión, xa que debería ser obxecto de deslindamento e acadado en asemblea da comunidade lindeira Portela e d´Arriba de Xermeade. Polo tanto, o Monte Ribela permanecerá cos límites do esbozo existente na clasificación mentres non haxa un acordo con estoutra comunidade.</p>
    <p>A proposta poligonal resultante exclúe as estradas asfaltadas que atravesan o monte, que están catastradas. A este respecto, considérase que todas aquelas estradas e camiños que, ben non se xustifique con evidencias sólidas unha titularidade distinta da veciñal ou ben non teñan a consideración de vía oficialmente sinalizada, abertos ao tráfico rodado e susceptibles de constituíren dominio público, seguen sendo parte do monte.</p>
    <p>A superficie do MVMC Lavagudo e Abilleira, Lamela, Igrexa Vella, Ribela e Arnadiño, unha vez revisado o esbozo e tendo en conta os novos enclavados, sería de 551,46 ha fronte ás 494 ha do acordo de clasificación, o que supón un aumento do 11 %.</p>
    <p>Tendo en conta o anterior, emítese informe favorable sobre a revisión do esbozo do MVMC Lavagudo e Abilleira, Lamela, Igrexa Vella, Ribela e Arnadiño.</p>
    <p>Consideracións legais e técnicas:</p>
    <p>Única. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>De acordo con esta, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión axustándose e completándose con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 9 de novembro de 2022, o Xurado Provincial de Montes Veciñais en Man Común acordou por unanimidade o día 27 de febreiro de 2023:</p>
    <p>Aprobar a proposta de revisión de esbozo do MVMC Lavagudo e Abilleira, Lamela, Igrexa Vella, Ribela e Arnadiño, pertencente á CMVMC de Prado, no concello de Muíños.</p>
    <p>Ourense, 10 de maio de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación de<br>Montes Veciñais en Man Común de Ourense</p></footer>

