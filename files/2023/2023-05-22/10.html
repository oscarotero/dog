---
date: '2023-05-22'
id: O150-110523-0002
page: 31011
number: 95
agency: Escola Galega de Administración Pública
section: III. Outras disposicións.
title: >-
  RESOLUCIÓN do 11 de maio de 2023 pola que se convoca o Taller de avaliación de
  políticas públicas.
range: Resolución
url: >-
  https://www.xunta.gal/dog/Publicados/2023/20230522/AnuncioO150-110523-0002_gl.html
---
<p>Conforme os fins que lle asigna á Escola Galega de Administración Pública (EGAP) a normativa que a regula (Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo), e aos obxectivos do Instituto de Economía Pública de Galicia recollidos no Protocolo entre a Consellería de Facenda e Administración Pública e a EGAP polo que se establecen os principios reitores e de funcionamento do devandito instituto, e aprobado o programa de actividades formativas da EGAP para o ano 2023 polo Consello Reitor, de conformidade co artigo 6.2 da Lei 4/1987, do 27 de maio,</p>
    <h2>RESOLVO:</h2>
    <p>Convocar o Taller de avaliación de políticas públicas, de acordo coas bases que se indican a continuación:</p>
    <p>Primeira. <em>Obxectivos e contidos</em></p>
    <p>Este taller ten como obxectivo principal abordar a avaliación das políticas públicas, tanto desde un punto de vista teórico como práctico. </p>
    <p>Abordaranse, entre outros, os seguintes contidos:</p>
    <p>• Fundamentos da avaliación (tipoloxías de avaliación, criterios, matriz, fontes de información, boas prácticas, importancia dos datos na construción de indicadores).</p>
    <p>• Avaliación de impacto (principio de causalidade e revolución experimental, nesgo de selección e técnicas observacionais).</p>
    <p>• Avaliación económica.</p>
    <p>A presente actividade impartirase en cinco sesións que se desenvolverán na modalidade de telepresenza, a través da aula virtual da EGAP (https://egap.xunta.gal/aulavirtual/).</p>
    <p>Segunda. <em>Persoas destinatarias</em></p>
    <p>Esta actividade está dirixida ao persoal empregado público, en situación de servizo activo ou asimilada, da Administración xeral da Comunidade Autónoma de Galicia, das súas entidades públicas instrumentais e da Administración institucional.</p>
    <p>Terceira. <em>Desenvolvemento</em></p>
    <p>Datas: 29, 30 e 31 de maio; 1 e 2 de xuño.</p>
    <p>Modalidade: telepresenza.</p>
    <p>Horario: das 9.30 ás 11.30 horas.</p>
    <p>Horas lectivas: 10. </p>
    <p>O funcionamento básico da plataforma de telepresenza require que cada alumno/a dispoña dos seguintes compoñentes:</p>
    <p>1. Computador de escritorio, portátil ou smartphone.</p>
    <p>2. Conexión estable á internet.</p>
    <p>3. Navegador web Google Chrome ou Mozilla Firefox nas últimas versións.</p>
    <p>4. Altofalantes (se o monitor ou equipo non dispón deles).</p>
    <p>Na web da EGAP está dispoñible un manual de axuda con toda a información para conectarse e utilizar a plataforma de telepresenza da EGAP. A ligazón ao manual de telepresenza é a seguinte:</p>
    <p>https://egap.xunta.gal/ecloud/index.php/s/ZKijmeiZ5ypS3jd</p>
    <p>Cuarta. <em>Número de prazas</em></p>
    <p>Vinte e cinco (25).</p>
    <p>Quinta. <em>Inscrición</em></p>
    <p>1. As solicitudes de participación nesta actividade formativa só poderán realizarse mediante o formulario de matrícula telemática dispoñible no enderezo <a href="https://egap.xunta.gal/matricula">https://egap.xunta.gal/matricula</a>. As solicitudes entenderanse presentadas unha vez que se complete correctamente o proceso de matriculación.</p>
    <p>2. Antes de formalizar a súa inscrición nesta actividade todas as persoas deberán introducir ou actualizar os datos da súa área de matrícula, de acordo co requirido e establecido na base segunda desta convocatoria respecto das persoas destinatarias.</p>
    <p>3. As persoas interesadas deberán seleccionar primeiro a área en que está integrada esta actividade (Réxime xurídico e actividade financeira das administracións públicas) e despois seleccionar no nome do curso: Taller de avaliación de políticas públicas.</p>
    <p>4. Aquelas persoas solicitantes que non pertenzan á Administración xeral da Comunidade Autónoma de Galicia e ás súas entidades públicas instrumentais deberán achegar ao enderezo electrónico <a href="mailto:novas.egap@xunta.gal">novas.egap@xunta.gal</a> a documentación acreditativa do grupo ou subgrupo profesional a que pertencen. A non presentación desta documentación no prazo de matrícula establecido nesta convocatoria suporá a exclusión da persoa solicitante.</p>
    <p>5. As persoas que oculten ou falseen datos esenciais para a selección serán automaticamente excluídas da actividade solicitada e pasarán ao final das listaxes de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>6. A presentación da solicitude comportará o consentimento da persoa interesada para a gravación das sesións de telepresenza.</p>
    <p>7. O prazo para a inscrición permanecerá aberto desde as 9.00 horas do primeiro día hábil seguinte á publicación desta resolución no <em>Diario Oficial de Galicia</em> ata as 23.59 horas do día 24 de maio de 2023. </p>
    <p>Poderá obterse calquera outra información a través do correo electrónico <a href="mailto:novas.egap@xunta.gal">novas.egap@xunta.gal</a> ou, en horario das 9.00 ás 14.00 horas, nos teléfonos 981 54 62 39 e 981 54 62 41.</p>
    <p>Sexta. <em>Protección de datos persoais e comprobación de datos</em></p>
    <p>1. Os datos persoais proporcionados polas persoas interesadas para a xestión das solicitudes de participación na acción formativa convocada a través desta resolución, así como aqueloutros que se recollan ou elaboren con motivo do desenvolvemento desta, serán tratados pola EGAP na súa condición de responsable do tratamento, coa finalidade de levar a cabo a selección do alumnado, a impartición da formación e a xestión xeral desta.</p>
    <p>A lexitimación para o tratamento dos datos é o cumprimento dunha misión realizada en interese público conforme o disposto no artigo 6.1.e) do Regulamento xeral de protección de datos (RXPD), con base no disposto na Lei 4/1987, do 27 de maio, de creación da Escola Galega de Administración Pública, e fundamentada nun interese público esencial (artigo 9.2.g) do RXPD). Os datos identificativos das persoas seleccionadas para participar na acción formativa mencionada anteriormente serán publicados conforme o detallado na base oitava desta resolución. Así mesmo, os datos do alumnado relativos á súa participación nesta acción formativa poderán ser comunicados aos órganos da Administración xeral e do sector público autonómico de Galicia cando sexa estritamente necesario para o exercicio das súas competencias.</p>
    <p>As sesións das actividades impartidas na modalidade de telepresenza serán gravadas coa finalidade de ofrecer ao alumnado a posibilidade do seu visionado posterior como material de estudo, así como para a resolución de posibles reclamacións. En todo caso, o alumnado, se o considera oportuno, poderá desactivar a súa cámara e/ou micrófono e participar a través do chat de acordo coas indicacións da persoa docente. As ditas gravacións conservaranse ao dispor do alumnado e profesorado durante o tempo que dure a acción formativa ou, de ser o caso, ata que finalice a avaliación do alumnado. A retransmisión das sesións formativas, e a gravación destas, poderá ser accesible unicamente ao profesorado e alumnado ao que van dirixidas e ao persoal da EGAP autorizado.</p>
    <p>Prohíbese expresamente a descarga, a difusión, a distribución ou a divulgación das gravacións, e particularmente a súa compartición en redes sociais xa que estes usos poden conculcar o dereito á protección de datos, o dereito á propia imaxe e os dereitos de propiedade intelectual, e poderían xerar responsabilidade disciplinaria, administrativa ou civil. As gravacións non poderán ser usadas para outros fins fóra do ámbito docente.</p>
    <p>As persoas interesadas poderán solicitar ante a persoa responsable do tratamento o acceso, rectificación, limitación e supresión dos seus datos, así como opoñerse ao seu tratamento por motivos relacionados coa súa situación particular, a través da sede electrónica da Xunta de Galicia ou nos lugares e rexistros establecidos na normativa reguladora do procedemento administrativo común segundo se recolle en https://www.xunta.gal/exercicio-de-dereitos?langId=gl_ES. Contacto delegado/a de protección de datos e información adicional en https://www.xunta.gal/informacion-xeral-proteccion-datos?langId=gl_ES</p>
    <p>2. Conforme o disposto no artigo 28.2 da Lei 39/2015, do 1 de outubro, do procedemento administrativo común das administracións públicas, para a tramitación do procedemento de selección consultaranse automaticamente os datos das persoas solicitantes da acción formativa necesarios para realizar o proceso de selección, salvo que a persoa interesada se opuxese a iso.</p>
    <p>3. No caso de que as persoas interesadas se opoñan a esta consulta deberán indicalo expresamente incluíndo os motivos de oposición relacionados coa súa situación particular e enviar os documentos que indiquen a súa situación administrativa, tipo de persoal e antigüidade na Administración a través do seguinte enderezo electrónico <a href="mailto:novas.egap@xunta.gal">novas.egap@xunta.gal</a></p>
    <p>4. Excepcionalmente, no caso de que algunha circunstancia imposibilitase a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>5. A EGAP poderá pedir as certificacións necesarias para realizar a selección de acordo cos criterios recolleitos nesta convocatoria.</p>
    <p>Sétima. <em>Criterios de selección</em></p>
    <p>A orde de admisión virá determinada pola data e hora de presentación das solicitudes ata completar o número de prazas.</p>
    <p>Oitava. <em>Publicación das listaxes de persoas seleccionadas, en reserva e excluídas</em></p>
    <p>A EGAP publicará no enderezo web https://egap.xunta.gal as listaxes das persoas seleccionadas, en reserva, no caso de que o número de solicitudes recibidas fose superior ao número de prazas, e, de ser o caso, as persoas excluídas nesta actividade, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Novena. <em>Cambios ou substitucións na selección, renuncia e seguimento da actividade</em></p>
    <p>1. En ningún caso serán admitidos cambios ou substitucións entre as persoas seleccionadas.</p>
    <p>2. Renuncia:</p>
    <p>a) As persoas seleccionadas poderán renunciar á actividade formativa. A renuncia debe ser comunicada por escrito á EGAP o máis axiña posible e, en todo caso e como máximo, o día 26 de maio de 2023, ata as 12.00 horas. Na páxina web da Escola está dispoñible un modelo de renuncia. </p>
    <p>Para isto poderase utilizar, ademais do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico <a href="mailto:novas.egap@xunta.gal">novas.egap@xunta.gal</a></p>
    <p>b) As persoas que incumpran o prazo previsto pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade, agás que a renuncia teña algunha das seguintes causas:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos/das responsables dos centros directivos.</p>
    <p>– Por razóns de conciliación familiar.</p>
    <p>– Por outras causas xustificadas documentalmente.</p>
    <p>3. A asistencia e a puntualidade:</p>
    <p>a) É obrigatoria a asistencia ás sesións de telepresenza da actividade formativa e a puntualidade.</p>
    <p>b) Durante a actividade formativa realizaranse controis de seguimento e puntualidade.</p>
    <p>c) As faltas de asistencia:</p>
    <p>c.1. Non poden superar en ningún caso o 10 % das horas lectivas presenciais. En todo caso, estas faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días, contados a partir do día da finalización desta actividade. As persoas que incumpran o especificado anteriormente perderán o dereito ao certificado na actividade formativa.</p>
    <p>c.2. Aquelas persoas cuxas faltas de asistencia superen o 50 % das horas lectivas pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte, contado a partir do día da finalización desta actividade.</p>
    <p>Décima. <em>Certificado oficial</em></p>
    <p>Ao final desta actividade emitirase un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas rexistradas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, as datas e o modo de seguimento desta actividade, así como un código de verificación electrónica (CVE) para contrastar a súa autenticidade.</p>
    <p>Décimo primeira. <em>Facultades da EGAP</em></p>
    <p>1. A EGAP reserva para si a facultade de interpretar e de resolver as incidencias que poidan xurdir no desenvolvemento desta actividade, así como a facultade de cancelala se o escaso número de solicitudes non xustificase a súa realización, nese caso empregaranse os medios de notificación ás persoas interesadas previstos na normativa vixente.</p>
    <p>2. A EGAP garantirá, na acción derivada desta convocatoria, a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <p>Santiago de Compostela, 11 de maio de 2023</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

