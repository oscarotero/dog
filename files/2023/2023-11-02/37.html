---
date: '2023-11-02'
id: G0426-201023-0003
page: 60563
number: 208
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 19 de outubro de 2023, do Xurado Provincial de Clasificación Montes
  Veciñais en Man Común de Ourense, polo que se publica a Resolución do 18 de
  outubro de 2023, relativa á solicitude de revisión de esbozo formulada polos
  representantes do monte veciñal en man común Campo da Gonza, pertencente á
  Comunidade de Montes Veciñais en Man Común de Hedroso, no concello de Viana do
  Bolo.
range: Anuncio
url: >-
  https://www.xunta.gal/dog/Publicados/2023/20231102/AnuncioG0426-201023-0003_gl.html
---
<p>Examinada a solicitude de revisión de esbozo formulada polos representantes do monte veciñal en man común (MVMC) Campo da Gonza, pertencente á Comunidade de Montes Veciñais en Man Común (CMVMC) de Hedroso, no concello de Viana do Bolo, resultan os seguintes</p>
    <p>Feitos:</p>
    <p>Primeiro. O 27.9.2022, a CMVMC de Hedroso presentou unha solicitude (Rexel núm. 2022/2364184) de revisión de esbozo do MVMC Campo da Gonza, no concello de Viana do Bolo.</p>
    <p>Coa solicitude achegaron a seguinte documentación:</p>
    <p>– Certificación do acordo da Asemblea Xeral do 10.9.2022.</p>
    <p>– Memoria e planos.</p>
    <p>– Arquivos xeográficos en formato vectorial.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 1 de febreiro de 2023 en relación coa citada solicitude. Nel indícase que o perímetro obxecto de revisión inclúe, en principio, as partes do perímetro lindeiras con particulares. Porén, cómpre indicar que, na estrema co MVMC O Lombo (CMVMC de Tabazoa de Hedroso), se atopa actualmente en trámite un procedemento de deslindamento.</p>
    <p>Por outra banda, obsérvase que unha parte maioritaria do perímetro proposto ocuparía terreos do MVMC Campo da Gonza de Quintela de Hedroso. Non obstante, a dita comunidade ten en trámite actualmente un procedemento de revisión de esbozo coherente e axustado á proposta de revisión de Hedroso, e que, polo tanto, implica a conformidade indirecta desa terceira comunidade afectada.</p>
    <p>A superficie do MVMC Campo da Gonza, unha vez revisado o esbozo, sería de 198,15 ha fronte ás 134 ha do acordo de clasificación, o que supón un incremento do 47,9 %.</p>
    <p>Tendo en conta o anterior, emítese informe favorable sobre a revisión do esbozo do MVMC Campo da Gonza.</p>
    <p>Consideracións legais e técnicas:</p>
    <p>Único. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común. </p>
    <p>De acordo con ela, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión e axustaranse e completaranse con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 1 de febreiro de 2023, o Xurado Provincial de Montes Veciñais en Man Común acordou por unanimidade o día 17 de abril de 2023:</p>
    <p>Aprobar a proposta de revisión de esbozo do MVMC Campo da Gonza, pertencente á CMVMC de Hedroso, no concello de Viana do Bolo.</p>
    <p>Ourense, 19 de outubro de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

