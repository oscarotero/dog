---
date: '2023-11-02'
id: C3Q2-031023-0002
page: 60575
number: 208
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 3 de outubro de 2023 pola que se aproba inicialmente e se somete
  a información pública o proxecto de expropiación forzosa polo procedemento de
  taxación conxunta dos bens e dereitos que se precisan ocupar para a execución
  da ampliación do parque empresarial de Meira-Lugo (Polígono C).
range: Resolución
url: >-
  https://www.xunta.gal/dog/Publicados/2023/20231102/AnuncioC3Q2-031023-0002_gl.html
---
<p>Antecedentes de feito:</p>
    <p>Primeiro. A Comisión Provincial de Urbanismo de Lugo aprobou definitivamente o Plan xeral de ordenación urbana de Meira en sesión que tivo lugar o día 29 de decembro de 1977 (BOP do 21 de febreiro de 1977).</p>
    <p>Segundo. O 28 de xullo de 1992, a citada comisión acordou aprobar definitivamente o Plan parcial do parque empresarial de Meira (BOP Lugo, do 17 de setembro). O dito plan dividiu o parque empresarial en tres polígonos de actuación, dos cales a día de hoxe están executados os polígonos A e B e queda, polo tanto, por executar o Polígono C. Esta aprobación definitiva levaba implícita a declaración da utilidade pública e interese social das obras, instalacións e servizos previstos, así como a necesidade de ocupación, para os efectos de expropiación dos bens e dereitos necesarios para a súa execución.</p>
    <p>Terceiro. O 26 de xullo de 1994, a comisión aprobou definitivamente a modificación puntual primeira do Plan parcial do parque empresarial de Meira (BOP Lugo, do 10 de agosto). Isto implicou a introdución de cambios puntuais por razóns técnicas e pola necesidade de dar acollida a unha empresa láctea de transcendental importancia para o concello de Meira, que deu lugar a unha redución de superficie do Polígono C en beneficio do Polígono A.</p>
    <p>Cuarto. Xestión de Solo de Galicia-Xestur, S.A. (en diante, Xestur Galicia, S.A.), que actúa como promotor do citado parque empresarial, formulou o 15 de novembro de 2022 para a súa tramitación ao Instituto Galego da Vivenda e Solo (en diante, IGVS) o proxecto de expropiación dos terreos, bens e dereitos necesarios para a execución da ampliación do parque empresarial de Meira-Lugo (Polígono C) redactado pola empresa Sial Ingeniería, S.L. Na citada expropiación actúa como Administración expropiante o IGVS, en beneficio de Xestur Galicia, S.A., segundo prevé o artigo 5 do Regulamento de expropiación forzosa (Decreto do 26 de abril de 1957).</p>
    <p>Quinto. O proxecto foi informado polo Servizo de Planificación e Ordenación do Solo da Dirección Técnica de Solo, Edificación e Calidade con data do 29 de setembro de 2023.</p>
    <p>Consideracións legais:</p>
    <p>Primeira. O procedemento do expediente expropiatorio para a execución do Polígono C da modificación puntual primeira do Plan parcial do parque empresarial de Meira-Lugo iníciase en virtude da antedita aprobación definitiva e de conformidade cos artigos 117.2 da Lei 2/2016, do 10 de febreiro, do solo de Galicia, e 290.2 do Decreto 143/2016, do 22 de setembro, polo que se aproba o Regulamento da Lei 2/2016, en que establecen que a expropiación se aplicará por polígonos completos e abarcará todos os bens e dereitos neles incluídos.</p>
    <p>Segunda. O IGVS goza de potestade expropiatoria forzosa, en virtude do artigo 4.2 da Lei 3/1988, do 27 de abril, de creación do IGVS.</p>
    <p>Terceira. Trátase dunha expropiación urbanística e, como tal, regulada na Lei 2/2016, do 10 de febreiro, do solo de Galicia, no Real decreto lexislativo 7/2015, do 30 de outubro, polo que se aproba o texto refundido da Lei do solo e rehabilitación urbana, e no Decreto 143/2016, do 22 de setembro, polo que se aproba o Regulamento da Lei 2/2016.</p>
    <p>Cuarta. O expediente formúlase polo procedemento de taxación conxunta e de acordo co disposto nos artigos 117 e 118 da Lei 2/2016; 42 e seguintes do Real decreto lexislativo 7/2015; e artigo 290 e seguintes do Decreto 143/2016.</p>
    <p>Quinta. Para os efectos de fixación do prezo xusto, o seu pagamento ás persoas propietarias e a ocupación dos predios afectados, confeccionouse o oportuno expediente, de acordo coa normativa previamente citada. Este proxecto tramitarase polo procedemento de taxación conxunta e ten por obxecto a expropiación polo IGVS dos bens e dereitos necesarios para a execución do Polígono C da modificación puntual primeira do Plan parcial do parque empresarial de Meira-Lugo, e Xestur Galicia, S.A. ten a condición de beneficiaria da expropiación.</p>
    <p>Sexta. A persoa titular da Dirección Xeral do IGVS é o órgano competente para asinar a presente resolución, en virtude das competencias conferidas polo artigo 12.2.k) do Decreto 97/2014, do 24 de xullo, polo que se establece a estrutura orgánica do IGVS.</p>
    <p>De conformidade co previsto no artigo 118.2 da Lei 2/2016, do 10 de febreiro, do solo de Galicia,</p>
    <h2>ACÓRDASE:</h2>
    <p>Primeiro. Aprobar inicialmente o proxecto de expropiación forzosa polo procedemento de taxación conxunta dos bens e dereitos que se precisan ocupar para a execución do Polígono C da modificación puntual primeira do Plan parcial do parque empresarial de Meira-Lugo.</p>
    <p>Segundo. Someter a información pública polo prazo dun mes, mediante inserción de anuncios no Diario Oficial de Galicia e nun xornal dos de maior circulación na provincia, os citados proxectos de expropiación forzosa, para que aquelas persoas que poidan resultar interesadas formulen as observacións e reclamacións que xulguen convenientes, en particular, no que atinxe á titularidade ou valoración dos seus respectivos dereitos.</p>
    <p>Así mesmo, darase audiencia ao Concello de Meira e notificarase ao Ministerio Fiscal e á Delegación Provincial do Ministerio de Economía e Facenda e, para os efectos previstos no artigo 44 da Lei 39/2015, do 1 de outubro, do procedemento administrativo común das administracións públicas, publicarase no taboleiro de edictos único do Boletín Oficial del Estado.</p>
    <p>Igualmente, o expediente estará exposto polo prazo dun mes á disposición das persoas interesadas no Concello de Meira e nas oficinas da Área Provincial do IGVS en Lugo, sitas na avenida Ramón Ferreiro, 28, Lugo, das 9.00 ás 14.00 horas, ademais da páxina web do IGVS, http://igvs.xunta.gal/</p>
    <p>Durante o antedito prazo, todas aquelas persoas ou entidades que se consideren afectadas poderán presentar as alegacións que consideren oportunas dirixidas á Área Provincial do IGVS en Lugo, no enderezo avenida Ramón Ferreiro, 28, 27002 Lugo, así como nos lugares establecidos no artigo 16 da Lei 39/2015, do 1 de outubro.</p>
    <p>Terceiro. Notificar individualmente as valoracións ás persoas que aparecen como titulares de bens e dereitos nos expedientes, mediante traslado literal da correspondente folla de prezo xusto e da proposta de fixación dos criterios de valoración, para que poidan formular alegacións no prazo dun mes, contado a partir da data de notificación.</p>
    <p>Incorpórase como anexo a relación inicial de bens, dereitos e titulares.</p>
    <p>Santiago de Compostela, 3 de outubro de 2023</p>
    <footer><p>Heriberto García Porto<br>Director xeral do Instituto Galego da Vivenda e Solo</p></footer>
    <h2>ANEXO</h2>
    <h2>Relación inicial de bens, dereitos e titulares do proxecto de expropiación para a ampliación do parque empresarial de Meira-Lugo (Polígono C)</h2>
    <table>
     <tbody>
      <tr>
       <td>Núm. de orde</td>
       <td>Referencia catastral</td>
       <td>Persoas titulares</td>
       <td>Superficie (m2)</td>
       <td>Afección</td>
      </tr>
      <tr>
       <td>1</td>
       <td>27029A02900133</td>
       <td>Gra do País, S.L.</td>
       <td>31,00</td>
       <td>Parcial</td>
      </tr>
      <tr>
       <td>2</td>
       <td>27029A02900134</td>
       <td>Gra do País, S.L.</td>
       <td>54,00</td>
       <td>Parcial</td>
      </tr>
      <tr>
       <td>3</td>
       <td>27029A02900135</td>
       <td>Gra do País, S.L.</td>
       <td>419,00</td>
       <td>Parcial</td>
      </tr>
      <tr>
       <td>4</td>
       <td>27029A02900139</td>
       <td>Leonardo Torres López<br>e Josefa Feijoo Pérez</td>
       <td>186,00</td>
       <td>Parcial</td>
      </tr>
      <tr>
       <td>5</td>
       <td>27029A02900140</td>
       <td>Gra do País, S.L.</td>
       <td>307,00</td>
       <td>Parcial</td>
      </tr>
      <tr>
       <td>6</td>
       <td>27029A02900141</td>
       <td>Gra do País, S.L.</td>
       <td>1.007,00</td>
       <td>Parcial</td>
      </tr>
      <tr>
       <td>7</td>
       <td>27029A02900142</td>
       <td>Gra do País, S.L.</td>
       <td>1.146,00</td>
       <td>Parcial</td>
      </tr>
      <tr>
       <td>8</td>
       <td>27029A02900143</td>
       <td>Gra do País, S.L.</td>
       <td>3.224,00</td>
       <td>Parcial</td>
      </tr>
      <tr>
       <td>9</td>
       <td>27029A02900144</td>
       <td>Gra do País, S.L.</td>
       <td>1.376,00</td>
       <td>Parcial</td>
      </tr>
      <tr>
       <td>10</td>
       <td>27029A03000065</td>
       <td>Gra do País, S.L.</td>
       <td>2.765,00</td>
       <td>Parcial</td>
      </tr>
     </tbody>
    </table>

