---
date: '2023-04-05'
id: G0657-030423-0002
page: 22333
number: 67
agency: Consellería de Política Social e Xuventude
section: III. Outras disposicións.
title: >-
  EXTRACTO da Orde do 3 de abril de 2023 pola que se establecen as bases
  reguladoras das axudas económicas para o ano 2023 dirixidas ás persoas con
  esclerose lateral amiotrófica e se realiza a súa convocatoria (código de
  procedemento BS215A).
range: Orde
url: >-
  https://www.xunta.gal/dog/Publicados/2023/20230405/AnuncioG0657-030423-0002_gl.html
---
<p>BDNS (Identif.): 686032.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base nacional de subvencións (http://www.pap.minhap.gob.es/bdnstrans/index).</p>
    <p>Primeiro. Persoas beneficiarias</p>
    <p> 1. Poderán solicitar as axudas económicas as persoas físicas que cumpran os seguintes requisitos na data de presentación da súa solicitude:</p>
    <p>a) Ter feitos os 18 anos.</p>
    <p>b) Estar empadroado nun concello da Comunidade Autónoma de Galicia.</p>
    <p>c) Estar diagnosticadas da enfermidade da esclerose lateral amiotrófica (en diante, ELA).</p>
    <p>d) Ter recoñecida a situación de dependencia ou ter solicitada a situación de dependencia.</p>
    <p>2. Ademais, as persoas beneficiarias da axuda teñen que cumprir os requisitos establecidos no artigo 10 da Lei 9/2007, do 13 de xuño.</p>
    <p>Segundo. Obxecto</p>
    <p>Esta orde ten por obxecto establecer as bases reguladoras para a concesión de axudas económicas, a través dun procedemento baixo o réxime de concorrencia non competitiva, destinadas ás persoas con diagnóstico de ELA, así como realizar a súa convocatoria para o ano 2023 (código de procedemento administrativo BS215A).</p>
    <p>Terceiro. Bases reguladoras</p>
    <p>Orde do 3 de abril de 2023 pola que se establecen as bases reguladoras das axudas económicas para o ano 2023 dirixidas ás persoas con esclerose lateral amiotrófica e se realiza a súa convocatoria (código de procedemento BS215A).</p>
    <p>Cuarto. Gastos subvencionables e contía da axuda </p>
    <p>1. Serán subvencionables os seguintes gastos de investimento, no caso de non estaren cubertos polo Sistema público de saúde ou mutualidade correspondente:</p>
    <p>a) Adquisición de axudas técnicas para a mobilización, como andadores, guindastres, cadeiras de baño, cadeiras, cintos de transferencia e outras axudas asimilables.</p>
    <p>b) Adquisición de produtos de apoio destinados, segundo a clasificación da norma ISO 9999:2016, a:</p>
    <p>1º. Tratamento médico personalizado.</p>
    <p>2º. Adestramento e aprendizaxe de capacidades.</p>
    <p>3º. Mobilidade persoal.</p>
    <p>4º. Aseo, coidado e protección persoal.</p>
    <p>5º. Actividades domésticas.</p>
    <p>6º. Mobiliario e adaptacións para vivendas.</p>
    <p>7º. Comunicación e información.</p>
    <p>8º. Manipulación de obxectos e dispositivos.</p>
    <p>9º. Mellora e avaliación do contorno.</p>
    <p>10º. Lecer e recreación.</p>
    <p>c) Adquisición de produtos de hixiene e aseo persoal segundo o Catálogo de produtos de apoio do Centro de referencia estatal de autonomía persoal e axudas técnicas, e non incluídos na letra b) deste número.</p>
    <p>d) Adaptación funcional do fogar e o seu contorno, no caso de non estaren incluídos nas letras anteriores: modificacións ou adecuación de espazos, instalacións e equipamentos que rodean a persoa beneficiaria co obxecto de facilitar ou habilitar a realización das actividades da vida diaria no fogar de maneira máis segura, sinxela e independente. Inclúese adaptación do interior da vivenda, dos accesos a ela e das zonas de uso comín comunitario, no caso de habelas.</p>
    <p>e) Adquisición de vehículo adaptado ou adaptación de vehículo.</p>
    <p>2. Serán subvencionables os seguintes gastos correntes, no caso de non estaren cubertos polo Sistema público de saúde ou mutualidade correspondente:</p>
    <p>a) Servizos asistenciais complementarios ás prestacións da Seguridade Social ou mutualidades de previsión social prestados á persoa beneficiaria por profesionais habilitados:</p>
    <p>1º. Fisioterapia manual.</p>
    <p>2º. Fisioterapia respiratoria.</p>
    <p>3º. Terapia ocupacional.</p>
    <p>4º. Logopedia.</p>
    <p>5º. Psicoloxía.</p>
    <p>6º. Asistencia persoal/coidador profesional.</p>
    <p>b) Transporte para a asistencia a tratamentos e centros asistenciais.</p>
    <p>3. Non serán subvencionables as axudas técnicas e produtos de apoio incluídos no Catálogo xeral ortoprotésico da consellería competente en materia de saúde pública, incluído na Orde do 28 de maio de 2013 pola que se regula a prestación ortoprotésica na Comunidade Autónoma de Galicia, no caso de que a persoa solicitante cumpra os requisitos para a súa dispensación por esta.</p>
    <p>4. Non se concederá a axuda para o transporte no caso de que a persoa solicitante se encontre nalgunha das seguintes situacións:</p>
    <p>a) Ser usuaria de praza de atención residencial e contar con servizo de transporte subvencionado.</p>
    <p>b) Ser usuaria de centro de atención diúrna e contar con servizo de transporte subvencionado.</p>
    <p>5. As adquisicións e/ou servizos dos gastos subvencionables deberán estar realizados a partir do 1 de xaneiro de 2023 e ata o 8 de decembro de 2023, e estar efectivamente pagados con anterioridade á finalización do prazo de xustificación establecido no artigo 16, o 9 de decembro de 2023.</p>
    <p>6. A axuda consistirá nunha achega que pode acadar ata o 100 % do custo das actuacións subvencionables, cun máximo de 12.000 euros por persoa beneficiaria.</p>
    <p>A contía de axuda farase efectiva unha vez que se presente a documentación establecida no artigo 17.</p>
    <p> Quinto. Financiamento</p>
    <p>1. Para o financiamento destas axudas destínase un crédito de tres millóns douscentos mil euros (3.200.000,00 €), con cargo ás aplicacións orzamentarias 13.05.312D.480.0 e 13.05.312D. 780.0 (código de proxecto 2023 000138) da Lei 6/2022, do 27 de decembro, de orzamentos xerais da Comunidade Autónoma de Galicia para o ano 2023, segundo a seguinte distribución:</p>
    <table>
     <tbody>
      <tr>
       <td>Aplicación orzamentaria</td>
       <td>Importe</td>
      </tr>
      <tr>
       <td>13.05.312D.480.0</td>
       <td>1.600.000,00 €</td>
      </tr>
      <tr>
       <td>13.05.312D.780.0</td>
       <td>1.600.000,00 €</td>
      </tr>
     </tbody>
    </table>
    <p>2. De producirse remanente de crédito nunha das referidas aplicacións orzamentarias no marco do mesmo programa, reasignaranse as contías sobrantes, que se destinarán á aplicación orzamentaria a que se imputan os gastos que se van subvencionar nesta convocatoria, logo da aprobación da modificación orzamentaria que proceda.</p>
    <p>3. De conformidade co previsto no artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, poderase ampliar excepcionalmente a contía máxima dos créditos dispoñibles cando o aumento veña derivado dunha xeración, ampliación ou incorporación de crédito, cando existan remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo. </p>
    <p>4. O incremento do crédito queda condicionado á declaración de dispoñibilidade como consecuencia das circunstancias sinaladas e, de ser o caso, logo da aprobación da modificación orzamentaria que proceda. A ampliación do crédito publicarase nos mesmos medios que a convocatoria, sen que implique a apertura de prazo para presentar novas solicitudes nin o inicio de novo cómputo de prazo para resolver.</p>
    <p>Sexto. Prazo de presentación de solicitudes</p>
    <p>O prazo de presentación de solicitudes comezará ao día seguinte ao da publicación desta orde no <em>Diario Oficial de Galicia </em>e finalizará o 30 de novembro de 2023.</p>
    <p>Cando o último día do prazo sexa inhábil, entenderase prorrogado ao primeiro día hábil, segundo o artigo 30.5 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 3 de abril de 2023</p>
    <footer><p>Fabiola García Martínez<br>Conselleira de Política Social e Xuventude</p></footer>

