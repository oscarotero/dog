---
date: '2023-04-19'
id: G0426-310323-0009
page: 24248
number: 75
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 23 de marzo de 2023, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  14 de  marzo de 2023 relativa á revisión do esbozo formulada polos
  representantes do monte veciñal en man común Uzal e Outeiro Recarei,
  pertencente á Comunidade de Montes Veciñais en Man Común de Recarei, no
  concello de Bande.
range: Anuncio
url: >-
  https://www.xunta.gal/dog/Publicados/2023/20230419/AnuncioG0426-310323-0009_gl.html
---
<p>Examinada a solicitude do revisión do esbozo formulada polos representantes do MVMC Uzal e Outeiro Recarei, pertencente á CMVMC de Recarei, no concello de Bande, resultan os seguintes</p>
    <p>Feitos:</p>
    <p>Primeiro. Desde a primeira solicitude, o 26 de maio de 2022, da CMVMC de Recarei, coa cal presenta unha proposta de revisión de esbozo da planimetría do MVMC Uzal e Outeiro Recarei, recibíronse outras dúas (o 27 de xullo de 2022 e o 8 de setembro de 2022) nas cales se mellora a información inicialmente presentada.</p>
    <p>Coa solicitude achegaron a seguinte documentación:</p>
    <p>– Certificación do acordo da Asemblea Xeral do 23 de abril de 2022.</p>
    <p>– Memoria e planos.</p>
    <p>– Arquivos xeográficos en formato vectorial.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 4 de novembro de 2022 en relación coa citada solicitude. A revisión do esbozo realízase de xeito parcial, só se considera o perímetro do monte que estrema coas propiedades particulares. Queda, polo tanto, sen revisar o linde cos montes veciñais estremeiros, cos cales non se chegou a ningún acordo de avinza.</p>
    <p>O deslindamento realizado coa comunidade de Seoane, definido por 9 puntos (numerados de 0 a 8), non se pode validar en toda a súa lonxitude. Hai que desbotar o punto nº 0, que define ata o punto nº 1 o tramo de deslindamento entre a comunidade de Seoane e parcelas particulares, e o punto número 8 no cal conflúen tres montes veciñais doutras tantas comunidades (Seoane, Recarei e Sarreaus); para a aceptación deste punto nº 8 sería necesaria a conformidade da comunidade de Sarreaus.</p>
    <p>As estremas do monte veciñal quedarían como segue:</p>
    <p>Parcela Uzal: quedan perfectamente delimitadas sobre cartografía catastral os lindes norte, leste e sur coas propiedades particulares. Queda pendente a definición polo oeste co MVMC Puzos e Bustelo e Uzal.</p>
    <p>Parcela Outeiro e Recarei: quedan perfectamente delimitadas sobre cartografía catastral os lindes leste, sur e oeste coas propiedades particulares. No linde polo norte quedaría definida a estrema co MVMC Lamas de Mourijos e Portela dos veciños de Seoane, e pendente a definición da estrema co MVMC Lamas de Mourijos, Chairo e Vieiro dos veciños de Sarreaus.</p>
    <p>Tendo en conta o anterior, emítese informe favorable sobre a revisión do esbozo do MVMC Uzal e Outeiro Recarei.</p>
    <p>Consideracións legais e técnicas:</p>
    <p>Única. A Lei 7/2012, do 28 de xuño, de montes de Galicia, na súa disposición transitoria décimo terceira establece o procedemento de revisión de esbozos de montes veciñais en man común. </p>
    <p>De acordo con ela, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión e axustarse e completarse con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 4 de novembro de 2022, o Xurado Provincial de Montes Veciñais en Man Común acordou, por unanimidade, o día 27 de febreiro de 2023:</p>
    <p>Aprobar a proposta de revisión do esbozo do monte veciñal en man común MVMC Uzal e Outeiro Recarei, pertencente á CMVMC de Recarei, no concello de Bande.</p>
    <p>Ourense, 23 de marzo de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación <br>de Montes Veciñais en Man Común de Ourense</p></footer>

