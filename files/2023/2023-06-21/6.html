---
date: '2023-06-21'
id: G0657-130623-0002
page: 38803
number: 117
agency: Consellería de Política Social e Xuventude
section: III. Outras disposicións.
title: >-
  EXTRACTO da Orde do 12 de xuño de 2023 de modificación da Orde do 19 de
  outubro de 2022 pola que se establecen as bases reguladoras para a concesión
  de subvencións ás entidades locais da Comunidade Autónoma de Galicia para a
  prestación de servizos no marco da Rede galega de atención temperá nos anos
  2022 a 2024, susceptible de ser cofinanciada polo programa FSE+ Galicia
  2021-2027, e se realiza a súa convocatoria (código de procedemento BS700A).
range: Orde
url: >-
  https://www.xunta.gal/dog/Publicados/2023/20230621/AnuncioG0657-130623-0002_gl.html
---
<p>BDNS (Identif.): 655302.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/es/index).</p>
    <p>Primeiro. Entidades beneficiarias</p>
    <p>Serán entidades beneficiarias segundo o tipo de xestión:</p>
    <p>a) Xestión individual: concellos cun censo mínimo de 10.000 habitantes, incluídos os que resulten dunha fusión municipal.</p>
    <p>b) Xestión compartida: agrupacións de concellos e/ou de mancomunidades de concellos, mancomunidades de concellos e consorcios locais constituídos exclusivamente por concellos.</p>
    <p>Quedan excluídas as deputacións provinciais.</p>
    <p>Segundo. Obxecto</p>
    <p>Esta orde ten por obxecto concretar a fonte de financiamento, actualizar as contías das subvencións e o cálculo do seu importe, incrementar o crédito establecido na convocatoria inicial e proceder á apertura do prazo de presentación das solicitudes para a concesión de subvencións ás entidades locais de Galicia destinadas á prestación de servizos nos anos 2022, 2023 e 2024, ao abeiro do disposto no Decreto 183/2013, do 5 de decembro, polo que se crea a Rede galega de atención temperá, mediante xestión individual ou compartida, directa ou indirecta a través da concertación con terceiros da execución total ou parcial da actividade.</p>
    <p>Terceiro. Bases reguladoras</p>
    <p>Orde do 12 de xuño de 2023 de modificación da Orde do 19 de outubro de 2022 pola que se establecen as bases reguladoras para a concesión de subvencións ás entidades locais da Comunidade Autónoma de Galicia para a prestación de servizos no marco da Rede galega de atención temperá nos anos 2022 a 2024, susceptible de ser cofinanciada polo programa FSE+ Galicia 2021-2027, e se realiza a súa convocatoria (código de procedemento BS700A).</p>
    <p>Cuarto. Financiamento</p>
    <p>O importe do financiamento desta convocatoria será cofinanciado nunha porcentaxe do 60 % polo programa FSE+ Galicia 2021-2027, dentro do obxectivo político 4 «Unha Europa máis social e inclusiva mediante a aplicación do piar europeo de dereitos sociais»; prioridade 7 «Garantía infantil»; obxectivo específico ESO4.11 «Mellorar a igualdade e a oportunidade do acceso a uns servizos de calidade, sustentables e alcanzables, incluídos os servizos que propicien o acceso á vivenda e uns coidados centrados nas persoas, especialmente a sanidade; modernizar os sistemas de protección social, especialmente o fomento do acceso á protección social, cunha atención particular aos nenos e aos colectivos desfavorecidos; mellorar a accesibilidade, tamén para persoas con discapacidade, a efectividade e a resiliencia dos sistemas de asistencia sanitaria e de dependencia» e medida 7.K.01 «Servizo de atención temperá destinado a menores vulnerables con trastornos no seu desenvolvemento».</p>
    <p>Para o financiamento da convocatoria inicial ao abeiro da Orde do 19 de outubro de 2022 destinouse o crédito por importe total de once millóns oitocentos doce mil douscentos dezanove euros (11.812.219,00 €), imputados á aplicación 13.04.312E.460.1.</p>
    <p>En virtude da modificación desta convocatoria, increméntase o financiamento destinando nun importe total dun millón cento oitenta e nove mil novecentos trinta e nove euros con noventa e seis céntimos (1.189.939,96 €), que se imputarán á dita aplicación 13.04.312E.460.1, onde existe crédito dispoñible adecuado e suficiente procedente dos saldos de autorización correspondente aos exercicios 2023 e 2024 da convocatoria inicial.</p>
    <p>Así, a desagregación por anualidades é a seguinte:</p>
    <table>
     <tbody>
      <tr>
       <td>Anualidade</td>
       <td>Aplicación</td>
       <td>Cód. proxecto</td>
       <td>Importe</td>
      </tr>
      <tr>
       <td>2023</td>
       <td>13.04.312E.460.1</td>
       <td>2023 00145</td>
       <td>594.098,73 €</td>
      </tr>
      <tr>
       <td>2024</td>
       <td>13.04.312E.460.1</td>
       <td>2023 00145</td>
       <td>595.841,23 €</td>
      </tr>
     </tbody>
    </table>
    <p>O crédito distribuirase entre os dous programas segundo o sinalado a seguir:</p>
    <table>
     <tbody>
      <tr>
       <td>Anualidade</td>
       <td>Importe programa I</td>
       <td>Importe programa II</td>
       <td>Total</td>
      </tr>
      <tr>
       <td>2023</td>
       <td>363.596,15 €</td>
       <td>230.502,58 €</td>
       <td>594.098,73 €</td>
      </tr>
      <tr>
       <td>2024</td>
       <td>375.433,93 €</td>
       <td>220.407,30 €</td>
       <td>595.841,23 €</td>
      </tr>
     </tbody>
    </table>
    <p>Quinto. Contía</p>
    <p>En virtude da modificación, a contía máxima de subvención por entidade beneficiaria virá determinada polo número total de horas de traballo do equipo que conforma a unidade e, en todo caso, cos seguintes importes máximos en función do tipo de xestión:</p>
    <p>1º. Individual: 11.045,00 € por mes subvencionable.</p>
    <p>2º. Compartida: 14.415,00 € por mes subvencionable.</p>
    <p>Ao custo unitario engadiráselle un 35 % en concepto dos outros custos directos e os indirectos necesarios para o desenvolvemento da prestación.</p>
    <p>Sexto. Prazo de presentación de solicitudes</p>
    <p>Procede a apertura dun novo prazo de presentación das solicitudes, que será dun mes contado a partir do día seguinte ao da publicación da orde no <em>Diario Oficial de Galicia.</em></p>
    <p>As novas solicitudes presentadas tramitaranse de acordo coas bases establecidas na Orde do 19 de outubro de 2022.</p>
    <p>As entidades que xa solicitaron as axudas de conformidade coa convocatoria inicial ao abeiro da Orde do 19 de outubro de 2022 non terán que presentar unha nova solicitude.</p>
    <p>Sétimo. Outros datos</p>
    <p>Os efectos económicos que deriven para as entidades beneficiarias retrotraeranse ao inicio do período subvencionable establecido no artigo 1.2 da orde de convocatoria.</p>
    <p>Santiago de Compostela, 12 de xuño de 2023</p>
    <footer><p>Fabiola García Martínez<br>Conselleira de Política Social e Xuventude</p></footer>

