---
date: '2023-03-01'
id: V0653-080223-0010
page: 16013
number: 42
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 27 de xaneiro de 2023, da Xefatura Territorial de Ourense, pola
  que se concede a autorización administrativa previa e de construción dunha
  instalación eléctrica no concello de Celanova (expediente IN407A 2022/139-3).
range: Resolución
url: >-
  https://www.xunta.gal/dog/Publicados/2023/20230301/AnuncioV0653-080223-0010_gl.html
---
<p>Examinado o expediente instruído por solicitude de UFD Distribución Electricidad, S.A. sobre a autorización administrativa previa e de construción da instalación eléctrica que se describe a seguir:</p>
    <p>Solicitante: UFD Distribución Electricidad, S.A.</p>
    <p>Domicilio social: avenida San Luis, 77, 28033 Madrid.</p>
    <p>Denominación: regulamentación CT 32CF88 Lobeiras.</p>
    <p>Situación: lugar de Lobeiras, concello de Celanova.</p>
    <p>Orzamento: 108.356,72 €.</p>
    <p>Características principais do proxecto de execución, que foi asinado polo enxeñeiro técnico industrial Sergio Rodríguez Rodríguez, colexiado núm. 482 do COITIOU, o 16.5.2022:</p>
    <p>– LMTS, a 20 kV de alimentación a CT proxectado (2 tramos), en condutor tipo RHZ1-2OL 1×240 mm, de 4 m cada un, con orixe na LSMT CEL809 Celanova 9 e final no CT proxectado.</p>
    <p>– CT Lobeiras, compacto, telecontrolado GSM/GPRS/FO 2L1P con envolvente e manobra exterior, de 630 kVA de potencia e R/T 20.000/400-230 V, que substitúe o actual de 160 kVA, legalizado no expediente número IN407A 2016/143-3 e APS do 13.10.2017.</p>
    <p>A información pública do proxecto foi realizada mediante o Acordo desta xefatura territorial do 26 de agosto de 2022, que foi inserido no DOG do 21.9.2022 e no xornal <em>La Región</em> de Ourense do 10.9.2022. O proxecto tamén estivo en exposición pública nesta xefatura territorial e no portal de transparencia desta vicepresidencia durante o prazo regulamentario. Dentro do prazo establecido para iso, foron presentadas alegacións polo Ilustre Colexio Oficial de Enxeñeiros Industriais de Galicia relativas á falta de competencia profesional do redactor do proxecto técnico, debido á falta de especialidade. Na contestación realizada polo solicitante, xustifícase a competencia profesional ao non sobrepasarse a limitación cuantitativa de sesenta e seis mil voltios de tensión establecida no Real decreto lei 37/1977, do 13 de xuño, sobre atribucións dos peritos industriais. Ademais, esta determinación foi ratificada pola Sentenza do 9 de xullo de 2002, da sala do contencioso-administrativo, ditada no ámbito do recurso de casación núm. 7785/1994, que establece que «Los ingenieros técnicos industriales tienen ilimitadas atribuciones profesionales dentro de su especialidad y limitadas en el resto de especialidades con las limitaciones cuantitativas que se reflejaban en el artículo 1 del Real decreto ley 37/1977, de 13 de junio, sobre las atribuciones de los peritos industriales».</p>
    <p>En consecuencia, non se teñen en conta as alegacións formuladas polo Ilustre Colexio Oficial de Enxeñeiros Industriais de Galicia.</p>
    <p>Tamén foron presentadas alegacións polo propietario do predio afectado pola instalación proxectada. No expediente consta a comunicación do promotor manifestando que chegou a acordo con aquel.</p>
    <p>En consecuencia, cumpridos os trámites ordenados na Lei 24/2013, do 26 de decembro, do sector eléctrico, e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, así como na Lei 9/2021, do 25 de febreiro, de simplificación administrativa e de apoio á reactivación económica de Galicia (DOG núm. 39, do 26 de febreiro), esta xefatura territorial </p>
    <h2>RESOLVE:</h2>
    <p>Conceder a autorización administrativa previa e de construción á devandita instalación, cuxas características se axustarán en todas as súas partes ás que figuran no proxecto de execución e ás condicións técnicas e de seguridade establecidas nos regulamentos de aplicación.</p>
    <p>Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>O prazo de posta en marcha das instalacións que se autorizan será de seis meses, contados a partir da data da última autorización administrativa necesaria para a súa execución.</p>
    <p>Contra a presente resolución, que non é definitiva na vía administrativa, cabe interpor recurso de alzada ante o vicepresidente primeiro e conselleiro de Economía, Industria e Innovación no prazo dun mes, contado a partir do día seguinte ao da notificación ou publicación desta resolución, conforme o establecido no artigo 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Ourense, 27 de xaneiro de 2023</p>
    <footer><p>Alicia María López Míguez<br>Xefa territorial de Ourense</p></footer>

