---
date: '2023-04-28'
id: C3B0-250423-0001
page: 26582
number: 82
agency: Presidencia da Xunta de Galicia
section: III. Outras disposicións.
title: >-
  RESOLUCIÓN do 25 de abril de 2023, da Secretaría Xeral da Emigración, pola que
  se amplía o prazo de presentación de solicitudes da Resolución do 22 de marzo
  de 2023, pola que se regulan e se convocan as subvencións do Programa de
  axudas económicas individuais para persoas residentes no exterior para o ano
  2023 (código de procedemento PR925A).
range: Resolución
url: >-
  https://www.xunta.gal/dog/Publicados/2023/20230428/AnuncioC3B0-250423-0001_gl.html
---
<p>Mediante a Resolución do 22 de marzo de 2023 (DOG núm. 64, do 31 de marzo) reguláronse e convocáronse as subvencións do Programa de axudas económicas individuais para residentes no exterior durante o ano 2023. </p>
    <p>No artigo 8 da devandita resolución establécese un prazo de 30 días naturais, contados a partir do día seguinte ao da publicación da resolución no Diario Oficial de Galicia, para a presentación de solicitudes, prazo que remata o vindeiro día 2 de maio.</p>
    <p>As especiais circunstancias sociopolíticas e económicas concorrentes actualmente nos países onde residen a maioría das persoas da colectividade galega no exterior, agravadas ultimamente pola escaseza de combustible especialmente en Cuba e Venezuela, estánlles provocando grandes dificultades a esas persoas para poder reuniren a documentación necesaria e desprazarse ás entidades colaboradoras habilitadas para a presentación electrónica das súas solicitudes. </p>
    <p>En consecuencia, tendo en conta esas circunstancias, a finalidade asistencial deste programa e as persoas a que se dirixe, resulta aconsellable ampliar o prazo de presentación de solicitudes, o cal non prexudica dereitos de terceiros.</p>
    <p>Con carácter xeral, o artigo 32 da Lei 39/2015, do 1 de outubro, do procedemento administrativo común das administracións públicas (LPACAP), prevé a posibilidade de que a Administración poida conceder unha ampliación dos prazos establecidos se as circunstancias o aconsellan e con iso non se prexudican dereitos de terceiros, por un período que non exceda a metade destes. Os acordos sobre a ampliación non serán susceptibles de recurso.</p>
    <p>Por todo o cal, de conformidade co disposto no artigo 32 da LPACAP e co resto da normativa aplicable, </p>
    <h2>RESOLVO:</h2>
    <p>Artigo único. Ampliación do prazo de presentación de solicitudes</p>
    <p>Ampliar o prazo de presentación de solicitudes previsto no artigo 8 da Resolución do 22 de marzo de 2023, pola que se regulan e se convocan as subvencións do Programa de axudas económicas individuais para residentes no exterior durante o ano 2023, ata o 12 de maio de 2023, incluído. </p>
    <p>Santiago de Compostela, 25 de abril de 2023</p>
    <footer><p>Antonio Rodríguez Miranda<br>Secretario xeral da Emigración</p></footer>

