---
date: '2023-01-05'
id: G0532-131222-0002
page: 1425
number: 4
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  EXTRACTO da Orde do 13 de decembro de 2022 pola que se establecen as bases
  reguladoras das axudas para a prevención dos danos que causan determinadas
  especies de fauna silvestre e se convocan para o ano 2023 (código de
  procedemento MT809D).
range: Orde
url: >-
  https://www.xunta.gal/dog/Publicados/2023/20230105/AnuncioG0532-131222-0002_gl.html
---
<p>BDNS (Identif.): 664698.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Persoas beneficiarias</em></p>
    <p>1. Liña para a prevención de danos ocasionados polo lobo e o oso:</p>
    <p>Poderanse acoller a estas axudas as persoas físicas ou xurídicas titulares de explotacións gandeiras do tipo de gando bovino, ovino, cabrún, porcino da raza Celta, equino e apícola que figuren incluídas no Rexistro Xeral de Explotacións Gandeiras (Rega) de Galicia.</p>
    <p>2. Liña para prevención de danos ocasionados polo xabaril.</p>
    <p>Poderanse acoller a estas axudas:</p>
    <p>a) As persoas físicas ou xurídicas que exercen a actividade agraria e estean inscritas no Rexistro de Explotacións Agrarias de Galicia (Reaga).</p>
    <p>b) As explotacións agrarias destinadas ao autoconsumo.</p>
    <p>Segundo. <em>Obxecto</em></p>
    <p>Establecer as bases reguladoras dunha liña de axudas a favor das persoas titulares de explotacións agrícolas e/ou gandeiras afectadas polos ataques de especies de fauna silvestre (lobo, oso e xabaril), coa finalidade de fomentar a aplicación de medidas de protección, para o que se incentivará a adquisición de elementos preventivos dos danos que poidan ocasionar estas especies, e convocalas para o ano 2023 (código de procedemento MT809D).</p>
    <p>Terceiro. <em>Bases reguladoras e convocatoria</em></p>
    <p>Orde do 13 de decembro de 2022 pola que se establecen as bases reguladoras das axudas para a prevención dos danos que causan determinadas especies de fauna silvestre e se convocan para o ano 2023 (código de procedemento MT809D).</p>
    <p>Cuarto. <em>Contía</em></p>
    <p>a) Liña de prevención de danos ocasionados polo lobo: comprenderá ata un importe de setecentos mil € (700.000 €), que se destinarán para a adquisición e mantemento de cans protectores e defensores do gando, pastores eléctricos e cerrumes móbiles de malla electrificada.</p>
    <p>b) Liña de prevención de danos ocasionados polo oso: comprenderá ata un importe de vinte mil € (20.000 €), que se destinarán para a adquisición de pastores eléctricos.</p>
    <p> c) Liña de prevención de danos ocasionados polo xabaril: comprenderá ata un importe de douscentos oitenta e seis mil catrocentos trinta e oito € (286.438 €), que se destinarán para a adquisición de pastores eléctricos.</p>
    <p>A repartición anterior aplicarase sen prexuízo de que, unha vez atendidas todas as solicitudes para cada liña de actuación, poida utilizarse o posible orzamento sobrante nunha delas para atender solicitudes na outra.</p>
    <p>Subvencionarase a adquisición de:</p>
    <p>1. Cans para a protección e defensa do gando: para súa adquisición, ata un importe máximo de 300 € por can, e para os gastos de mantemento, ata 200 € por can.</p>
    <p>2. Adquisición de pastores eléctricos. A contía máxima da axuda por explotación é de 600 €.</p>
    <p>3. Adquisición de cerrumes móbiles de malla electrificada. A contía máxima da axuda será de 100 euros por malla de 50 m, ata un máximo de 8 mallas por explotación.</p>
    <p>Quinto. <em>Prazo de presentación de solicitudes</em></p>
    <p>O prazo de presentación das solicitudes de axuda será dun mes a partir do día seguinte ao da publicación da orde no DOG.</p>
    <p>Santiago de Compostela, 13 de decembro de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

