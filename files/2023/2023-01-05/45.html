---
date: '2023-01-05'
id: V0653-151222-0010
page: 2355
number: 4
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 14 de decembro de 2022, da Dirección Xeral de Planificación
  Enerxética e Recursos Naturais, pola que se outorgan a UFD Distribución
  Electricidad, S.A. as autorizacións administrativas previa e de construción
  para a renovación do parque de 15 kV da subestación eléctrica Sárdoma 132/15
  kV, no termo municipal de Vigo (expediente IN407A 2022/134-4).
range: Resolución
url: >-
  https://www.xunta.gal/dog/Publicados/2023/20230105/AnuncioV0653-151222-0010_gl.html
---
<p>Feitos:</p>
    <p>1. O 13.4.2022, UFD Distribución Electricidad, S.A. (en diante, UFD) presentou, ante a Xefatura Territorial de Pontevedra desta consellería (en diante, xefatura territorial), a solicitude de autorización administrativa previa e autorización administrativa de construción para a renovación do parque de 15 kV da subestación eléctrica Sárdoma 132/15 kV, á cal se lle asignou o número de expediente IN407A 2022/134-4.</p>
    <p>Esta solicitude acompañouse da seguinte documentación técnica:</p>
    <p>• Proxecto de execución denominado subestación Sárdoma 132/15 kV-Blindaxe de MT. Proxecto técnico administrativo, asinado polo enxeñeiro industrial Diego Berguño Suárez (colexiado nº 4.290 do Colexio de Enxeñeiros Industriais de Asturias) e visado por este colexio, con nº 20220458V e data 31.3.2022, cun orzamento total de 1.290.928,49 euros, e no cal se incorpora a declaración responsable do técnico proxectista (segundo o exixido no artigo 53.1.b) da Lei 24/2013, do 26 de decembro).</p>
    <p>• Estudo de seguridade e saúde e estudo de xestión de residuos, asinados polo técnico proxectista e visados polo citado colexio con nº 20211383V e data 25.10.2021.</p>
    <p>Segundo consta no proxecto presentado, actualmente a referida subestación, propiedade de UFD e localizada na parroquia de Sárdoma, no termo municipal de Vigo, está conformada polas seguintes instalacións:</p>
    <p>• Dous transformadores de potencia (T-I e T-II) de 136/15,75 kV e 40 MVA cada un.</p>
    <p>• Parque convencional de 132 kV, en intemperie e configurado en dobre barra, coas seguintes posicións: 3 posicións de liña (Pazos de Borbén, Mos e Balaídos), 1 posición de acoplamento de barras, 2 posicións de transformador (T-I e T-II) e 1 posición de medida de tensión de barras de 132 kV.</p>
    <p>• Parque blindado de 15 kV, en interior de edificio con celas de albanelaría e configurado en dobre barra, coas seguintes posicións: 14 posicións de liña (Beade, López Neira-1, Moledo, López Neira-2, Hospital Meixoeiro, Martínez Garrido-Cog. Troncalva Solar, Seur-Balaídos, Seixo, Alcampo, López Neira-3, Álvarez, Reserva, Álvarez-Peinador e Reserva), 2 posicións de acoplamento lonxitudinal de barras, 2 posicións de acoplamento transversal de barras, 2 posicións de secundario de transformador (T-I e T-II), 2 posicións de transformador de SS.AA. (15/0,42 kV de 250 kVA) e 2 posicións de medida de tensión de barras.</p>
    <p>A actuación proxectada ten por obxecto a renovación completa do parque de 15 kV, instalando un conxunto de celas blindadas de dobre barra no interior do edificio existente dentro da subestación, e consistirá na blindaxe do parque de 15 kV mediante a instalación de celas illadas en SF6, na sala do edificio ocupada polas antigas celas de media tensión, en que se albergarán dous novos transformadores para SS.AA. de 15/0,42 kV e 160 kVA cada un.</p>
    <p>2. O 12.12.2022, a xefatura territorial, logo de rematada a instrución do expediente IN407A 2022/134-4, deu traslado del á Dirección Xeral de Planificación Enerxética e Recursos Naturais para os efectos da súa resolución. A xefatura territorial incorporou ao expediente o informe favorable dos seus servizos técnicos, do 30.11.2022.</p>
    <p>Consideracións legais e técnicas:</p>
    <p>1. A Dirección Xeral de Planificación Enerxética e Recursos Naturais é competente para resolver este expediente, de conformidade co disposto no Decreto 73/2022, do 25 de maio, polo que se fixa a estrutura orgánica das vicepresidencias e das consellerías da Xunta de Galicia (DOG nº 101, do 27 de maio), no artigo 28 do Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG nº 126, do 4 de xullo), e no Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>2. A lexislación de aplicación ao presente expediente é a seguinte:</p>
    <p>• Lei 24/2013, do 26 de decembro, do sector eléctrico.</p>
    <p>• Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>• Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>• Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>• Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>• Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>• Resolución do 19 de febreiro de 2014, da Dirección Xeral de Enerxía e Minas, pola que se aproba o procedemento de autorización administrativa de construción, de acordo co previsto na Lei 24/2013, do 26 de decembro, do sector eléctrico (DOG nº 54, do 19 de marzo de 2014).</p>
    <p>3. Informe, emitido o 30.11.2022 polos servizos técnicos da xefatura territorial, en que se conclúe que non se presentan obxeccións técnicas para continuar coa tramitación do proxecto da subestación Sárdoma 132/15 kV-Blindaxe de MT. Proxecto técnico administrativo.</p>
    <p>De acordo con todo o anterior, </p>
    <h2>RESOLVO:</h2>
    <p>1. Outorgar a UFD Distribución Electricidad, S.A. as autorizacións administrativas previa e de construción para a renovación do parque de 15 kV da subestación eléctrica Sárdoma 132/15 kV, no termo municipal de Vigo (expediente IN407A 2022/134-4).</p>
    <p>Todo isto de acordo coas seguintes condicións:</p>
    <p>1. As instalacións que se autorizan terán que realizarse de acordo coas especificacións e planos que figuran no proxecto de execución denominado subestación Sárdoma 132/15 kV-Blindaxe de MT. Proxecto técnico administrativo, asinado polo enxeñeiro industrial Diego Berguño Suárez (colexiado nº 4.290 do Colexio de Enxeñeiros Industriais de Asturias) e visado por este colexio, con nº 20220458V e data 31.3.2022, e no cal figura un orzamento total de 1.290.928,49 euros.</p>
    <p>2. A empresa promotora (UFD Distribución Electricidad, S.A.) asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manteñan as condicións regulamentarias de seguridade. En todo momento deberán cumprirse as normas e directrices vixentes que resulten de aplicación, en particular canto establece o Regulamento sobre condicións técnicas e garantías de seguridade nas instalacións eléctricas de alta tensión e as súas instrucións técnicas complementarias ITC-RAT 01 a 23, aprobado polo Real decreto 337/2014, do 9 de maio, e o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobado polo Real decreto 223/2008, do 15 de febreiro.</p>
    <p>3. Para introducir modificacións nas instalacións que afecten datos básicos do proxecto será necesaria a autorización previa da Dirección Xeral de Planificación Enerxética e Recursos Naturais; non obstante, a xefatura territorial poderá autorizar as modificacións de detalle do proxecto que resulten procedentes e deberá comunicar á dita dirección xeral todas as resolucións que se diten en aplicación da citada facultade.</p>
    <p>4. O prazo para a posta en marcha das instalacións que se autorizan será de dezaoito meses, contados a partir da data da última autorización administrativa necesaria para a súa execución. Unha vez construídas estas instalacións, a empresa promotora deberá presentar a solicitude de autorización de explotación ante a xefatura territorial, quen deberá estendela tras as comprobacións técnicas que considere oportunas.</p>
    <p>5. O incumprimento das condicións e requisitos establecidos nesta resolución ou a variación substancial dos orzamentos que determinaron a súa adopción poderán dar lugar á súa revogación, logo de audiencia ao promotor, de conformidade co disposto no artigo 53.10 da Lei 24/2013, do 26 de decembro.</p>
    <p>6. Estas autorizacións adóptanse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da referida infraestrutura eléctrica, en especial as relativas á ordenación do territorio e ao ambiente, tal e como dispón o título VII do Real decreto 1955/2000, do 1 de decembro.</p>
    <p>7. Esta resolución publicarase no <em>Diario Oficial de Galicia</em>, de acordo co establecido no artigo 48.2 da Lei 9/2021, do 25 de febreiro.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o vicepresidente primeiro e conselleiro de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 14 de decembro de 2022</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>

