---
date: '2023-07-07'
id: G0656-280623-0002
page: 42139
number: 129
agency: Consellería de Promoción do Emprego e Igualdade
section: III. Outras disposicións.
title: >-
  EXTRACTO da Resolución do 27 de xuño de 2023, da Secretaría Xeral da
  Igualdade, pola que se establecen as bases reguladoras das axudas do programa
  Emega para o fomento do emprendemento feminino en Galicia, cofinanciadas pola
  Unión Europea no marco do Programa FSE+ Galicia 2021-2027, e se procede á súa
  convocatoria para o ano 2023 (código de procedemento SI429A).
range: Resolución
url: >-
  https://www.xunta.gal/dog/Publicados/2023/20230707/AnuncioG0656-280623-0002_gl.html
---
<p>BDNS (Identif.): 706327.</p>
    <p>De conformidade co previsto no artigo 17.3.b) e no artigo 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. <em>Persoas beneficiarias</em></p>
    <p>Poderán ser beneficiarias das axudas do programa Emega as empresas privadas formadas por mulleres que inicien a súa actividade económica ou formalicen os seus plans de reactivación e/ou mellora no período comprendido entre o 1 de agosto de 2022 e a data do fin do prazo de presentación de solicitudes, sempre que cumpran todas as condicións e requisitos comúns e os específicos da correspondente liña ou tipo de axuda previstos nas bases reguladoras.</p>
    <p>Debe tratarse de empresas coa categoría de micro ou pequenas empresas, calquera que sexa a forma xurídica que adopten: empresarias individuais, sociedades civís, comunidades de bens ou sociedades mercantís, incluídas as sociedades laborais, as cooperativas de traballo asociado e as sociedades profesionais.</p>
    <p>Segundo. <em>Obxecto</em></p>
    <p>As axudas concédense en réxime de concorrencia competitiva e teñen por obxecto apoiar e fomentar o emprendemento feminino en Galicia e a creación de emprego, por conta propia e por conta allea, para mulleres.</p>
    <p>O programa Emega comprende as seguintes liñas e axuda complementaria: a) Liña Emprende: liña de axudas económicas mediante incentivos para promover a posta en marcha de novas iniciativas empresariais; b) Liña Activa: liña de axudas económicas mediante incentivos para favorecer a reactivación, consolidación e mellora de empresas para paliar unha situación económica adversa e acadar o necesario equilibrio empresarial para asegurar a súa pervivencia e consolidación no actual contexto económico; c) Liña ITEF: liña de axudas económicas mediante incentivos para impulsar a implantación de iniciativas empresariais de carácter innovador, con contido científico ou con base tecnolóxica; d) axuda complementaria Concilia: co obxecto de a promover a conciliación da vida persoal, familiar e laboral, en dúas modalidades: Concilia-promotoras e Concilia-persoas traballadoras por conta allea.</p>
    <p>Terceiro. <em>Bases reguladoras</em></p>
    <p>Resolución do 27 de xuño de 2023, da Secretaría Xeral da Igualdade, pola que se establecen as bases reguladoras das axudas do programa Emega para o fomento do emprendemento feminino en Galicia, cofinanciadas pola Unión Europea no marco do Programa FSE+ Galicia 2021-2027, e se procede á súa convocatoria para o ano 2023 (código de procedemento SI429A).</p>
    <p>Cuarto. <em>Importe</em></p>
    <p>A contía das axudas establécese en función da liña solicitada e do número de postos de traballo xerados ou mantidos para mulleres, por conta propia e por conta allea, de acordo co seguinte:</p>
    <p>a) Liña Emprende: incentivos desde 10.000 euros ata 22.000 euros.</p>
    <p>b) Liña Activa: incentivos desde 8.000 euros ata 17.000 euros.</p>
    <p>c) Liña ITEF: incentivos desde 18.000 euros ata 42.000 euros.</p>
    <p>d) Axuda complementaria concilia:</p>
    <p>• Concilia-promotoras: incentivo de 3.000 euros.</p>
    <p>• Concilia-persoas traballadoras por conta allea: incentivos desde 1.000 euros a 5.000 euros.</p>
    <p>Para a concesión destas axudas destínase crédito por un importe total de catro millóns oitocentos doce mil douscentos sesenta e catro euros (4.812.264 euros). Estas axudas están cofinanciadas nun 60 % polo Fondo Social Europeo Plus (FSE+) no marco do Programa FSE+ Galicia 2021-2027.</p>
    <p>Estas axudas están sometidas ao réxime de minimis nos termos establecidos no Regulamento (UE) nº 1407/2013 da Comisión, do 18 de decembro.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes será dun mes contado a partir do día seguinte ao da publicación desta resolución no <em>Diario Oficial de Galicia.</em> Entenderase como último día do prazo o correspondente ao mesmo ordinal do día da publicación. Se o último día de prazo é inhábil, entenderase prorrogado ao primeiro día hábil seguinte, e se no mes do vencemento non houber día equivalente ao inicial do cómputo, entenderase que o prazo expira o último do mes.</p>
    <p>Santiago de Compostela, 27 de xuño de 2023</p>
    <footer><p>Sandra Vázquez Domínguez<br>Secretaria xeral da Igualdade</p></footer>

