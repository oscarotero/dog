---
date: '2023-03-17'
id: G0532-090323-0003
page: 18466
number: 54
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 7 de marzo de 2023, da Dirección Xeral de Ordenación do
  Territorio e Urbanismo, pola que se fai pública a aprobación definitiva da
  modificación puntual número 8 das normas subsidiarias de planeamento municipal
  do Concello de Bergondo, no núcleo rural de Gandarío.
range: Resolución
url: >-
  https://www.xunta.gal/dog/Publicados/2023/20230317/AnuncioG0532-090323-0003_gl.html
---
<p>En cumprimento do disposto no artigo 82 da Lei 2/2016, do 10 de febreiro, do solo de Galicia, e nos artigos 144.18 e 199 do Decreto 143/2016, do 23 de setembro, polo que se aproba o seu regulamento, faise pública a aprobación definitiva da modificación puntual número 8 das normas subsidiarias de planeamento municipal do Concello de Bergondo (A Coruña), no núcleo rural de Gandarío, mediante Orde da conselleira de Medio Ambiente, Territorio e Vivenda, do 3 de marzo de 2023, que figura como anexo.</p>
    <p>Unha vez inscrita a devandita modificación puntual das Normas Subsidiarias de planeamento municipal no Rexistro de Ordenación do Territorio e Planeamento Urbanístico de Galicia, a súa documentación íntegra, incluído o extracto ambiental, poderá consultarse na seguinte ligazón: https://cmatv.xunta.gal/rexistro-de-planeamento-urbanistico-de-galicia</p>
    <p>Así mesmo, o informe ambiental estratéxico e a demais documentación do procedemento de avaliación ambiental do referido plan poderá ser consultada na seguinte ligazón:</p>
    <p>https://cmatv.xunta.gal/plans-e-programas-por-tipoloxia?p_p_id=aaeTipology_WAR_aae&amp;p_p_lifecycle=0&amp;p_p_state=normal&amp;p_p_mode=view&amp;p_p_col_id=column-2&amp;p_p_col_count=1&amp;_aaeTipology_WAR_aae__spage=%2Fportlet_action%2Faae%2FdetalleProxecto%3Fid%3D1816&amp;_aaeTipology_WAR_aae_id=1816</p>
    <p>Santiago de Compostela, 7 de marzo de 2023</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>
    <h2>ANEXO</h2>
    <h3>Orde de aprobación definitiva da modificación puntual número 8 das normas subsidiarias de planeamento municipal do Concello de Bergondo (A Coruña), no núcleo de Gandarío.</h3>
    <p>O Concello de Bergondo remite a modificación puntual referida para os efectos do artigo 60.14 e seguintes da Lei 2/2016, do solo de Galicia (LSG), que corresponde co artigo 144.14 e seguintes do seu regulamento aprobado por Decreto 143/2016 (RLSG).</p>
    <p>Analizada a documentación achegada e, vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Bergondo dispón dunhas normas subsidiarias de planeamento municipal aprobadas definitivamente pola Comisión Provincial de Urbanismo da Coruña o 28.10.1992 (texto refundido do 2.12.1992).</p>
    <p>2. O arquitecto municipal emitiu informe sobre a documentación ambiental o 9.5.2016.</p>
    <p>3. A Secretaría Xeral de Ordenación do Territorio e Urbanismo (SXOTU) emitiu o 22.7.2016 informe de contestación no trámite de consultas previsto no artigo 60.4 da LSG.</p>
    <p>4. A Secretaría Xeral de Calidade Ambiental e Avaliación Ambiental formulou o informe ambiental estratéxico o 29.8.2016 (DOG 28.9.2016) resolvendo non someter a modificación a avaliación ambiental estratéxica ordinaria. No marco das consultas previas, contestaron, ademais da SXOTU, o Instituto de Estudos do Territorio, o 10.1.2017; e a Dirección Xeral de Pesca, Acuicultura e Innovación Tecnolóxica, o 12.8.2016.</p>
    <p>5. Constan informes municipais do arquitecto, do 8.5.2017 e 16.11.2017; e do xurídico, do 15.11.2017, en relación co documento de aprobación inicial e a súa tramitación.</p>
    <p>6. O concello solicitou con carácter previo á aprobación inicial os seguintes informes:</p>
    <p>a) Deputación Provincial da Coruña: informe do 1.6.2018, desfavorable; e posterior informe do 22.3.2019, favorable.</p>
    <p>b) Axencia Galega de Infraestruturas: informe do 19.1.2018, emendado o 27.7.2018, sobre estradas, no que sinala que non hai afeccións á rede de estradas autonómicas.</p>
    <p>c) Dirección Xeral de Aviación Civil: informe do 2.3.2018, con observacións.</p>
    <p>7. Constan informes municipais, técnicos (do 30.10.2019 e 7.11.2019) e xurídico (18.11.2019), favorables á aprobación inicial.</p>
    <p>8. O concello pleno aprobou inicialmente a modificación puntual en sesión do 28.11.2019.</p>
    <p>9. A modificación foi sometida a información pública por dous meses (<em>La Voz de Galicia </em>do 15.1.2020 e DOG do 15.1.2020), sen que fosen presentadas alegacións.</p>
    <p>10. No que afecta os informes sectoriais autonómicos e audiencia aos concellos limítrofes (artigo 60.7 da LSG) a DXOTU emitiu informe sobre o resultado do trámite o 10.9.2020:</p>
    <p>a) Foron emitidos os seguintes informes sectoriais autonómicos:</p>
    <p>• Dirección Xeral de Patrimonio Cultural: informe do 17.6.2020, favorable.</p>
    <p>• Instituto de Estudos do Territorio: informe do 29.5.2020, sen obxeccións.</p>
    <p>• Augas de Galicia: informe do 10.6.2020, favorable.</p>
    <p>• Dirección Xeral de Ordenación do Territorio e Urbanismo: informe do 1.6.2020, en materia de costas, sen obxeccións; e informe do 22.7.2020 sobre a adaptación ao Plan de ordenación do litoral, sen observacións.</p>
    <p>• Dirección Xeral de Calidade Ambiental e Cambio Climático: informe do 20.5.2020 canto que non constan solos contaminados no ámbito da modificación.</p>
    <p>• Servizo de Montes da Consellería do Medio Rural: informe do 25.5.2020, canto que non se afecta ningún monte de xestión pública ni veciñal en man común.</p>
    <p>b) Foron solicitados os informes da Dirección Xeral de Defensa do Monte e da Dirección Xeral de Emerxencia e Interior, sen que non fosen emitidos en prazo.</p>
    <p>c) Deuse audiencia aos concellos limítrofes de Abegondo, Betanzos, Cambre, Paderne e Sada. Recibiuse resposta de Cambre (11.5.2020, sen obxeccións) e de Paderne (26.3.2020, sen obxeccións).</p>
    <p>11. A Subdirección Xeral de Planificación e Protección Civil emitiu o 25.5.2020 un informe en que se indica que non é necesario o informe da Comisión Galega de Protección Civil.</p>
    <p>12. En materia de informes sectoriais non autonómicos, no expediente constan os seguintes:</p>
    <p>a) Ministerio de Defensa: informe do 21.2.2020, favorable.</p>
    <p>b) Área de Fomento da Subdelegación do Goberno na Coruña: informe do 3.3.2020, de non afectación a bens do Estado ou das entidades xestoras da Seguridade Social nin as propiedades ou zonas de servidume afectadas á defensa nacional.</p>
    <p>c) Deputación Provincial da Coruña: informe do 8.5.2020, favorable.</p>
    <p>d) Dirección Xeral de Política Enerxética e Minas do Ministerio para a Transición Ecolóxica: informe do 4.3.2020, con observacións de carácter xeral.</p>
    <p>13. Constan informes municipais técnico (do 5.5.2021 e 19.5.2021) e xurídico (19.5.2021) favorables á aprobación provisional.</p>
    <p>14. A modificación foi aprobada provisionalmente polo concello en pleno de data 27.5.2021.</p>
    <p>15. A Dirección Xeral de Ordenación do Territorio e Urbanismo emitiu o 19.7.2021 informe autonómico favorable en materia de costas sobre a modificación puntual.</p>
    <p>16. A Dirección Xeral da Costa e do Mar do Ministerio para a Transición Ecolóxica e o Reto Demográfico emitiu o 19.12.2021 informe favorable, con necesidade de representar nos planos as liñas de dominio público marítimo-terrestre, servidumes e zona de influencia.</p>
    <p>17. O arquitecto municipal emitiu informes o 3.3.2022 e o 18.3.2022 sobre o documento presentado (formado por planos) para dar cumprimento ao informe estatal en materia de costas. Consta informe xurídico do 21.3.2022, favorable. O concello pleno 31.3.2022 aprobou a adaptación da modificación puntual ao informe favorable en materia de costas.</p>
    <p>18. O concello remitiu o expediente para os efectos da súa aprobación definitiva que tivo entrada no Rexistro Xeral da Xunta de Galicia o día 18.5.2022.</p>
    <p>19. A Dirección Xeral de Calidade Ambiental, Sostibilidade e Cambio Climático resolveu o 7.6.2022 prorrogar a vixencia do informe ambiental estratéxico por un prazo de 2 anos, contados desde o 28.9.2022.</p>
    <p>20. O concello remitiu documentación adicional que tivo entrada na Xunta de Galicia o 4.11.2022, nomeadamente expediente administrativo, proxecto coa dilixencia de aprobación provisional e declaracións responsables. O Servizo de Urbanismo da Coruña requiriu nova emenda o 2.12.2022, que o concello cumprimentou o 19.12.2022.</p>
    <p>II. Obxecto e descrición do proxecto.</p>
    <p>1. O ámbito da modificación aprobada inicial e provisionalmente limítase ás parcelas afectadas pola alteración das aliñacións da vía perpendicular á estrada provincial DP-0809 de acceso á praia de Gandarío, desde a estrada autonómica AC-162, excluíndo as vías provinciais que incluía o borrador. O ámbito está clasificado case totalmente como solo urbano de núcleo rural (solo de núcleo rural segundo a disposición transitoria 1ª.2.c) da LSG) e no seu extremo leste como solo urbanizable SUR (ao que é de aplicación o disposto na LSG para o solo rústico, segundo a disposición transitoria 1ª.2.c) e d) da LSG).</p>
    <p>2. As normas subsidiarias vixentes establecen as aliñacións en planos (cun largo de 6 m) e texto (artigo 107, que establece un largo mínimo de 8 m en todo caso).</p>
    <p>3. A modificación ten por obxecto executar a sentenza 4056/2014 do Tribunal Superior de Xustiza de Galicia con base no informe do arquitecto municipal do 21.9.2015, trazando as aliñacións garantindo un largo proxectado de 8 m para a vía incluída no ámbito. Así mesmo, modifícase o artigo 107 da normativa do plan (regulador das aliñacións na zona residencial extensiva-vivenda unifamiliar), de xeito que cando nos planos de ordenación das normas se grafe unha dimensión menor a 8 m prevalecerá esta. Estas modificacións coinciden no borrador (dentro do ámbito final) e nos documentos de aprobación inicial e provisional.</p>
    <p>4. O ámbito da modificación está afectado polo Plan de ordenación do litoral de Galicia e incluído dentro da área de mellora ambiental e paisaxística. Así mesmo, no seu extremo leste, está afectado por un corredor (plano AL 12).</p>
    <p>III. Análise e consideracións.</p>
    <p>1. Razóns de interese público (artigo 83.1 e concordantes da LSG): a execución dunha sentenza e a regularización da rede viaria poden ser conceptuadas como de interese público para os efectos da formulación dunha modificación do plan xeral.</p>
    <p>2. O proxecto aprobado provisionalmente cumpre as observacións formuladas no punto III.2.a) e b) do informe da SXOTU do 22.7.2016. Porén, debe corrixirse no punto 1.5 da memoria, a categorización asignada ao solo clasificado como urbanizable polas normas subsidiarias (extremo leste do ámbito) por canto por aplicación da disposición transitoria 1ª.2.c) e d), a esta zona correspóndelle a categoría de solo rústico de protección das augas (zona de policía de leitos).</p>
    <p>A competencia para resolver a aprobación definitiva do planeamento xeral corresponde á Conselleira de Medio Ambiente, Territorio e Vivenda, de conformidade co disposto nos artigos 60.16, 61.1, 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da consellería.</p>
    <p>IV. Resolución.</p>
    <p>En consecuencia, e ao abeiro do disposto nos artigos 83 e 60.16 da LSG,</p>
    <p class="dog-titulo">RESOLVO:</p>
    <p>1. Outorgar a aprobación definitiva á modificación puntual nº 8 das NSP do Concello de Bergondo, no núcleo de Gandarío, coa condición sinalada no punto III.2.a) anterior.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a MP no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no BOP a Normativa e Ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao concello.</p>
    <p>5. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, de 13 de xullo, reguladora da xurisdición contencioso-administrativa.</p>

