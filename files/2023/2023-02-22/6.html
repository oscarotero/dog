---
date: '2023-02-22'
id: G0482-140223-0002
page: 15170
number: 37
agency: Instituto Galego do Consumo e da Competencia
section: III. Outras disposicións.
title: >-
  RESOLUCIÓN do 6 de febreiro de 2023 sobre delegación de competencias na
  Dirección deste instituto.
range: Resolución
url: >-
  https://www.xunta.gal/dog/Publicados/2023/20230222/AnuncioG0482-140223-0002_gl.html
---
<p>O Decreto 118/2016, do 4 de agosto, polo que se crea o Instituto Galego do Consumo e da Competencia e se aproban os seus estatutos, establece no artigo 10 dos estatutos as funcións da presidencia, entre as cales se atopa a representación institucional do Instituto, sen prexuízo das delegacións que se poidan establecer na Dirección.</p>
    <p>O Instituto Galego do Consumo e da Competencia é un organismo autónomo encadrado dentro das entidades públicas instrumentais reguladas no título III da Lei 16/2010, do 17 de decembro, de organización e funcionamento da Administración xeral e do sector público autonómico de Galicia. O dito organismo está adscrito á consellería competente en materia de consumo.</p>
    <p>A actividade administrativa do Instituto Galego do Consumo e da Competencia implica unha concentración de funcións arredor do seu presidente que aconsella, dado o seu volume, recorrer á delegación de competencias noutros órganos, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1.</p>
    <p>A delegación de competencias permite a axilización administrativa necesaria e redunda en beneficio tanto da Administración como dos administrados, dentro do máis rigoroso respecto ás garantías xurídicas que a tutela dos intereses públicos exixe.</p>
    <p>Na súa virtude, facendo uso das facultades que me confire o artigo 43.3 da Lei 1/1983, do 22 de febreiro, de normas reguladoras da Xunta e da súa Presidencia; o artigo 9 da Lei 40/2015, do 1 de outubro, de réxime xurídico do sector público; o artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e demais disposicións de xeral aplicación,</p>
    <h2>DISPOÑO:</h2>
    <p>Artigo 1. <em>Delegación na Dirección</em></p>
    <p>Delégase na persoa titular da Dirección do Instituto Galego do Consumo e da Competencia a seguinte competencia:</p>
    <p>– Representar o Instituto Galego do Consumo e da Competencia perante a Axencia Estatal de Administración Tributaria para os efectos da concesión de autorizacións para a obtención do certificado de representante expedido pola Fábrica Nacional de Moeda e Timbre.</p>
    <p>Artigo 2. <em>Réxime xurídico da delegación de competencias</em></p>
    <p>1. Os actos e resolucións administrativas ditados por delegación farán constar esta circunstancia, con referencia ao número e data da súa publicación no <em>Diario Oficial de Galicia</em>, e consideraranse ditados polo órgano delegante.</p>
    <p>2. En calquera momento, a persoa titular da presidencia poderá reclamar o exercicio da competencia delegada por esta resolución.</p>
    <p>3. En todo caso, quedan excluídos das delegacións contidas nesta resolución os supostos previstos no artigo 6.4 da Lei 16/2010, do 17 de decembro, de organización e funcionamento da Administración xeral e do sector público de Galicia; no artigo 9.2 da Lei 40/2015, do 1 de outubro, de réxime xurídico do sector público, e no artigo 44.2 da Lei 1/1983, do 22 de febreiro, de normas reguladoras da Xunta e da súa Presidencia.</p>
    <p>Disposición derradeira única. <em>Entrada en vigor</em></p>
    <p>Esta resolución entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 6 de febreiro de 2023</p>
    <footer><p>Francisco José Conde López<br>Presidente do Instituto Galego do Consumo e da Competencia</p></footer>

