---
date: '2023-06-13'
id: G0655-300523-0001
page: 36369
number: 111
agency: 'Consellería de Cultura, Educación, Formación Profesional e Universidades'
section: I. Disposicións xerais.
title: >-
  ORDE do 30 de maio de 2023 pola que se desenvolve o Decreto 150/2022, do 8 de
  setembro, polo que se establece a ordenación e o currículo da educación
  infantil na Comunidade Autónoma de Galicia e se regula a avaliación nesa etapa
  educativa.
range: Orde
url: >-
  https://www.xunta.gal/dog/Publicados/2023/20230613/AnuncioG0655-300523-0001_gl.html
---
<p>A Lei orgánica 2/2006, do 3 de maio, de educación, modificada pola Lei orgánica 3/2020, do 29 de decembro, creou unha nova estrutura curricular e afectou, entre outros, varios aspectos da educación infantil como son os principios e os obxectivos, a organización e a avaliación.</p>
    <p>O Real decreto 95/2022, do 1 de febreiro, polo que se establece a ordenación e as ensinanzas mínimas da educación infantil, aprobou a nivel estatal as ensinanzas mínimas para esta etapa educativa, determinou os aspectos básicos do currículo, estableceu os seus obxectivos, fins e principios xerais e pedagóxicos, e encomendou ás administracións educativas establecer os currículos que serán de aplicación no seu ámbito de xestión.</p>
    <p>O Decreto 150/2022, do 8 de setembro, polo que se establece a ordenación e o currículo da educación infantil na Comunidade Autónoma de Galicia, concretou as intencións do Sistema educativo galego para esta etapa, estableceu a súa organización, completou as ensinanzas mínimas e facultou a persoa titular da consellería con competencias en materia de educación para ditar cantas disposicións sexan precisas no relativo ao desenvolvemento do decreto.</p>
    <p>No contexto deste novo marco normativo, esta orde desenvolve e concreta a regulación de aspectos referidos á organización desta etapa, ao desenvolvemento do currículo, á avaliación e a información e á participación das nais, os pais e as persoas titoras legais, así como aos correspondentes modelos de actas, documentos e informes de avaliación.</p>
    <p>A presente orde adecúase aos principios de boa regulación previstos no artigo 129 da Lei 39/2015, do 1 de outubro, do procedemento administrativo común das administracións públicas, e no artigo 37 da Lei 14/2013, do 26 de decembro, de racionalización do sector público autonómico. Respecto aos principios de necesidade e eficacia, trátase dunha norma necesaria para concretar o marco normativo autonómico establecido polo Decreto 150/2022, do 8 de setembro. Cumprindo co principio de proporcionalidade, contén a regulación imprescindible para acadar o seu obxecto, non existindo ningunha alternativa reguladora menos restritiva de dereitos. Conforme o principio de seguridade xurídica resulta coherente co ordenamento xurídico actual. Así mesmo, a orde respecta o principio de eficiencia ao permitir unha xestión máis eficiente dos recursos públicos. </p>
    <p>Cumpre tamén cos principios de transparencia e accesibilidade, que se garantiron a través da exposición do proxecto no Portal de transparencia e goberno aberto da Xunta de Galicia, ao abeiro do disposto no artigo 41.5 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e na mesa sectorial docente non universitaria.</p>
    <p>En consecuencia, como conselleiro de Cultura, Educación, Formación Profesional e Universidades, facendo uso das competencias que me confire o artigo 34.6 da Lei 1/1983, do 22 de febreiro, reguladora da Xunta e da súa Presidencia, e da habilitación contida na disposición derradeira segunda do Decreto 150/2022, do 8 de setembro, polo que se establece a ordenación e o currículo da educación infantil na Comunidade Autónoma de Galicia,</p>
    <h2>ACORDO:</h2>
    <h2>CAPÍTULO I</h2>
    <h3>Disposicións xerais</h3>
    <p>Artigo 1. Obxecto</p>
    <p>Esta orde ten por obxecto desenvolver o Decreto 150/2022, do 15 de setembro, polo que se establece a ordenación e o currículo da educación infantil na Comunidade Autónoma de Galicia.</p>
    <p>Así mesmo, regula a avaliación da etapa educativa da educación infantil na Comunidade Autónoma de Galicia.</p>
    <p>Artigo 2. Ámbito de aplicación</p>
    <p>Esta orde será de aplicación nos centros docentes correspondentes ao ámbito de xestión da Comunidade Autónoma de Galicia que impartan as ensinanzas do segundo ciclo de educación infantil.</p>
    <h2>CAPÍTULO II</h2>
    <h3>Organización</h3>
    <p>Artigo 3. Organización xeral</p>
    <p>1. As ensinanzas de educación infantil organízanse en áreas correspondentes a ámbitos propios da experiencia e do desenvolvemento infantil.</p>
    <p>2. As áreas da educación infantil son as seguintes:</p>
    <p>a) Comunicación e Representación da Realidade.</p>
    <p>b) Crecemento en Harmonía.</p>
    <p>c) Descubrimento e Exploración da Contorna.</p>
    <p>3. As actividades escolares no segundo ciclo da etapa desenvolveranse, cando menos, ao longo de vinte e cinco horas semanais, tendo en conta os seguintes aspectos:</p>
    <p>a) Cada centro docente poderá establecer o número de sesións semanais dedicado ás áreas, respectando, en todo caso, o dereito do alumnado a recibir as ensinanzas indicadas no currículo de cada unha delas.</p>
    <p>b) O tempo dedicado ao ensino de lingua estranxeira, incluído na área de Comunicación e Representación da Realidade, será dun período lectivo semanal en cada un dos niveis do segundo ciclo, que poderá organizarse nunha única sesión ou en dúas medias sesións.</p>
    <p>c) O tempo de recreo diario estará comprendido entre os 20 e os 30 minutos.</p>
    <p>Artigo 4. Incorporación gradual do alumnado</p>
    <p>1. Os centros docentes poderán optar por unha incorporación gradual do alumnado matriculado no cuarto curso da etapa para favorecer a transición desde a familia á nova situación de ensino e de aprendizaxe.</p>
    <p>2. Os centros docentes terán en conta, para a planificación desta incorporación gradual do alumnado, a súa escolarización previa, a existencia de irmás ou irmáns matriculados no centro, así como as necesidades familiares, garantindo, en todo caso, a atención a tempo completo do alumnado cuxas familias ou representantes legais así o soliciten.</p>
    <p>3. As medidas organizativas e pedagóxicas adoptadas para a incorporación gradual do alumnado deberán ser aprobadas polo claustro de profesorado e incluídas na programación xeral anual.</p>
    <p>4. A incorporación gradual do alumnado concretarase anualmente na normativa que establece o calendario escolar para cada curso académico e en ningún caso poderá superar o mes de setembro.</p>
    <p>Artigo 5. Titoría e orientación</p>
    <p>1. Cada grupo de alumnas e alumnos contará cunha persoa titora que se responsabilizará da atención e do seguimento personalizado do alumnado do grupo, así como da orientación da aprendizaxe e do apoio no seu proceso educativo.</p>
    <p>Así mesmo, facilitará a participación das nais, dos pais e/ou das persoas titoras legais do alumnado nos termos establecidos na normativa correspondente.</p>
    <p>2. Con carácter xeral, manterase a mesma persoa titora para cada grupo de alumnado durante os tres cursos do ciclo.</p>
    <p>3. A xefatura do departamento de orientación apoiará e colaborará coas persoas titoras nos termos establecidos no plan de acción titorial.</p>
    <p>Artigo 6. Profesorado</p>
    <p>1. As persoas especialistas en educación infantil poderán ser apoiadas no labor docente por mestras ou mestres da mesma ou doutras especialidades cando as necesidades do grupo ou as ensinanzas impartidas o requiran e nas condicións reguladas neste artigo, sempre que a organización e os recursos do centro o permitan.</p>
    <p>2. As mestras ou os mestres da especialidade de lingua estranxeira poderán exercer o seu labor docente no ensino de lingua estranxeira a que se refire a letra b) do artigo 3.3. Neste caso, participarán no desenvolvemento da programación didáctica da área de Comunicación e Representación da Realidade naqueles aspectos referidos á lingua estranxeira.</p>
    <p>3. Outras mestras e outros mestres especialistas do centro poderán exercer o seu labor docente no ensino de aprendizaxes relacionadas coa súa especialidade. Neste caso, participarán no desenvolvemento da programación didáctica da área de que formen parte as ditas aprendizaxes.</p>
    <p>4. A persoa titora e as mestras ou os mestres que interveñan no grupo coordinaranse para planificaren e desenvolveren o proceso de ensino e aprendizaxe do alumnado.</p>
    <p>Artigo 7. Coordinación entre ciclos e con educación primaria</p>
    <p>1. Para garantir a continuidade do proceso de formación e unha transición e unha evolución positivas de todo o alumnado, ao finalizar a etapa de educación infantil, a titora ou o titor emitirá un informe final de etapa sobre o desenvolvemento e as necesidades de cada alumna ou alumno segundo se establece no artigo 22.</p>
    <p>2. Os centros establecerán mecanismos de coordinación entre o profesorado que imparte nesta etapa e o profesorado que imparte no primeiro ciclo da educación primaria.</p>
    <p>Así mesmo, establecerán mecanismos de coordinación entre os equipos pedagóxicos que imparten no primeiro ciclo de educación infantil e os equipos docentes que imparten no segundo ciclo.</p>
    <h2>CAPÍTULO III</h2>
    <h3>Desenvolvemento do currículo</h3>
    <p>Artigo 8. Autonomía do centro</p>
    <p>1. Os centros docentes, no exercicio da súa autonomía, desenvolverán e completarán, de ser o caso, o currículo do segundo ciclo da educación infantil como parte da súa proposta pedagóxica, adaptándoo ás características persoais de cada alumna ou alumno, así como á súa realidade socioeducativa. A proposta pedagóxica concretarase a través da concreción curricular e das programacións didácticas.</p>
    <p>2. Así mesmo, os centros docentes, entre outras medidas reguladas no artigo 12 do Decreto 150/2022, do 8 de setembro, poderán establecer agrupamentos mixtos con alumnado de diferentes niveis tendo en conta a riqueza das interaccións e situacións positivas de aprendizaxe que nelas se producen, cando non supoñan modificación de unidades.</p>
    <p>Artigo 9. Concreción curricular</p>
    <p>1. A concreción curricular, que se incorporará ao proxecto educativo e funcional do centro, establece os criterios e as decisións que orientan o desenvolvemento do currículo e a coordinación interdisciplinaria por parte dos órganos de coordinación didáctica.</p>
    <p>2. O claustro de profesorado garantirá mediante a concreción curricular a coherencia na actuación docente.</p>
    <p>3. A concreción curricular, que será única para cada centro, incluirá, como mínimo, os aspectos recollidos no artigo 13 do Decreto 150/2022, do 8 de setembro.</p>
    <p>4. Os centros docentes sostidos con fondos públicos utilizarán a aplicación informática de programacións que pon á disposición a consellería con competencias en materia de educación para a elaboración e, de ser o caso, para a modificación da concreción curricular. Esta aplicación informática tamén se utilizará para a súa supervisión por parte da Inspección educativa.</p>
    <p>5. Os centros docentes farán pública a concreción curricular co obxecto de facilitar o seu coñecemento polo conxunto da comunidade educativa.</p>
    <p>Artigo 10. Programacións didácticas</p>
    <p>1. A programación didáctica é o instrumento de planificación curricular específico e necesario para desenvolver o proceso de ensino e aprendizaxe do alumnado de maneira coordinada entre o profesorado integrante dos equipos docentes do ciclo.</p>
    <p>2. A programación didáctica elaborarase por nivel educativo para cada unha das áreas e será a mesma para todos os grupos do nivel. </p>
    <p>3. O profesorado, baixo a coordinación da persoa responsable da coordinación do ciclo, terá en conta para o deseño e a modificación das programacións didácticas os seguintes aspectos:</p>
    <p>a) O disposto no Decreto 150/2022, do 8 de setembro, e na normativa que o desenvolve.</p>
    <p>b) O disposto nos correspondentes regulamentos orgánicos.</p>
    <p>c) O dereito do alumnado a unha avaliación obxectiva.</p>
    <p>d) As decisións e os criterios xerais establecidos na concreción curricular do centro.</p>
    <p>e) A información recollida no seguimento da programación e na memoria final do curso anterior.</p>
    <p>4. Poderanse establecer, nun mesmo nivel, programacións didácticas combinando as áreas recollidas no número 2 do artigo 3, que incluirán os seus obxectivos, os seus criterios de avaliación e os seus contidos.</p>
    <p>5. A programación didáctica incluirá, como mínimo, os aspectos recollidos no artigo 14 do Decreto 150/2022, do 8 de setembro.</p>
    <p>6. O profesorado realizará o seguimento das programacións didácticas nos seus grupos de alumnado reflectindo o grao de cumprimento respecto ao planificado, a xustificación razoada no caso de producirse algunha desviación e as propostas de modificación e/ou mellora. </p>
    <p>Esta información será valorada e analizada polo equipo de ciclo cunha frecuencia mínima mensual e deixarase constancia nas correspondentes actas de reunión.</p>
    <p>7. Os centros docentes sostidos con fondos públicos utilizarán a aplicación informática de programacións que pon á disposición a consellería con competencias en materia de educación para a elaboración e o seguimento das programacións didácticas. Esta aplicación informática tamén se utilizará para a súa supervisión por parte das coordinacións de ciclo, dos equipos directivos e da Inspección educativa.</p>
    <p>8. Os centros docentes farán públicas as programacións didácticas co obxecto de facilitar o seu coñecemento polo conxunto da comunidade educativa. Así mesmo, nos primeiros días de actividade lectiva de cada curso académico o equipo docente, conforme o procedemento establecido no centro, informará sobre os aspectos da programación didáctica as nais, os pais ou as persoas titoras legais e, de ser o caso, o alumnado.</p>
    <p>Artigo 11. Métodos pedagóxicos</p>
    <p>1. A metodoloxía didáctica basearase en experiencias de aprendizaxe significativas e emocionalmente positivas e na experimentación e o xogo. Nese sentido, as áreas deben entenderse como ámbitos de experiencia intrinsecamente relacionados entre si, polo que se requirirá unha formulación educativa que promova a configuración de propostas globalizadas de aprendizaxe, estimulantes e que teñan interese e significado para as nenas e os nenos.</p>
    <p>Para estes efectos, teranse en conta as orientacións pedagóxicas establecidas para cada unha das áreas no anexo II do Decreto 150/2022, do 8 de setembro, e os principios pedagóxicos regulados no artigo 15 do dito decreto.</p>
    <p>2. Os centros docentes fomentarán o desenvolvemento de todas as linguaxes e os modos de percepción específicos destas idades para desenvolver o conxunto das súas potencialidades, respectando a específica cultura da infancia, que definen a Convención sobre os dereitos do neno e as observacións xerais do seu comité.</p>
    <p>3. De igual modo, sen que resulte exixible para afrontar a educación primaria, poderase favorecer unha primeira aproximación á lectura e á escritura, así como experiencias de iniciación temperá en habilidades numéricas básicas, nas tecnoloxías da información e da comunicación, na expresión visual e musical, e en calquera outra que a consellería con competencias en materia de educación determine.</p>
    <p>4. Prestarase especial atención ao principio de igualdade, poñendo o foco na eliminación dos contidos sexistas e estereotipos que supoñan discriminación entre mulleres e homes, con especial atención nos materiais educativos.</p>
    <p>Artigo 12. Plans educativos</p>
    <p>1. Os centros docentes deberán incluír dentro do seu proxecto educativo e funcional un plan de lectura, un plan de biblioteca, un plan dixital e un plan de actividades físicas e hábitos saudables, de acordo cos artigos 29, 30 e 31 do Decreto 150/2022, do 8 de setembro.</p>
    <p>2. Estes plans serán únicos para cada centro docente e deberán desenvolver aspectos concretos do segundo ciclo da etapa de educación infantil, así como das outras etapas educativas que se ofertan no dito centro, de ser o caso.</p>
    <p>3. Estes plans elaboraranse a partir dun diagnóstico da situación do centro, que permita a definición de obxectivos de cara á mellora. Para o logro dos ditos obxectivos desenvolveranse en cada curso académico diferentes accións.</p>
    <p>Os plans orientaranse a reforzar e complementar a aprendizaxe curricular do alumnado, así como o desenvolvemento das competencias clave.</p>
    <p>4. Promoverase o uso das tecnoloxías da información e da comunicación na elaboración e no seguimento destes plans.</p>
    <p>Artigo 13. O plan de lectura</p>
    <p>O plan de lectura na etapa de educación infantil terá por finalidade a promoción e o fomento dunha primeira aproximación á lectura e á escritura, e das habilidades no uso, no tratamento e na produción da información, en apoio da adquisición das competencias clave, e incluirá, como mínimo, os seguintes elementos:</p>
    <p>a) Introdución, cunha breve contextualización do plan no centro e unha xustificación deste.</p>
    <p>b) Análise do contexto, que recollerá como mínimo a situación de partida no centro en relación coa lectura e co fomento desta.</p>
    <p>c) Obxectivos, dos cales se especificarán indicadores. </p>
    <p>d) Procedemento de seguimento, avaliación e modificación do plan e, de ser o caso, de difusión.</p>
    <p>Artigo 14. O plan de biblioteca</p>
    <p>O plan de biblioteca terá por finalidade a promoción da biblioteca escolar como centro de referencia de recursos da lectura, da información e da aprendizaxe, e incluirá, como mínimo, os seguintes elementos:</p>
    <p>a) Introdución, cunha breve contextualización do plan no centro e unha xustificación deste.</p>
    <p>b) Análise do contexto, que recollerá como mínimo a situación de partida no centro en relación coa organización e a xestión da biblioteca, coa formación de persoas usuarias, coa contribución ao desenvolvemento das competencias do alumnado e co fomento da lectura.</p>
    <p>c) Obxectivos, dos que se especificarán indicadores.</p>
    <p>d) Procedemento de seguimento, avaliación e modificación do plan e, de ser o caso, de difusión.</p>
    <p>Artigo 15. O plan dixital</p>
    <p>O plan dixital concíbese como un instrumento para mellorar o desenvolvemento da competencia dixital da comunidade educativa, o uso das tecnoloxías dixitais no proceso de ensino e aprendizaxe e a transformación dos centros en organizacións educativas dixitalmente competentes, e incluirá, como mínimo, os seguintes elementos:</p>
    <p>a) Introdución, cunha breve contextualización do plan no centro e unha xustificación deste.</p>
    <p>b) Análise do contexto, que recollerá como mínimo a situación de partida no centro respecto do uso das tecnoloxías dixitais.</p>
    <p>c) Obxectivos, dos cales se especificarán indicadores. </p>
    <p>d) Procedemento de seguimento, avaliación e modificación do plan e, de ser o caso, de difusión.</p>
    <p>Artigo 16. O plan de actividades físicas e hábitos saudables</p>
    <p>O plan de actividades físicas e hábitos saudables terá por finalidade a práctica diaria de deporte e de exercicio físico e actividade física durante a xornada escolar e a promoción dunha vida activa, saudable e autónoma, e incluirá, como mínimo, os seguintes elementos:</p>
    <p>a) Introdución, cunha breve contextualización do plan no centro e unha xustificación deste.</p>
    <p>b) Análise do contexto, que recollerá como mínimo, a situación de partida no centro en relación coa práctica diaria de deporte e de exercicio físico e actividade física, coa alimentación e os hábitos de vida saudable, coa hixiene persoal e o descanso.</p>
    <p>c) Obxectivos, dos cales se especificarán indicadores.</p>
    <p>d) Procedemento de seguimento, avaliación e modificación do plan e, de ser o caso, de difusión.</p>
    <p>Artigo 17. A concreción anual dos plans educativos</p>
    <p>1. Os plans educativos a que se refire este capítulo concretaranse anualmente na programación xeral anual a través de accións enfocadas ao logro daqueles obxectivos establecidos en cada plan que se pretendan desenvolver no correspondente curso académico.</p>
    <p>2. Para cada unha das accións a que se refire o número anterior concretarase, como mínimo, a súa temporalización, as persoas responsables da súa execución e, de ser o caso, os indicadores que permitan avaliar o nivel de logro acadado.</p>
    <p>Así mesmo, na concreción anual de cada un dos plans indicaranse as persoas responsables ou coordinadoras.</p>
    <p>3. Promoverase o uso das tecnoloxías da información e da comunicación na elaboración e no seguimento da concreción anual destes plans.</p>
    <h2>CAPÍTULO IV</h2>
    <h3>Avaliación, información e participación </h3>
    <p class="dog-seccion">Sección 1ª. Avaliación</p>
    <p>Artigo 18. Carácter da avaliación</p>
    <p>1. A avaliación constituirá unha práctica habitual e permanente do profesorado dirixida a obter e rexistrar datos relevantes que faciliten a toma de decisións encamiñadas á mellora dos procesos de ensino e de aprendizaxe do alumnado, tanto no ámbito individual como no colectivo.</p>
    <p>2. A avaliación no segundo ciclo de educación infantil será global, continua e formativa:</p>
    <p>a) Global: a valoración da aprendizaxe debe referirse ao grao de adquisición das competencias clave e o logro dos obxectivos.</p>
    <p>b) Continua: o profesorado debe ser coñecedor do progreso e das dificultades de aprendizaxe que presenta cada alumna e alumno durante todo o proceso educativo.</p>
    <p>c) Formativa: o profesorado debe empregar a información sobre a evolución da aprendizaxe do alumnado para reorientar, axustar e mellorar o proceso de aprendizaxe adaptándoo ás características persoais de cada alumna e alumno.</p>
    <p>3. Os referentes para a valoración do grao de adquisición das competencias e o logro dos obxectivos das áreas da etapa serán os criterios de avaliación que figuran para cada unha das áreas no anexo II do Decreto 150/2022, do 8 de setembro.</p>
    <p>4. Promoverase o uso xeneralizado de técnicas e instrumentos de avaliación variados, diversos e adaptados ás distintas situacións de aprendizaxe que permitan a valoración obxectiva de todo o alumnado. Nese sentido, a observación directa e sistemática constituirá a principal técnica do proceso de avaliación, sen prexuízo do posible emprego, xunto a esta técnica principal, doutras técnicas cun carácter accesorio como a análise das producións das alumnas e dos alumnos, e as entrevistas coas familias ou coas persoas titoras legais.</p>
    <p>5. Se en calquera momento do curso, como consecuencia do proceso de avaliación continua, se detecta que o progreso dunha alumna ou dun alumno non é o axeitado, estableceranse as medidas máis adecuadas dirixidas a garantir a adquisición das aprendizaxes imprescindibles para continuar o seu proceso educativo.</p>
    <p>Artigo 19. Sesións de avaliación</p>
    <p>1. As sesións de avaliación son as reunións que mantén o equipo docente de cada grupo co obxecto de analizar o proceso de aprendizaxe de cada alumna e alumno, así como de tomar as decisións que adapten a intervención educativa ás características individuais do alumnado e ás do grupo.</p>
    <p>2. Para os efectos desta orde, o equipo docente do grupo estará constituído polo profesorado responsable da avaliación das áreas que curse o alumnado do dito grupo.</p>
    <p>3. Ao longo do curso realizaranse unha sesión de avaliación inicial, como mínimo tres sesións de avaliación parcial e unha sesión de avaliación final.</p>
    <p>4. As sesións de avaliación serán coordinadas pola persoa titora de grupo e nelas participará o equipo docente deste. Analizarase a información sobre as características xerais do grupo e sobre as circunstancias académicas ou persoais, con incidencia educativa, de cantas alumnas e alumnos o compoñan.</p>
    <p>O profesorado especialista en pedagoxía terapéutica, en audición e linguaxe, así como outro profesorado que realice funcións de apoio, asistirá ás sesións de avaliación do alumnado que atende, con voz e sen voto.</p>
    <p>Nestas sesións de avaliación, con carácter xeral, contarase co asesoramento da xefatura do departamento de orientación e co apoio do equipo directivo.</p>
    <p>5. A titora ou o titor levantará a correspondente acta de desenvolvemento de cada unha das sesións de avaliación, na cal se fará constar a asistencia do profesorado, os asuntos tratados e as decisións e os acordos acadados e motivados referidos a cada alumna e a cada alumno, e ao grupo no seu conxunto, especificando aqueles que se refiran á valoración das aprendizaxes das alumnas ou dos alumnos e da práctica docente e as propostas de mellora.</p>
    <p>6. A valoración do proceso de aprendizaxe recollerá os progresos efectuados polas alumnas e os alumnos e expresarase cos seguintes termos cualitativos: sen dificultade (SD), en proceso (EP) ou con dificultade (CD).</p>
    <p>Artigo 20. Avaliación inicial</p>
    <p>1. A avaliación inicial na etapa de educación infantil realizarase en consonancia co establecido no artigo 12 da Orde do 8 de setembro de 2021 pola que se desenvolve o Decreto 229/2011, do 7 de decembro, polo que se regula a atención á diversidade do alumnado dos centros docentes da Comunidade Autónoma de Galicia en que se imparten as ensinanzas establecidas na Lei orgánica 2/2006, do 3 de maio, de educación.</p>
    <p>2. O equipo docente do grupo realizará unha sesión de avaliación inicial para analizar os datos e a información obtida durante as primeiras sesións lectivas do curso académico, así como outra información relevante de que se dispoña, coa finalidade de adecuar as ensinanzas de cada área ao alumnado e facilitar a progresión satisfactoria do seu proceso de aprendizaxe. Nesta sesión adoptaranse, de forma coordinada, aquelas medidas de apoio e reforzo que se consideren oportunas para cada alumna ou alumno, así como as relativas ao axuste do desenvolvemento do currículo.</p>
    <p>Artigo 21. Avaliacións parciais</p>
    <p>1. Ao longo do curso realizaranse, cando menos, tres sesións de avaliación parciais para cada grupo. A derradeira destas sesións deberá coincidir coa avaliación final.</p>
    <p>2. O profesorado deberá consignar nas actas de avaliación a valoración das áreas das cales sexa responsable.</p>
    <p>3. As datas para a realización destas sesións de avaliación parcial concretaranse procurando unha repartición equilibrada na duración dos períodos.</p>
    <p>Artigo 22. Avaliación final</p>
    <p>1. O equipo docente, coordinado pola titora ou polo titor do grupo, levará a cabo a avaliación final do alumnado de forma colexiada nunha única sesión, que terá lugar ao finalizar o período lectivo do curso académico.</p>
    <p>2. O profesorado deberá consignar na acta de avaliación final as cualificacións das áreas das cales sexa responsable.</p>
    <p>3. A persoa titora elaborará un informe final de curso de cada alumna ou alumno, no cal se reflectirán os datos máis relevantes do proceso de avaliación continua. O dito informe recollerá a valoración global de cada área, a valoración do nivel de desempeño dos criterios de avaliación de cada área seleccionados nese curso académico, as dificultades atopadas no proceso de ensino e aprendizaxe e a valoración, de ser o caso, das medidas aplicadas.</p>
    <p>4. Ademais, ao finalizar o sexto curso, co fin de garantir unha atención individualizada e continuada, a persoa titora elaborará un informe final de etapa sobre o progreso global de cada alumna e cada alumno. O dito informe recollerá a apreciación do grao de adquisición dos obxectivos da etapa e das competencias clave, así como as dificultades atopadas no proceso de ensino e aprendizaxe e a valoración, de ser o caso, das medidas de apoio aplicadas.</p>
    <p>Artigo 23. Avaliación do proceso de ensino e da práctica docente</p>
    <p>1. A avaliación do proceso de ensino e da propia práctica docente ten como fin analizar e valorar a intervención educativa que ten lugar nas aulas para adaptala progresivamente ás características e necesidades do alumnado.</p>
    <p>2. Nas programacións didácticas estableceranse indicadores de logro para avaliar o proceso de ensino e a práctica docente que versarán, como mínimo, sobre os seguintes aspectos:</p>
    <p>a) A adecuación da programación didáctica e da súa propia planificación ao longo do curso académico.</p>
    <p>b) A metodoloxía empregada.</p>
    <p>c) A organización xeral da aula e o aproveitamento dos recursos.</p>
    <p>d) As medidas de atención á diversidade.</p>
    <p>e) O clima de traballo na aula.</p>
    <p>f) A coordinación co resto do equipo docente e coas familias ou as persoas titoras legais.</p>
    <p>3. Os indicadores de logro para avaliar o proceso de ensino e a práctica docente teranse en conta para realizar o seguimento das programacións didácticas.</p>
    <p>Artigo 24. Documentos e informes de avaliación</p>
    <p>1. Os documentos de avaliación axustaranse no seu contido aos seguintes modelos: </p>
    <p>a) As actas de avaliación reguladas no artigo 23 do Decreto 150/2022, do 8 de setembro, axustaranse no seu contido ao modelo que se establece no anexo I.</p>
    <p>b) O informe final de curso regulado no artigo 22 axustarase no seu contido ao modelo recollido no anexo II.</p>
    <p>c) O informe final de etapa regulado no artigo 26 do Decreto 150/2022, do 8 de setembro, axustarase no seu contido ao modelo que se establece no anexo III.</p>
    <p>d) O expediente académico regulado no artigo 24 do Decreto 150/2022, do 8 de setembro, axustarase no seu contido ao modelo que se establece no anexo IV.</p>
    <p>e) O historial académico regulado no artigo 25 do Decreto 150/2022, do 8 de setembro, axustarase no seu contido ao modelo que se establece no anexo V.</p>
    <p>f) O informe persoal por traslado regulado no artigo 27 do Decreto 150/2022, do 8 de setembro, axustarase no seu contido ao modelo que se establece no anexo VI.</p>
    <p>2. Os centros sostidos con fondos públicos que impartan o segundo ciclo de educación infantil cubrirán os documentos e informes de avaliación a través da aplicación de xestión académica do ensino (XADE).</p>
    <p>3. No caso dos centros que impartan as etapas de educación infantil e de educación primaria, o informe final de etapa e o informe final do 6º curso serán postos á disposición da persoa titora da nova etapa.</p>
    <p>Cando unha alumna ou un alumno se traslade a outro centro do ámbito de xestión da Comunidade Autónoma de Galicia, o centro de orixe remitirá xunto coa copia do historial académico e o informe persoal por traslado, de ser o caso, o informe final de etapa e o derradeiro informe final de curso.</p>
    <p>Artigo 25. Dereito do alumnado a unha avaliación obxectiva</p>
    <p>1. Co fin de garantir o dereito do alumnado a unha avaliación obxectiva e a que o seu rendemento sexa valorado e recoñecido con obxectividade, os centros docentes concretarán nas súas normas de organización, funcionamento e convivencia:</p>
    <p>a) Os procedementos para facer públicas a concreción curricular e as programacións didácticas.</p>
    <p>b) O procedemento mediante o cal as nais, os pais ou as persoas titoras legais poderán solicitar aclaracións, á persoa titora e ao profesorado, acerca das informacións e valoracións que reciban sobre o proceso de aprendizaxe das súas fillas, dos seus fillos ou das persoas que tutelen ou decisións que se adopten como resultado do devandito proceso.</p>
    <p>c) O procedemento de revisión das decisións adoptadas no proceso de aprendizaxe do alumnado na avaliación final.</p>
    <p>2. As direccións dos centros responsabilizaranse de que a información a que se refire o número 1 sexa accesible e se lle dea publicidade para toda a comunidade educativa.</p>
    <p>3. As nais, os pais ou as persoas titoras legais poderán solicitar no centro a revisión das decisións adoptadas no proceso de aprendizaxe da súa filla, do seu fillo ou da persoa que tutelen na avaliación final e, no caso de continuar o desacordo, poderán presentar unha solicitude de reclamación ante a xefatura territorial correspondente.</p>
    <p class="dog-seccion">Sección 2ª. Información e participación</p>
    <p>Artigo 26. Información da avaliación</p>
    <p>1. A información recollida da avaliación continua trasladarase ás nais, aos pais ou ás súas persoas titoras legais nun informe que analizará os progresos realizados polas alumnas e polos alumnos, como mínimo, en cada avaliación parcial.</p>
    <p>2. Este informe recollerá a valoración global de cada área, así como a valoración do nivel de desempeño dos criterios de avaliación de cada área seleccionados en cada avaliación parcial do curso.</p>
    <p>O informe axustarase no seu contido ao modelo recollido no anexo VII.</p>
    <p>3. Os centros sostidos con fondos públicos que impartan o segundo ciclo de educación infantil cubrirán o informe de información ás familias a través da aplicación de xestión académica do ensino (XADE).</p>
    <p>Artigo 27. Participación e colaboración coas nais, os pais ou as persoas titoras legais</p>
    <p>1. As persoas titoras manterán unha relación permanente coas nais, os pais ou as persoas titoras legais das nenas e dos nenos, facilitando situacións e canles de comunicación e colaboración; promoverán a súa presenza e participación na vida dos centros, e, en todo caso, realizarán unha reunión conxunta ao inicio de curso.</p>
    <p>Para favorecer a educación integral, as persoas titoras coordinaranse coas familias para levar á práctica, cadaquén no seu contexto, modelos compartidos de intervención educativa.</p>
    <p>2. O profesorado que atende o alumnado promoverá a participación e a colaboración das nais, dos pais ou das persoas titoras legais, ofrecéndolles o apoio necesario para contribuír a que coñezan e valoren as actividades que realizan no centro educativo as súas fillas, os seus fillos ou as persoas que tutelan.</p>
    <p>Disposición adicional primeira. Atención educativa e ensinanza de relixión</p>
    <p>1. Os centros docentes disporán as medidas organizativas para que as alumnas e os alumnos cuxas nais, pais ou persoas titoras legais non optasen por que cursen ensinanzas de relixión reciban a debida atención educativa.</p>
    <p>2. O tempo dedicado ás ensinanzas de relixión a que se refire a disposición adicional primeira do Decreto 150/2022, do 8 de setembro, será dun período lectivo semanal.</p>
    <p>3. A ensinanza de relixión será impartida por profesorado coa cualificación correspondente. Esta persoa docente será a responsable de elaborar a programación didáctica destas ensinanzas.</p>
    <p>Disposición adicional segunda. Abreviaturas da denominación das áreas nos documentos e informes de avaliación</p>
    <p>1. As abreviaturas da denominación das áreas que se empreguen nos documentos e informes de avaliación serán as seguintes:</p>
    <p>– Comunicación e Representación da Realidade: CRR.</p>
    <p>– Crecemento en Harmonía: CH.</p>
    <p>– Descubrimento e Exploración da Contorna: DEC.</p>
    <p>2. No caso das ensinanzas de relixión a forma abreviada será REL e engadiranse, sen empregar espazos, as dúas primeiras letras da relixión correspondente, a primeira en maiúscula e a segunda en minúscula.</p>
    <p>Disposición transitoria única. Aplicabilidade normativa</p>
    <p>As normas a que se refiren os números 1 e 2 da disposición derrogatoria única serán de aplicación durante o curso académico 2022/23, sen prexuízo do disposto no Decreto 150/2022, do 8 de setembro.</p>
    <p>Disposición derrogatoria única. Derrogación normativa</p>
    <p>1. Queda derrogada a Orde do 25 de xuño de 2009 pola que se regula a implantación, o desenvolvemento e a avaliación do segundo ciclo da educación infantil na Comunidade Autónoma de Galicia.</p>
    <p>2. Queda derrogada a Orde do 2 de marzo de 2021 pola que se regula o dereito do alumnado á obxectividade na avaliación e se establece o procedemento de reclamación das cualificacións obtidas e das decisións de promoción e obtención do título académico que corresponda, en educación infantil, educación primaria, educación secundaria obrigatoria e bacharelato, en todo o que se refira á educación infantil.</p>
    <p>3. Quedan derrogadas cantas disposicións de igual ou inferior rango se opoñan ao disposto nesta orde.</p>
    <p>Disposición derradeira primeira. Calendario de aplicación</p>
    <p>O contido da presente orde aplicarase a partir do curso escolar 2023/24.</p>
    <p>Disposición derradeira segunda. Habilitación para o desenvolvemento normativo</p>
    <p>Autorízase a Dirección Xeral de Ordenación e Innovación Educativa para ditar as medidas precisas para a execución desta orde.</p>
    <p>Disposición derradeira terceira. Entrada en vigor</p>
    <p>Esta orde entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, 30 de maio de 2023</p>
    <footer><p>Román Rodríguez González<br>Conselleiro de Cultura, Educación, Formación Profesional e Universidades</p></footer>

