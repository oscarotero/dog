---
date: '2023-06-22'
id: V0653-010623-0016
page: 39167
number: 118
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 23 de maio de 2023, da Xefatura Territorial de Ourense, pola que
  se conceden as autorizacións administrativas previa e de construción e se
  declaran, en concreto, de utilidade pública, para os efectos da urxente
  ocupación, dunhas instalacións eléctricas no concello de Rairiz de Veiga
  (expediente IN407A 2023/020-3).
range: Resolución
url: >-
  https://www.xunta.gal/dog/Publicados/2023/20230622/AnuncioV0653-010623-0016_gl.html
---
<p>Examinado o expediente instruído por solicitude de UFD Distribución Electricidad, S.A. sobre as autorizacións administrativas previa e de construción e a declaración, en concreto, de utilidade pública das instalacións eléctricas que a seguir se describen:</p>
    <p>Solicitante: UFD Distribución Electricidad, S.A.</p>
    <p>Domicilio social: avenida San Luis, 77, 28033 Madrid.</p>
    <p>Denominación: montaxe e P.E.S. de reconectador en Rairiz de Veiga.</p>
    <p>Situación: lugar Ordes, concello de Rairiz de Veiga.</p>
    <p>Orzamento: 22.240,20 €.</p>
    <p>Características principais do proxecto de execución, que foi asinado o 6.9.2022 polo enxeñeiro técnico industrial Tito Arias Santos, colexiado núm. LE-1010 do COIILE:</p>
    <p>• Substitución do apoio existente núm. BAAU81Q9//D151-50-2 na LMTA XIN812 Xinzo-Vilar de Santos 12, por un novo apoio proxectado de celosía metálica, do tipo C-14/2000, en que se instala un novo reconectador en substitución do elemento de manobra existente no mesmo apoio. Instalación dun novo apoio proxectado de celosía metálica, do tipo C-16/1000, que se intercala entre os apoios núm. BAAU81Q9//D151-50-2 e núm. BAEAX3WV//D151-50-3, e tendido de 96 m de novo condutor, do tipo LA-56, entre os apoios proxectados núm. N1 e núm. BAAU81Q9//D151-50-2.</p>
    <p>A información pública do proxecto foi realizada mediante o Acordo desta xefatura territorial do 17.2.2023, que foi inserido no DOG do 13.3.2023 e no xornal <em>La Región</em> de Ourense do 20.12.2022. O proxecto tamén estivo en exposición pública nesta xefatura territorial e no Portal de transparencia desta vicepresidencia durante o prazo regulamentario. Dentro do prazo establecido para iso non foron presentadas alegacións.</p>
    <p>En consecuencia, cumpridos os trámites ordenados na Lei 24/2013, do 26 de decembro, do sector eléctrico, e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, así como na Lei 9/2021, do 25 de febreiro, de simplificación administrativa e de apoio á reactivación económica de Galicia (DOG núm. 39, do 26 de febreiro), esta xefatura territorial</p>
    <h2>RESOLVE:</h2>
    <p>Conceder as autorizacións administrativas previa e de construción e declarar, en concreto, a utilidade pública ás devanditas instalacións, cuxas características se axustarán en todas as súas partes ás que figuran no proxecto de execución e ás condicións técnicas e de seguridade establecidas nos regulamentos de aplicación.</p>
    <p>Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>O prazo de posta en marcha das instalacións que se autorizan será de seis meses, contados a partir da data da última autorización administrativa necesaria para a súa execución.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa do 16 de decembro de 1954.</p>
    <p>Que polo representante da Administración, en cumprimento do disposto nos artigos 52 da Lei de expropiación forzosa, do 16 de decembro de 1954, e 149 do Real decreto 1955/2000, do 1 de decembro, se dea comezo ao levantamento das actas previas á ocupación, nos días e nas horas que a cada interesado se lle notifique de xeito individual, daqueles predios que figuran no anexo do acordo de información pública do proxecto.</p>
    <p>Contra esta resolución, que non é definitiva na vía administrativa, cabe interpor recurso de alzada ante o vicepresidente primeiro e conselleiro de Economía, Industria e Innovación no prazo dun mes, contado a partir do día seguinte ao da notificación ou publicación desta resolución, conforme o establecido no artigo 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Ourense, 23 de maio de 2023</p>
    <footer><p>Alicia María López Míguez<br>Xefa territorial de Ourense</p></footer>

