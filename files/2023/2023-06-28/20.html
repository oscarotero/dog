---
date: '2023-06-28'
id: V0653-070623-0007
page: 40333
number: 122
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 2 de xuño de 2023, da Dirección Xeral de Planificación
  Enerxética e Recursos Naturais, pola que se outorga a autorización
  administrativa previa e de construción para a infraestrutura eléctrica
  denominada subestación O Barco de Valdeorras 132/20/15 kV substitución T-I e
  novo transformador T-III, no concello do Barco de Valdeorras (Ourense), e que
  promove UFD Distribución Electricidad, S.A. (expediente IN407A 2023/003-3).
range: Resolución
url: >-
  https://www.xunta.gal/dog/Publicados/2023/20230628/AnuncioV0653-070623-0007_gl.html
---
<p>Feitos:</p>
    <p>1. O 12.1.2023, UFD Distribución Electricidad, S.A. (en diante, UFD) presentou ante a Xefatura Territorial de Ourense desta consellería (en diante, Xefatura Territorial), a solicitude de autorización administrativa previa e autorización administrativa de construción para a infraestrutura eléctrica denominada subestación O Barco de Valdeorras 132/20/15 kV substitución T-I e novo transformador T-III, no concello do Barco de Valdeorras (Ourense), á cal se lle asignou o número de expediente IN407A 2023/003-3.</p>
    <p>Esta solicitude foi acompañada da seguinte documentación técnica:</p>
    <p>• Proxecto de execución denominado subestación O Barco de Valdeorras 132/20/15 kV substitución T-I 132/20 kV (30 MVA), instalación T-III 20/15 kV (20 MVA), asinado o 23.11.2022 polo enxeñeiro industrial Diego Berguño Suárez (colexiado nº 4.290 do Colexio Oficial de Enxeñeiros Industrias do Principado de Asturias) e visado por este colexio, con nº 20221736V, con data do 23.11.2022, e no que figura un orzamento total de 1.893.878,22 euros.</p>
    <p>• Declaración responsable asinada polo técnico proxectista e integrada no anexo II do proxecto, exixida no artigo 53.1.b) da Lei 24/2013, do 26 de decembro.</p>
    <p>A infraestrutura eléctrica proxectada ten por obxecto a substitución do actual transformador T-I 132/15 kV de 20 MVA por un de 132/20 kV de 30 MVA (polo tanto, faise un cambio de nivel de tensión e na potencia). Tamén se independizan os dous transformadores (T-I e T-II), alimentando cada un a un grupo de celas. Para poder conectar os dous parques resultantes de MT (15 kV e 20 kV) instalarase un novo transformador (T-III) 20/15 kV de 20 MVA.</p>
    <p>2. A Xefatura Territorial remitiulles, para a emisión dos correspondentes condicionados técnicos, as separatas do proxecto de execución da referida infraestrutura eléctrica ás seguintes entidades: Concello do Barco de Valdeorras e Ministerio de Transportes, Mobilidade e Axenda Urbana.</p>
    <p>Ningunha destas entidades contestou, polo que, sen prexuízo da autorización que lles corresponda outorgar, enténdese a súa conformidade co proxecto, de acordo co disposto no artigo 47.3 da Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>3. O 5.4.2023, a Xefatura Territorial, logo de rematada a instrución do referido expediente, deu traslado do mesmo á Dirección Xeral de Planificación Enerxética e Recursos Naturais (en diante, DXPERN) para os efectos de ditar a oportuna resolución, incorporando ao expediente o informe e proposta seguintes:</p>
    <p>• Informe emitido o 31.3.2023 polos servizos técnicos da Xefatura Territorial, de carácter favorable, para os efectos do disposto no artigo 47.5 da Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>• Proposta ditada o 5.4.2023 pola Xefatura Territorial, en que se informa de xeito favorable a petición formulada por UFD, no relativo á tramitación das autorizacións administrativas previa e de construción do referido proxecto, para a súa resolución pola DXPERN.</p>
    <p>Consideracións legais e técnicas:</p>
    <p>1. A DXPERN é competente para resolver este expediente, de conformidade co disposto no artigo 28 do Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG núm. 126, do 4 de xullo), e no artigo único do Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1 de febreiro).</p>
    <p>2. No expediente instruído para o efecto cumpríronse os trámites de procedemento establecidos na Lei 9/2021, do 25 de febreiro, de simplificación administrativa e de apoio á reactivación económica de Galicia, na Lei 24/2013, do 26 de decembro, do sector eléctrico, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Lei 39/2015, do 1 de outubro, do procedemento administrativo común das administracións públicas, e demais normas vixentes de aplicación.</p>
    <p>De acordo con todo o anterior, </p>
    <h2>RESOLVO:</h2>
    <p>1. Outorgar a autorización administrativa previa para a infraestrutura eléctrica denominada subestación O Barco de Valdeorras 132/20/15 kV substitución T-I e novo transformador T-III, no concello do Barco de Valdeorras (Ourense), e que promove UFD Distribución Electricidad, S.A.</p>
    <p>2. Outorgar a autorización administrativa de construción para o proxecto de execución da citada infraestrutura eléctrica.</p>
    <p>Todo isto de acordo coas condicións seguintes:</p>
    <p>1. As instalacións que se autorizan terán que realizarse de acordo coas especificacións e planos que figuran no proxecto de execución denominado subestación O Barco de Valdeorras 132/20/15 kV substitución T-I 132/20 kV (30 MVA), instalación T-III 20/15 kV (20 MVA), asinado o 23.11.2022 polo enxeñeiro industrial Diego Berguño Suárez (colexiado núm. 4.290 do Colexio Oficial de Enxeñeiros Industrias do Principado de Asturias) e visado por este colexio, con núm. 20221736V, con data do 23.11.2022, e no que figura un orzamento total de 1.893.878,22 euros.</p>
    <p>2. A empresa promotora (UFD) asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manteñan as condicións regulamentarias de seguridade. En todo momento deberanse cumprir as normas e directrices vixentes que resulten de aplicación, en particular, canto establecen o Regulamento sobre condicións técnicas e garantías de seguridade nas instalacións eléctricas de alta tensión e as súas instrucións técnicas complementarias ITC-RAT 01 a 23, aprobados polo Real decreto 337/2014, do 9 de maio, e o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobados polo Real decreto 223/2008, do 15 de febreiro.</p>
    <p>3. Para introducir modificacións nas instalacións que afecten a datos básicos do proxecto será necesaria a autorización previa da DXPERN; non obstante, a Xefatura Territorial poderá autorizar as modificacións de detalle do proxecto que resulten procedentes, e deberá comunicar á dita dirección xeral todas as resolucións que se diten en aplicación da citada facultade.</p>
    <p>4. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas estas instalacións, a empresa promotora deberá presentar a solicitude de autorización de explotación ante a Xefatura Territorial, quen deberá estendela tras as comprobacións técnicas que considere oportunas.</p>
    <p>5. En canto aos bens e dereitos afectados pola referida infraestrutura eléctrica e adscritos ás distintas administracións, organismos ou empresas de servizo público ou de servizos de interese xeral, a promotora cumprirá cos condicionados e informes emitidos por estes.</p>
    <p>6. O incumprimento das condicións e requisitos establecidos nesta resolución ou a variación substancial dos orzamentos que determinaron a súa adopción poderán dar lugar á súa revogación, logo de audiencia aa promotora, de conformidade co disposto no artigo 53.10 da Lei 24/2013, do 26 de decembro.</p>
    <p>7. Estas autorizacións adóptanse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da referida infraestrutura eléctrica, en especial as relativas á ordenación do territorio e ao ambiente, tal e como dispón o título VII do Real decreto 1955/2000, do 1 de decembro.</p>
    <p>8. Esta resolución publicarase no <em>Diario Oficial de Galicia</em>, de acordo co establecido no artigo 48.2 da Lei 9/2021, do 25 de febreiro.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o vicepresidente primeiro e conselleiro de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 2 de xuño de 2023</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>

