---
date: '2023-02-02'
id: C3K1-250123-0002
page: 10888
number: 23
agency: Consellería de Sanidade
section: III. Outras disposicións.
title: >-
  RESOLUCIÓN do 18 de xaneiro de 2023 pola que se dá publicidade á encomenda da
  Consellería de Infraestruturas e Mobilidade á Axencia Galega de
  Infraestruturas para a realización de determinadas actuacións en relación co
  proceso de expropiación dos bens e dereitos afectados polas obras do
  aparcadoiro do Hospital Gran Montecelo.
range: Resolución
url: >-
  https://www.xunta.gal/dog/Publicados/2023/20230202/AnuncioC3K1-250123-0002_gl.html
---
<p>De conformidade co previsto no artigo 9 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade á Resolución da Consellería de Infraestruturas e Mobilidade, do 21 de xullo de 2022, pola que se encomenda á Axencia Galega de Infraestruturas a realización de determinadas actuacións en relación co proceso de expropiación dos bens e dereitos afectados polas obras do aparcadoiro do Hospital Gran Montecelo</p>
    <p>– Actividades que realizará a Axencia Galega de Infraestruturas:</p>
    <p>Prestar asistencia técnica en todas as fases do proceso expropiatorio, en especial, levantamento de actas previas, actas de ocupación e fase de prezo xusto.</p>
    <p>En ningún caso o exercicio destas tarefas por parte da Axencia suporá a cesión da titularidade da competencia nin dos elementos substantivos do seu exercicio, e será responsabilidade do órgano ou entidade encomendante ditar cantos actos ou resolucións de carácter xurídico dean soporte ou se integre a concreta actividade material obxecto de encomenda.</p>
    <p>Para estes efectos, terá a consideración de órgano encomendante a Consellería de Sanidade-Servizo Galego de Saúde.</p>
    <p>– Natureza e alcance da xestión encomendada: a encomenda ten natureza de encarga a medio propio, de acordo co disposto nos artigos 47 e seguintes da Lei 16/2010, do 17 de decembro, e no artigo 13 da Lei 14/2013, do 26 de decembro, de racionalización do sector público autonómico. Tal condición de medio propio está recollida no artigo 3 dos estatutos da Axencia, aprobados polo Decreto 173/2011, do 4 de agosto.</p>
    <p>– Prazo de vixencia: o período de vixencia desta encomenda será dun ano desde a súa sinatura.</p>
    <p>Este prazo prorrogarase automaticamente por períodos dun ano, agás que algunha das partes exprese a vontade de resolución cunha antelación mínima dun mes á data do seu remate.</p>
    <p> Santiago de Compostela, 18 de xaneiro de 2023</p>
    <footer><p>Julio García Comesaña<br>Conselleiro de Sanidade</p></footer>

