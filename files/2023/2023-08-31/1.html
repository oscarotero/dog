---
date: '2023-08-31'
id: G0426-250823-0002
page: 51102
number: 165
agency: Consellería do Medio Rural
section: I. Disposicións xerais.
title: >-
  ORDE do 25 de agosto de 2023 pola que se modifican normas procedementais do
  Decreto 256/2011, do 7 de decembro, polo que se regula o potencial de
  produción vitícola de Galicia (códigos de procedemento MR441B e MR441C).
range: Orde
url: >-
  https://www.xunta.gal/dog/Publicados/2023/20230831/AnuncioG0426-250823-0002_gl.html
---
<p>O Real decreto 739/2015, do 31 de xullo, sobre declaracións obrigatorias no sector vitivinícola, ten por obxecto establecer a normativa básica en materia de declaracións obrigatorias do sector vitivinícola, necesaria para dotar dunha maior transparencia o sector vitivinícola e para dispoñer de mellores informacións do seu mercado, así como para o desenvolvemento da normativa comunitaria. </p>
    <p>O Real decreto 1054/2022, do 27 de decembro, polo que se establece e se regula o Sistema de información de explotacións agrícolas e gandeiras e da produción agraria, así como o Rexistro Autonómico de Explotacións Agrícolas e o Caderno dixital de explotación agrícola, na súa disposición derradeira terceira modificou o Real decreto 739/2015, do 31 de xullo, sobre declaracións obrigatorias no sector vitivinícola, establecendo a obriga de formalizar a declaración de colleita nos soportes informáticos que dispoñan para o efecto as respectivas comunidades autónomas.</p>
    <p>Consonte o anterior, procede modificar o procedemento de presentación das declaracións de colleita previsto nas declaracións, anexo D: I a e anexo D: I b do Decreto 256/2011, do 7 de decembro.</p>
    <p>A través desta norma regúlanse cuestións procedementais, co obxecto de adecualas á regulación que contén a normativa estatal básica. Este é o caso da presentación das declaración de colleita, cuxa obrigatoriedade de presentación telemática se prevé na normativa nacional.</p>
    <p>A disposición derradeira terceira do Decreto 256/2011, do 7 de decembro, polo que se regula o potencial de produción vitícola de Galicia, faculta a persoa titular da consellería competente en materia de agricultura para ditar cantas disposicións sexan necesarias para a execución e cumprimento do disposto neste decreto e modificar os anexos, en particular de acordo coas modificacións da normativa básica estatal e comunitaria, así como para modificar as datas e os prazos contidos nel e as normas procedementais que considere oportunas. En consonancia co anterior, esta orde constitúe o instrumento xurídico axeitado para afrontar a necesaria adecuación da normativa autonómica á normativa estatal básica na necesaria acomodación das normas procedementais autonómicas aos postulados da normativa básica.</p>
    <p>En virtude de todo o exposto e en uso das atribucións que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <h2>CAPÍTULO I</h2>
    <h2>Disposicións xerais</h2>
    <p>Artigo único. Modificación do Decreto 256/2011, do 7 de decembro, polo que se regula o potencial de produción vitícola de Galicia </p>
    <p>O Decreto 256/2011, do 7 de decembro, polo que se regula o potencial de produción vitícola de Galicia, queda modificado como segue:</p>
    <p>Primeiro. O artigo 26.bis queda redactado do seguinte modo: </p>
    <p>«Artigo 26.bis. Forma e lugar de presentación da solicitude de alta, baixa ou modificación dos datos do REOVI e de declaracións e comunicacións obrigatorias do sector vitivinícola de Galicia</p>
    <p>1. As declaracións de viño e mosto por instalación previstas na alínea a) do número 1 do artigo 24 presentaranse obrigatoriamente por medios electrónicos na sede electrónica do Ministerio de Agricultura, Pesca e Alimentación, a través da aplicación informática que existe no Sistema de información de mercados do sector vitivinícola (INFOVI), de acordo co previsto no Real decreto 739/2015, do 31 de xullo. A URL da páxina web de acceso a esta aplicación é https://www.aica.gob.es/</p>
    <p>A declaración de colleita prevista na alínea b) do número 1 do artigo 24. Procedementos MR441B (anexo D: I a) e MR441C (anexo D: I b) presentaranse obrigatoriamente por medios electrónicos na sede electrónica da Xunta de Galicia.</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta as súas solicitudes recollidas neste punto presencialmente será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que sexa realizada a emenda.</p>
    <p>2. Nos casos que se enumeran neste punto, a presentación será preferiblemente por vía electrónica a través dos formularios normalizados dispoñibles na sede electrónica da Xunta de Galicia, https://sede.xunta.gal. A presentación electrónica será obrigatoria para as persoas xurídicas, as entidades sen personalidade xurídica e persoas traballadoras autónomas e as persoas representantes dunha das anteriores. De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas obrigadas á presentación electrónica presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que sexa realizada a emenda. Para a presentación electrónica poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365). Aquelas persoas interesadas non obrigadas á presentación electrónica, opcionalmente, poderán presentar as solicitudes presencialmente en calquera dos lugares e rexistros establecidos na normativa reguladora do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>Os supostos que se rexerán polo disposto neste número 2 son os seguintes:</p>
    <p>a) Declaración de alta, baixa ou modificación dos datos do Rexistro Xeral de Operadores do Sector Vitivinícola (REOVI). Procedemento MR441H (anexo D: II deste decreto).</p>
    <p>b) Comunicación da eliminación de subprodutos obtidos na transformación vinícola. Procedemento MR441D (anexo D: III).</p>
    <p>c) Declaración de produción: provedores prevista na alínea c) do número 1 do artigo 24. Procedemento MR441E (anexos D: IV a e D: IV b). </p>
    <p>d) A declaración de destino das producións das plantacións ilegais. Procedemento MR441G (anexo D: V deste decreto). </p>
    <p>3. A declaración de colleita de uva presentada polo consello regulador da denominación de orixe co código de procedemento MR441I, regulada na disposición adicional cuarta desta norma, presentarase obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal. De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que sexa realizada a emenda. Para a presentación desta declaración poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365)».</p>
    <p>Disposición derradeira. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 25 de agosto de 2023</p>
    <footer><p>José González Vázquez<br>Conselleiro do Medio Rural</p></footer>

