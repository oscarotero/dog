---
date: '2023-03-20'
id: G0655-100323-0005
page: 18928
number: 55
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  EXTRACTO da Orde do 10 de marzo de 2023 pola que se establecen as bases
  reguladoras e se convocan axudas de mobilidade complementarias ás achegadas
  pola Unión Europea no marco do programa comunitario Erasmus+, destinadas ao
  alumnado que cursa ensinanzas artísticas superiores en centros públicos de
  Galicia no curso 2022/23 (código de procedemento ED322A).
range: Orde
url: >-
  https://www.xunta.gal/dog/Publicados/2023/20230320/AnuncioG0655-100323-0005_gl.html
---
<p>BDNS (Identif.): 682114.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (https://www.pap.hacienda.gob.es/bdnstrans/index).</p>
    <p>Primeiro. <em>Persoas beneficiarias</em></p>
    <p>O alumnado que cursa ensinanzas artísticas superiores en centros públicos de Galicia e que obtivese unha bolsa de mobilidade Erasmus+ no curso 2022/23.</p>
    <p>Segundo. <em>Obxecto</em></p>
    <p>Esta orde ten por obxecto establecer as bases reguladoras e convocar, en réxime de concorrencia competitiva, axudas de mobilidade complementarias ás achegadas pola Unión Europea no marco do programa comunitario Erasmus+, destinadas ao alumnado de ensinanzas artísticas superiores en centros públicos de Galicia que participan no citado programa de mobilidade na educación superior durante o curso 2022/23.</p>
    <p>Terceiro. <em>Requisitos</em></p>
    <p>1. Poderá solicitar estas axudas o alumnado que cumpra os seguintes requisitos:</p>
    <p>a) Estar matriculado/a en estudos conducentes a unha titulación de grao en ensinanzas artísticas superiores (nivel MECES 2) no curso 2022/23 en calquera dos centros públicos de ensinanzas artísticas superiores da Comunidade Autónoma de Galicia.</p>
    <p>b) Ter obtido unha bolsa Erasmus+ de mobilidade no curso 2022/23.</p>
    <p>c) Non ter desfrutado desta axuda complementaria en convocatorias anteriores.</p>
    <p>2. Queda excluído desta convocatoria o alumnado que, con nacionalidade distinta da española, realice a mobilidade no seu país de orixe.</p>
    <p>3. Así mesmo, queda excluído da convocatoria o alumnado que non se desprace ao país de destino e reciba a formación virtual en Galicia.</p>
    <p>Cuarto. <em>Bases reguladoras</em></p>
    <p>Publícanse conxuntamente coa convocatoria.</p>
    <p>Quinto. <em>Duración e contía das axudas</em></p>
    <p>As axudas concederanse para estadías dun máximo de nove meses e dun mínimo de dous meses.</p>
    <p>O importe global previsto na orde é de 40.000 €.</p>
    <p>As axudas terán a seguinte contía, en función dos grupos de países determinados no programa Erasmus+:</p>
    <p>a) De 195 €/mes para un país de destino do grupo 1.</p>
    <p>b) De 165 €/mes para un país de destino do grupo 2.</p>
    <p>c) De 125 €/mes para un país de destino do grupo 3.</p>
    <p>As persoas solicitantes que cumpran os requisitos establecidos na convocatoria e teñan a documentación completa no prazo sinalado recibirán a axuda económica establecida, comezando desde os expedientes con maior nota media e ata esgotar o crédito orzamentario.</p>
    <p>Unha vez distribuída pola Comisión Avaliadora a contía uniforme citada anteriormente, o orzamento restante dispoñible, se o houber, adxudicarase entre as persoas solicitantes que posúan unha maior nota media no seu expediente académico, e asignaráselles unha contía de 500 € por solicitante ata esgotar o orzamento. No caso de que o crédito resultante for inferior a 500 €, adxudicaráselle a cantidade resultante á seguinte persoa solicitante coa maior nota media no expediente académico.</p>
    <p>Sexto. <em>Prazo de presentación de solicitudes</em></p>
    <p>O prazo de presentación de solicitudes será dun mes, contado desde o día seguinte ao da publicación desta convocatoria no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día de prazo for inhábil, entenderase prorrogado ao primeiro día hábil seguinte e, se no mes do vencemento non houber día equivalente ao inicial do cómputo, entenderase que o prazo remata o último do mes.</p>
    <p>Santiago de Compostela, 10 de marzo de 2023</p>
    <footer><p>O conselleiro de Cultura, Educación, Formación Profesional e Universidades<br>P.D. (Orde do 29.7.2022)<br>Manuel Vila López<br>Secretario xeral técnico da Consellería de Cultura,<br>Educación, Formación Profesional e Universidades</p></footer>

