---
date: '2023-03-20'
id: C3B0-160323-0002
page: 18820
number: 55
agency: Presidencia da Xunta de Galicia
section: I. Disposicións xerais.
title: >-
  LEI 2/2023, do 14 de marzo, pola que se modifica a Lei 3/2014, do 24 de abril,
  do Consello Consultivo de Galicia.
range: Lei
url: >-
  https://www.xunta.gal/dog/Publicados/2023/20230320/AnuncioC3B0-160323-0002_gl.html
---
<h2>Exposición de motivos</h2>
    <p>A experiencia estatutaria de funcionamento do Consello Consultivo de Galicia e a evolución normativa levada a cabo nas distintas administracións públicas aconsellan, por razóns de eficiencia institucional, a actualización de certos aspectos instrumentais referidos ao réxime xurídico do persoal que integra este órgano consultivo.</p>
    <p>Coa finalidade expresada, resulta aconsellable a tramitación da reforma da lei reguladora da citada institución, a Lei 3/2014, do 24 de abril, do Consello Consultivo de Galicia.</p>
    <p>Este texto legal estrutúrase nun artigo único e nunha disposición derradeira.</p>
    <p>Esta modificación introduce cambios na composición da Sección de Estudos e Informes do Consello Consultivo de Galicia, co obxecto singular de recoller as regras aplicables para a cobertura da ausencia entre as persoas designadas como conselleiras e conselleiros natos, entre elas as persoas que exerceron a presidencia do Goberno da Xunta de Galicia, tendo en conta que, na actualidade, ningunha delas forma parte da institución. </p>
    <p>Tamén introduce novidades no ámbito da transparencia, como é a necesidade de dar publicidade dos informes elaborados pola Sección de Estudos e Informes, que na actualidade non son obxecto de publicación, coa única excepción daqueles casos en que a Administración solicite o seu carácter confidencial ou reservado.</p>
    <p>Por outra banda, modifícase a normativa para outorgar preferencia ao uso de medios electrónicos e para prever a posibilidade da comparecencia para formular alegacións a través da sede electrónica, dando un recoñecemento específico a esta posibilidade que xa está prevista na normativa básica e no procedemento administrativo común e que ademais constitúe, co avance das novas tecnoloxías, un dos medios máis habituais de relacionarse coa Administración.</p>
    <p>No relativo ao persoal ao servizo do Consello, prevese a posibilidade de aprobar un sistema transitorio de carreira profesional, cunha previsión similar á establecida para o persoal doutros órganos autonómicos como o Consello de Contas, o Valedor do Pobo ou o Parlamento de Galicia. Finalmente, cómpre adaptar a lei ás modificacións operadas pola Lei 2/2017, do 8 de febreiro, de medidas fiscais, administrativas e de ordenación, pola que se suprime o corpo de letrados do Consello Consultivo, en liña coa integración do persoal funcionario do corpo de letrados do Consello Consultivo de Galicia na escala de letrados da Xunta de Galicia.</p>
    <p>Por todo o exposto, o Parlamento de Galicia aprobou e eu, de conformidade co artigo 13.2 do Estatuto de Autonomía de Galicia e co artigo 24 da Lei 1/1983, do 22 de febreiro, de normas reguladoras da Xunta e da súa Presidencia, promulgo en nome do rei a Lei pola que se modifica a Lei 3/2014, do 24 de abril, do Consello Consultivo de Galicia.</p>
    <p>Artigo único. <em>Modificación da Lei 3/2014, do 24 de abril, do Consello Consultivo de Galicia</em></p>
    <p>A Lei 3/2014, do 24 de abril, do Consello Consultivo de Galicia, queda modificada como segue: </p>
    <p>Un. O número 1 do artigo 21 queda coa seguinte redacción:</p>
    <p>«1. A Sección de Estudos e Informes estará composta pola persoa titular da Presidencia do Consello, quen a presidirá, por unha conselleira ou conselleiro electivo, que será designado/a anualmente polo Pleno por proposta da Presidencia do Consello, e polas conselleiras ou conselleiros natos.</p>
    <p>No caso de non existiren conselleiras ou conselleiros natos, a Sección de Estudos e Informes estará composta pola persoal titular da Presidencia do Consello, que a presidirá, e por dúas/dous conselleiras ou conselleiros electivas/os, cuxa designación a fará anualmente o Pleno por proposta da Presidencia do Consello. Se durante o mandato da Sección de Estudos e Informes así constituída se produce un nomeamento de conselleiras ou conselleiros natos, pasarán a formar parte dela de xeito automático, sen que este nomeamento determine o cesamento dunha conselleira ou conselleiro electivos.</p>
    <p>Unha vez finalizado o mandato anual, procederase á renovación da Sección na forma prevista no parágrafo primeiro deste artigo, no caso de existiren conselleiras ou conselleiros natos, e na forma prevista no parágrafo segundo, no caso contrario».</p>
    <p>Dous. Engádese un número 5 ao artigo 21 coa seguinte redacción:</p>
    <p>«5. Os informes publicaranse transcorrido un mes desde a súa aprobación, agás cando a Administración que formule a consulta solicite expresamente que non sexan obxecto de publicación».</p>
    <p>Tres. O artigo 26 queda coa seguinte redacción:</p>
    <p>«Artigo 26. <em>Audiencias</em></p>
    <p>As persoas ou as entidades directamente interesadas nos asuntos motivadores das consultas poden formular alegacións ante o Consello, por acordo deste, adoptado de oficio ou por petición daquelas, nos termos previstos na normativa reguladora do procedemento administrativo común. O trámite de alegacións verificarase preferentemente a través de medios electrónicos e, en todo caso, cando se trate de persoas obrigadas a se relacionaren electronicamente coas administracións públicas».</p>
    <p>Catro. O artigo 27 queda coa seguinte redacción:</p>
    <p>«Artigo 27. <em>Medios electrónicos</em></p>
    <p>A comunicación e a remisión de informes, propostas normativas e ditames elaborados polo Consello Consultivo de Galicia realizaranse a través de medios electrónicos, en cumprimento das prescricións da Lei 39/2015, do 1 de outubro, do procedemento administrativo común das administracións públicas; da Lei 40/2015, do 1 de outubro, de réxime xurídico do sector público; e do Real decreto 203/2021, do 30 de marzo, polo que se aproba o Regulamento de actuación e funcionamento do sector público por medios electrónicos, ademais de cumprir neste caso co obxectivo de minimizar o gasto en papel, impulsar as novas tecnoloxías e axilizar o funcionamento deste órgano».</p>
    <p>Cinco. O número 1 do artigo 30 queda coa seguinte redacción:</p>
    <p>«Artigo 30. <em>Persoal letrado</em></p>
    <p>1. O Consello Consultivo está asistido por persoal letrado, dependente orgánica e funcionalmente deste, ao que corresponde, baixo a dirección e responsabilidade da Presidencia ou das conselleiras e conselleiros, as funcións do estudo dos asuntos sometidos á consulta do Consello, a preparación e a redacción dos correspondentes proxectos de ditames, informes ou propostas e as demais funcións adecuadas á súa condición que lle atribúa o Regulamento de organización e funcionamento do Consello. O número de prazas de persoal letrado determinarase na relación de postos de traballo».</p>
    <p>Seis. Engádese unha disposición transitoria cuarta, coa seguinte redacción:</p>
    <p>«Disposición transitoria cuarta. <em>Sistema transitorio de recoñecemento da progresión na carreira administrativa</em></p>
    <p>En tanto non se implante un sistema de carreira profesional no Consello Consultivo de Galicia, establecerase, para todo o persoal que preste servizos no órgano, un sistema transitorio de recoñecemento de progresión na carreira administrativa que permita ao persoal progresar de maneira voluntaria e individualizada e que promova a súa actualización e o perfeccionamento da súa cualificación profesional.</p>
    <p>O Consello Consultivo de Galicia establecerá os criterios necesarios para a aplicación do sistema transitorio previsto nesta disposición, incluídos, entre outros, o procedemento e os requisitos para o acceso ao dito sistema e para o cobramento da retribución adicional. Cando se implante o sistema de carreira profesional no Consello Consultivo, terase en conta o desenvolvemento profesional acadado en aplicación desta disposición».</p>
    <p>Disposición derradeira única. <em>Entrada en vigor</em></p>
    <p>Esta lei entrará en vigor aos quince días da súa publicación no <em>Diario Oficial de Galicia</em>.</p>
    <p>Santiago de Compostela, catorce de marzo de dous mil vinte e tres</p>
    <footer><p>Alfonso Rueda Valenzuela<br>Presidente</p></footer>

