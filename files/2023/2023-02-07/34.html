---
date: '2023-02-07'
id: G0426-240123-0003
page: 12171
number: 26
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 20 de xaneiro de 2023, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  10 de xaneiro de 2023, relativa ao acto de conciliación formulada polos
  representantes do monte veciñal en man común Montes Baixos de Robledo,
  pertencente á parroquia de Robledo, no concello de Carballeda de Valdeorras
  (Ourense).
range: Anuncio
url: >-
  https://www.xunta.gal/dog/Publicados/2023/20230207/AnuncioG0426-240123-0003_gl.html
---
<p>Examinada a solicitude de deslindamento formulada polos representantes do MVMC Montes Baixos de Robledo, pertencente á CMMVVMC da parroquia de Robledo, resultan os seguintes</p>
    <p>Feitos:</p>
    <p>Primeiro. O 10.11.2017, a CMMVVMC da parroquia de Robledo presentou no Rexistro Xeral da Xunta de Galicia (nº 161157/RX 2769406) unha solicitude para que se inicie a tramitación dun deslindamento parcial do MVMC Montes Baixos de Robledo, de acordo co establecido no artigo 54 da Lei 7/2012, do 28 de xuño, de montes de Galicia.</p>
    <p>Coa solicitude achegou a seguinte documentación:</p>
    <p>– Acta da asemblea xeral na cal se acorda o deslindamento.</p>
    <p>– Título de propiedade das mercantís coas cales se vai practicar o deslindamento.</p>
    <p>– Informe técnico con proposta de liña de deslindamento.</p>
    <p>Segundo. O 20 de xullo de 2018 tivo entrada no Rexistro Xeral da Xunta de Galicia (nº 2018/1956713) un escrito presentado polo interesado, co cal achegou un certificado da aprobación da proposta de deslindamento na asemblea xeral do 14 de xullo de 2018 e unha copia da acta.</p>
    <p>Terceiro. O día 5 de setembro de 2018, o Servizo de Montes de Ourense emitiu un informe favorable á proposta presentada ao deducirse que non existe menoscabo da integridade do MVMC.</p>
    <p>Cuarto. O día 24 de xuño de 2019 publicouse no DOG o anuncio polo que se facía pública a proposta de deslindamento e se abría o período de alegacións.</p>
    <p>Quinto. O día 30 de setembro de 2019, a CMVMC da parroquia de Robledo presentou un escrito no cal se reafirmaba na proposta de deslindamento xa presentada e achegaba a acta do deslindamento do 20 de setembro de 2017. No escrito non fai referencia á presentación de alegacións nin achega outra documentación.</p>
    <p>Sexto. O informe do Servizo de Montes da Xefatura Territorial de Ourense do 7 de novembro de 2019 fai constar que a documentación achegada corresponde ao deslindamento do perímetro estremeiro entre os terreos propiedade das mercantís Proinor, S.A. e Cufica, S.A. e os terreos do MVMC Montes Baixos de Robledo, localizados na súa parcela de maior superficie, situada máis ao norte, segundo a poligonal definida entre a estrada OU-122 (punto nº 1) e o río Casaio (punto nº 64). Entre os puntos nº 44 e nº 64 a liña de deslindamento proposta estrema co río Casaio.</p>
    <p>Sétimo. O 20 de setembro de 2022, o Servizo de Montes comunicou que a comunidade solicitante presentou a documentación que tiña pendente, isto é, a acta de conciliación redactada no xulgado de paz e a certificación do acordo por parte da comunidade.</p>
    <p>Consideracións legais e técnicas:</p>
    <p>Primeiro. A presente resolución dítase ao abeiro do artigo 54 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segundo. O artigo 54.1 da Lei 7/2012, do 28 de xuño, de montes de Galicia, establece que a comunidade propietaria presentará á Administración forestal, logo do acordo da súa asemblea xeral, unha proposta coa liña de deslindamento, fundamentada histórica e legalmente, entre o monte veciñal e as propiedades privadas particulares, que se pretende adoptar. O servizo competente en materia de montes da correspondente xefatura territorial emitirá informe, nun prazo máximo de seis meses, respecto da existencia ou non de menoscabo da integridade do monte veciñal.</p>
    <p>54.3. No caso de informe favorable, unha vez ratificado o deslindamento provisional pola asemblea xeral, darase traslado ao xurado provincial dos acordos alcanzados e, cando menos, da seguinte documentación: acta do deslindamento, memoria descritiva con planos topográficos, acta de conciliación redactada no xulgado de paz ou de primeira instancia correspondente e certificacións de aprobación por parte da comunidade. O Xurado Provincial de Clasificación de Montes Veciñais en Man Común ditará resolución aprobatoria do deslindamento e notificarállela ás persoas interesadas. A dita resolución será publicada no Diario Oficial de Galicia.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 7 de novembro de 2019, o Xurado Provincial de Clasificación de Montes Veciñais en Man Común acordou, por unanimidade, o día 13 de decembro de 2022:</p>
    <p>Aprobar o acto de conciliación acadado pola xunta reitora do MVMC Montes Baixos de Robledo, pertencente á CMMVVMC da parroquia de Robledo; con terreos propiedade das empresas Proinor, S.A. e Cufica, S.A.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo perante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 20 de xaneiro de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación <br>de Montes Veciñais en Man Común de Ourense</p></footer>

