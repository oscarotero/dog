---
date: '2023-05-02'
id: O150-200423-0001
page: 27068
number: 83
agency: Escola Galega de Administración Pública
section: III. Outras disposicións.
title: >-
  RESOLUCIÓN do 20 de abril de 2023 pola que se convoca, no marco da iniciativa
  Universo EGAP Innova, a xornada de formación práctica dixital (E-martes) sobre
  o Rexistro Electrónico na Xunta de Galicia.
range: Resolución
url: >-
  https://www.xunta.gal/dog/Publicados/2023/20230502/AnuncioO150-200423-0001_gl.html
---
<p>Tras aprobar o Consello Reitor o programa de actividades formativas da Escola Galega de Administración Pública (EGAP) para o ano 2023, de conformidade co artigo 6.2 da Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo,</p>
    <h2>RESOLVO:</h2>
    <p>Convocar, en colaboración coa Axencia para a Modernización Tecnolóxica de Galicia, no marco da iniciativa Universo EGAP Innova, a xornada de formación práctica dixital (E-martes) sobre o Rexistro Electrónico na Xunta de Galicia, de acordo coas bases que se indican a seguir:</p>
    <p>Primeira. <em>Obxectivos</em></p>
    <p>O Universo EGAP Innova é un proxecto multidisciplinar e transversal da Escola Galega de Administración Pública que se desenvolve co obxectivo principal de contribuír, a través de novas prácticas formativas que implican a participación do alumnado, á autoxestión da aprendizaxe e a identificación de novas oportunidades, á innovación e ao cambio nas administracións públicas.</p>
    <p>Ao abeiro desta iniciativa, os E-martes teñen como finalidade proporcionar formación práctica presencial ao persoal empregado público da Administración autonómica galega e á cidadanía nas transformacións tecnolóxicas, organizativas e lexislativas derivadas da Administración electrónica.</p>
    <p>Segunda. <em>Contidos</em></p>
    <p>A xornada de formación práctica dixital (E-martes) que se desenvolverá o día 9 de maio de 2023 abordará os seguintes contidos:</p>
    <p>Parte teórica e común para os dous grupos de persoas destinatarias:</p>
    <p>– De rexistro a rexistro electrónico: pezas clave para a Administración electrónica.</p>
    <p>Parte práctica para o grupo do persoal empregado público:</p>
    <p>– Chave365.</p>
    <p>– Sede electrónica da Xunta de Galicia.</p>
    <p>– Rede de oficinas de atención á cidadanía e de rexistro:</p>
    <p>• Intranet (espazo dixital de referencia para o persoal da Administración autonómica).</p>
    <p>• Aires (aplicación informática de rexistro de entradas e saídas).</p>
    <p>• Rexel (recepción electrónica do Sistema único de rexistro).</p>
    <p>• SIR (Sistema de interconexión de rexistros).</p>
    <p>• Notificación por comparecencia espontánea.</p>
    <p>• Expedición de copias electrónicas auténticas.</p>
    <p>Parte práctica para o grupo de cidadanía:</p>
    <p>– Chave365.</p>
    <p>– Sede electrónica da Xunta de Galicia.</p>
    <p>– Rede de oficinas de atención á cidadanía e de rexistro:</p>
    <p>• eServizos.</p>
    <p>• Servizos nas oficinas.</p>
    <p>◦ Notificación por comparecencia espontánea.</p>
    <p>◦ Expedición de copias electrónicas auténticas.</p>
    <p>• Sistema de interconexión de rexistros (SIR).</p>
    <p>Os dous grupos de persoas destinatarias participarán de xeito conxunto na parte teórica da formación, que na súa parte práctica se adaptará aos requirimentos específicos de cada grupo de persoas destinatarias.</p>
    <p>Terceira. <em>Persoas destinatarias</em></p>
    <p>As persoas destinatarias desta actividade son:</p>
    <p>• O persoal empregado público, en situación de servizo activo ou asimilada, da Administración autonómica galega, dos seus entes públicos instrumentais e da Administración institucional. Neste grupo de persoas destinatarias priorizarase a inscrición daquelas persoas solicitantes que poidan xustificar debidamente que as súas funcións están directamente relacionadas coa materia impartida.</p>
    <p>• A cidadanía: profesionais e persoas interesadas na materia impartida.</p>
    <p>Cuarta. <em>Desenvolvemento</em></p>
    <p>Lugar: Escola Galega de Administración Pública (EGAP), rúa Madrid, 2-4, Santiago de Compostela.</p>
    <p>Data: o martes 9 de maio de 2023.</p>
    <p>Horario: de mañá e tarde.</p>
    <p>Duración: 7 horas lectivas.</p>
    <p>Quinta. <em>Número de prazas</em></p>
    <p>Corenta e cinco (45).</p>
    <p>Sexta. <em>Inscrición</em></p>
    <p>1. A inscrición nesta actividade formativa só poderá realizarse por vía telemática accedendo ao enderezo https://egap.xunta.gal/matricula. As solicitudes entenderanse presentadas unha vez se complete correctamente o proceso de matriculación.</p>
    <p>2. Antes de formalizar a súa inscrición nesta actividade, todas as persoas deberán introducir ou actualizar os datos da súa área de matrícula, de acordo coas persoas destinatarias e requisitos de selección establecidos na bases terceira e oitava, respectivamente. En concreto, deberán indicar correctamente o colectivo de persoas destinatarias ao cal pertencen («Administración autonómica», para o persoal empregado público da Administración autonómica galega, dos seus entes públicos instrumentais e da Administración institucional, ou «cidadanía», no caso de non ser persoal empregado público).</p>
    <p>3. As persoas que oculten ou falseen datos esenciais para a selección serán automaticamente excluídas da actividade solicitada e pasarán ao final das listaxes de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>4. As persoas interesadas deberán seleccionar primeiro a área en que está integrada esta actividade (Administración electrónica, protección de datos e calidade administrativa) e despois seleccionar en «nome do curso» a xornada de formación práctica dixital (E-martes) sobre o Rexistro Electrónico na Xunta de Galicia.</p>
    <p>5. O prazo para a inscrición nesta actividade estará habilitado desde as 9.00 horas do primeiro día hábil seguinte ao da publicación desta resolución no <em>Diario Oficial de Galicia</em> ata as 23.59 horas do día 4 de maio de 2023.</p>
    <p>Poderá obterse calquera outra información, desde as 8.30 horas ata as 14.30 horas, nos teléfonos 981 54 62 39 e 981 54 62 41.</p>
    <p>Sétima. <em>Comprobación de datos</em></p>
    <p>1. Conforme o disposto no artigo 28.2 da Lei 39/2015, do 1 de outubro, do procedemento administrativo común das administracións públicas, para a tramitación do procedemento de selección consultaranse automaticamente os datos das persoas solicitantes desta acción formativa necesarios para realizar o proceso de selección, salvo que a persoa interesada se opuxese a iso.</p>
    <p>2. No caso de que as persoas interesadas se opoñan a esta consulta, deberán indicalo expresamente, incluír os motivos de oposición relacionados coa súa situación particular e enviar os documentos que indiquen a súa situación administrativa, tipo de persoal e antigüidade na Administración a través do seguinte enderezo electrónico novas.egap@xunta.gal</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderáselles solicitar ás persoas interesadas a presentación dos documentos correspondentes.</p>
    <p>4. A EGAP poderá pedir as certificacións necesarias para realizar a selección de acordo cos criterios recollidos nesta convocatoria.</p>
    <p>Oitava. <em>Criterios de selección</em></p>
    <p>Vinte e cinco (25) das prazas reservaranse para o colectivo do persoal empregado público da Administración autonómica galega, dos seus entes públicos instrumentais e da Administración institucional; para a selección das prazas deste grupo terán prioridade as persoas con funcións directamente relacionadas coa materia impartida, sempre que se poidan confirmar cos datos dispoñibles ou coa documentación achegada.</p>
    <p>Fóra deste criterio específico para o grupo de persoal empregado público, a orde de admisión virá determinada pola data e a hora de presentación das solicitudes.</p>
    <p>Novena. <em>Publicación das listaxes de persoas seleccionadas, en reserva e excluídas</em></p>
    <p>A EGAP publicará no enderezo <a href="https://egap.xunta.gal">https://egap.xunta.gal</a> unha relación das persoas seleccionadas en cada grupo para participar nesta actividade, así como un número adecuado de reservas, no caso de que o número de solicitudes recibidas fose superior ao número de prazas e, de ser o caso, as persoas excluídas nesta actividade, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Décima. <em>Cambios ou substitucións na selección, renuncia e asistencia</em></p>
    <p>1. En ningún caso serán admitidos cambios ou substitucións entre as persoas seleccionadas.</p>
    <p>2. Renuncia:</p>
    <p>a) As persoas seleccionadas poderán renunciar á actividade formativa. A renuncia debe ser comunicada por escrito á EGAP o máis axiña posible e, en todo caso e como máximo, o día 8 de maio de 2023, ata as 12.00 horas. Na páxina web da Escola está dispoñible un modelo de renuncia. </p>
    <p>Para isto poderase utilizar, ademais do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico «novas.egap@xunta.gal».</p>
    <p>b) As persoas que incumpran o prazo previsto pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade, agás que a renuncia teña algunha das seguintes causas:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos/das responsables dos centros directivos.</p>
    <p>– Por razóns de conciliación familiar.</p>
    <p>– Por outras causas xustificadas documentalmente.</p>
    <p>3. A asistencia e a puntualidade:</p>
    <p>a) Serán obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa realizaranse controis de asistencia e puntualidade.</p>
    <p>c) As faltas de asistencia:</p>
    <p>1. Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o especificado anteriormente perderán o dereito ao certificado de asistencia desta actividade formativa.</p>
    <p>2. Aquelas persoas cuxas faltas de asistencia superen o 50 % das horas lectivas pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Décimo primeira. <em>Certificado de asistencia oficial</em></p>
    <p>Ao final desta actividade emitirase un certificado electrónico de asistencia, descargable desde a área de matrícula (https://egap.xunta.gal/matricula/), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización desta actividade, así como un código de verificación electrónica (CVE) para contrastar a súa autenticidade.</p>
    <p>Décimo segunda. <em>Facultades da EGAP</em></p>
    <p>1. A EGAP reserva para si a facultade de interpretar e de resolver as incidencias que poidan xurdir no desenvolvemento desta actividade, así como a facultade de cancelala se o escaso número de solicitudes non xustificase a súa realización, caso en que se empregarán os medios de notificación ás persoas interesadas previstos na normativa vixente.</p>
    <p>2. A EGAP garantirá na acción derivada desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <p>Santiago de Compostela, 20 de abril de 2023</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

