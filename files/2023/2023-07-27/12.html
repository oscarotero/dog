---
date: '2023-07-27'
id: G0597-210723-0002
page: 46022
number: 142
agency: Consellería de Facenda e Administración Pública
section: III. Outras disposicións.
title: >-
  RESOLUCIÓN do 21 de xullo de 2023 pola que se ordena a publicación do Acordo
  do Consello da Xunta de Galicia, do 20 de xullo de 2023, polo que se aproba a
  modificación da relación de postos de traballo da Consellería de Sanidade.
range: Resolución
url: >-
  https://www.xunta.gal/dog/Publicados/2023/20230727/AnuncioG0597-210723-0002_gl.html
---
<p>A aprobación da modificación da relación de postos de traballo da Consellería de Sanidade xustifícase pola creación dunha unidade administrativa temporal de persoal veterinario destinado á realización do control oficial dun proxecto piloto consistente no establecemento dun servizo de matadoiro móbil, que se desprazará a aquelas explotacións da Comunidade Autónoma que demanden este servizo, mediante unha unidade de sacrificio móbil de ámbito autonómico e con base en Chantada (Lugo). </p>
    <p>Este proxecto piloto, desenvolvido e financiado pola Consellería do Medio Rural no marco das súas competencias, será avaliado no seu funcionamento e, no seu futuro, avaliada a súa continuidade. De aí o concepto de unidade temporal, xa que ten establecida unha vixencia ata decembro de 2025.</p>
    <p>En consecuencia, por proposta da Consellería de Sanidade e unha vez consultadas as organizacións sindicais presentes na Mesa de Negociación e na Comisión de Persoal, o Consello da Xunta de Galicia, na súa reunión do 20 de xullo de 2023, adoptou o seguinte</p>
    <h2>ACORDO:</h2>
    <p>Primeiro. Aprobar a modificación da relación de postos de traballo da Consellería de Sanidade nos termos que se sinalan no anexo a este acordo, como consecuencia das súas necesidades funcionais e organizativas actuais.</p>
    <p>Segundo. Ordenar a súa publicación no <em>Diario Oficial de Galicia</em> para os efectos da entrada en vigor a partir do día seguinte ao da súa publicación.</p>
    <p>Visto o acordo adoptado polo Consello da Xunta de Galicia na súa reunión do día 20 de xullo de 2023, relativo á aprobación da relación de postos de traballo da Consellería de Sanidade, e coa finalidade de cumprir o dito acordo, de conformidade coa Orde da Consellería de Facenda do 8 de xaneiro de 2020, sobre delegación de competencias na Dirección Xeral da Función Pública (DOG núm. 16, do 24 de xaneiro), dispoño que se publique no <em>Diario Oficial de Galicia</em> como anexo a esta resolución.</p>
    <p>Santiago de Compostela, 21 de xullo de 2023</p>
    <footer><p>O conselleiro de Facenda e Administración Pública<br>P.D. (Orde do 8.1.2020)<br>José María Barreiro Díaz<br>Director xeral da Función Pública</p></footer>

