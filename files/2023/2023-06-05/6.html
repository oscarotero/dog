---
date: '2023-06-05'
id: O143-260523-0002
page: 34244
number: 105
agency: Augas de Galicia
section: III. Outras disposicións.
title: >-
  RESOLUCIÓN do 25 de maio de 2023 pola que se modifica a Resolución do 23 de
  agosto de 2022 pola que se aproban as bases reguladoras para a concesión de
  subvencións aos concellos, en réxime de concorrencia competitiva, destinadas á
  realización de auditorías municipais das redes de saneamento para a detección
  de infiltracións, e se convocan para o ano 2022 (código de procedemento
  AU301D).
range: Resolución
url: >-
  https://www.xunta.gal/dog/Publicados/2023/20230605/AnuncioO143-260523-0002_gl.html
---
<p>O 7 de setembro de 2022 publicouse no <em>Diario Oficial de Galicia</em> a Resolución do 23 de agosto de 2022 pola que se aproban as bases reguladoras para a concesión de subvencións aos concellos, en réxime de concorrencia competitiva, destinadas á realización de auditorías municipais das redes de saneamento para a detección de infiltracións, e se convocan para o ano 2022 (código de procedemento AU301D).</p>
    <p>No artigo 22 da Resolución do 23 de agosto de 2022 establécese que o prazo para presentar a documentación xustificativa será o seguinte:</p>
    <p>1. O prazo para a presentación da documentación xustificativa da subvención rematará o 30 de xuño de 2023, sen prexuízo de que se poida presentar a dita documentación con anterioridade para a súa tramitación.</p>
    <p>Con posterioridade ao outorgamento das subvencións recibíronse en Augas de Galicia comunicacións de concellos beneficiarios solicitando a ampliación do prazo de xustificación.</p>
    <p>Debe terse en conta, así mesmo, o elevado número de solicitudes presentadas no procedemento, así como a tramitación dunha ampliación de crédito das subvencións co obxectivo de conceder as axudas a todas as solicitudes que cumpriron cos criterios da citada resolución, o que tivo como consecuencia que non se puidesen ditar as resolucións no prazo establecido na convocatoria de axudas. A complexidade dos traballos e a extensión da rede de saneamento que os concellos teñen que auditar aconsellan ampliar o prazo de xustificación da subvención.</p>
    <p>O artigo 45.3 do Regulamento da Lei 9/2007, do 13 de xuño, de subvencións de Galicia, aprobado polo Decreto 11/2009, do 8 de xaneiro, establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros.</p>
    <p>Por outra banda, remítese ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas, en que se indica que a ampliación poderá acordarse, de oficio ou por instancia de parte, antes do vencemento do prazo de que se trate e se as circunstancias así o aconsellasen.</p>
    <p>As bases reguladoras non conteñen precepto en contra da ampliación do prazo de xustificación.</p>
    <p>A ampliación do prazo non causa prexuízo a terceiros.</p>
    <p>Por todo o anterior, sobre a base dos requisitos e condicións previstos na normativa anteriormente citada e tendo en conta todo o exposto,</p>
    <h2>RESOLVO:</h2>
    <p>Artigo único. <em>Modificación da Resolución do 23 de agosto de 2022 pola que se aproban as bases reguladoras para a concesión de subvencións aos concellos, en réxime de concorrencia competitiva, destinadas á realización de auditorías municipais das redes de saneamento para a detección de infiltracións, e se convocan para o ano 2022 (código de procedemento AU301D)</em></p>
    <p>Modifícase o número 1 do artigo 22 da Resolución do 23 de agosto de 2022 pola que se aproban as bases reguladoras para a concesión de subvencións aos concellos, en réxime de concorrencia competitiva, destinadas á realización de auditorías municipais das redes de saneamento para a detección de infiltracións, e se convocan para o ano 2022 (código de procedemento AU301D), que queda redactado como segue:</p>
    <p>«1. O prazo para a presentación da documentación xustificativa da subvención rematará o 2 de outubro de 2023, sen prexuízo de que se poida presentar a dita documentación con anterioridade para a súa tramitación».</p>
    <p>Disposición derradeira única. <em>Entrada en vigor</em></p>
    <p>Esta resolución producirá efectos desde o día da súa publicación no <em>Diario Oficial de Galicia</em>.</p>
    <p>Santiago de Compostela, 25 de maio de 2023</p>
    <footer><p>Ethel María Vázquez Mourelle<br>Presidenta de Augas de Galicia</p></footer>

