---
date: '2023-10-13'
id: O143-091023-0001
page: 56875
number: 195
agency: Augas de Galicia
section: III. Outras disposicións.
title: >-
  RESOLUCIÓN do 9 de outubro de 2023 pola que se activa a situación de alerta ou
  escaseza severa na unidade territorial de escaseza número 10-río Anllóns,
  costa da Coruña ata o límite de Arteixo.
range: Resolución
url: >-
  https://www.xunta.gal/dog/Publicados/2023/20231013/AnuncioO143-091023-0001_gl.html
---
<p>O 2.6.2022 o Consello da Xunta de Galicia aprobou o Plan especial de seca da demarcación hidrográfica de Galicia Costa que foi publicado no <em>Diario Oficial de Galicia</em> o 1.7.2022.</p>
    <p>O dito plan dispón que a escaseza se produce ante unha situación de redución temporal da auga dispoñible que pode pór en risco a atención das demandas asociadas aos diferentes usos socioeconómicos.</p>
    <p>O Plan especial de seca citado divide o territorio da demarcación hidrográfica de Galicia Costa en unidades territoriais de escaseza (UTE) (número 2 do plan), establece os indicadores hidrolóxicos de escaseza en cada unha destas UTE (número 6.2 do plan) e fixa os limiares para a activación e desactivación dos diferentes escenarios de escaseza (número 7.2.2 do plan).</p>
    <p>O número 10.4.2 do Plan especial de seca indicado determina que se debe elaborar un informe mensual no cal se analice a situación e evolución dos indicadores hidrolóxicos de escaseza previstos.</p>
    <p>O informe de seguimento da seca do 5.10.2023 analiza o estado da situación dos indicadores da seca en data 1.10.2023 e constata un valor dos indicadores de escaseza correspondente á situación de alerta ou escaseza severa na UTE 10-río Anllóns, costa da Coruña ata o límite de Arteixo.</p>
    <p>O 9.10.2023 reuniuse a Oficina Técnica da Seca e propuxo a activación da situación de alerta ou escaseza severa na UTE 10-río Anllóns, costa da Coruña ata o límite de Arteixo.</p>
    <p>O número 10.4.2 do Plan especial de seca citado dispón que a Presidencia de Augas de Galicia é o órgano competente para a activación do escenario de alerta ou escaseza severa.</p>
    <p>De acordo co anterior, esta presidencia</p>
    <h2>RESOLVE:</h2>
    <p>Activar o escenario de alerta ou escaseza severa na unidade territorial de escaseza número 10, correspondente ao sistema de explotación número 10-río Anllóns, costa da Coruña ata o límite de Arteixo.</p>
    <p>Santiago de Compostela, 9 de outubro de 2023</p>
    <footer><p>Ethel María Vázquez Mourelle<br>Presidenta de Augas de Galicia</p></footer>

