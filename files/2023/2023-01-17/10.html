---
date: '2023-01-17'
id: O3C2-100123-0001
page: 6401
number: 11
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 23 de decembro de 2022 pola que se fixan os criterios
  reguladores do curso de formación para a obtención da habilitación do persoal
  de control de acceso a espectáculos públicos e actividades recreativas durante
  o ano 2023, e se convoca a súa realización (código de procedemento PR471A).
range: Resolución
url: >-
  https://www.xunta.gal/dog/Publicados/2023/20230117/AnuncioO3C2-100123-0001_gl.html
---
<p>Primeiro. Obxecto</p>
    <p>O obxecto desta resolución é a publicación dos criterios xerais que regularán a realización do curso de formación para a obtención da habilitación do persoal de control de acceso a espectáculos públicos e actividades recreativas ao longo do ano 2023, cuxas edicións son convocadas por resolución do director xeral da Agasp na páxina web da Academia Galega de Seguridade Pública: https://agasp.xunta.gal/es (código de procedemento PR471A).</p>
    <p>Este curso de formación rexerase polo establecido nesta resolución e no Decreto 48/2021, do 11 de marzo, polo que se regula a actividade de control de acceso a espectáculos públicos e actividades recreativas, así como aos establecementos ou espazos abertos ao público en que se realicen.</p>
    <p>Segundo. Contido do curso e temario</p>
    <p>1. Aspectos básicos da normativa de espectáculos públicos e actividades recreativas.</p>
    <p>2. Aspectos básicos da normativa de xogo.</p>
    <p>3. Dereitos e deberes das persoas espectadoras e usuarias. Dereitos fundamentais.</p>
    <p>4. Dereito de admisión.</p>
    <p>5. Medidas de seguridade nos establecementos abertos ao público e normativa de autoprotección.</p>
    <p>6. Normativa sobre horarios dos establecementos abertos ao público, dos espectáculos públicos e das actividades recreativas.</p>
    <p>7. Réxime xurídico das persoas menores de idade.</p>
    <p>8. Aspectos básicos da normativa en materia de igualdade.</p>
    <p>9. Conceptos básicos de primeiros auxilios.</p>
    <p>10. Protocolo en situacións de perigo.</p>
    <p>11. Técnicas básicas de autocontrol en situacións de extrema necesidade.</p>
    <p>O temario está dispoñible na páxina web da Academia Galega de Seguridade Pública na seguinte ligazón:</p>
    <p>https://agasp.xunta.gal/sites/w_agasp/files/temario_control_de_acceso_marcadores__0.pdf</p>
    <p>Terceiro. Requisitos de participación</p>
    <p>1. Este curso vai destinado ás persoas que pretendan realizar a actividade de control de acceso a espectáculos públicos e actividades recreativas.</p>
    <p>2. As persoas aspirantes deberán posuír os seguintes requisitos exixidos polo artigo 6 do Decreto 48/2021:</p>
    <p>a) Ser maior de idade.</p>
    <p>b) Ter a nacionalidade española ou dalgún dos países que integran a Unión Europea ou estar en posesión do permiso de residencia e traballo correspondentes.</p>
    <p>c) Carecer de antecedentes penais.</p>
    <p>d) Ter a aptitude psicolóxica necesaria acreditada consonte o que dispón o artigo 8.4 do Decreto 48/2021.</p>
    <p>Cuarto. Presentación de solicitudes e prazo</p>
    <p>As solicitudes presentaranse preferiblemente por vía electrónica a través do formulario normalizado dispoñible na sede electrónica da Xunta de Galicia https://sede.xunta.gal que figura como anexo I desta resolución.</p>
    <p>Opcionalmente, poderanse presentar as solicitudes presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Para a presentación electrónica de solicitudes poderase empregar calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>O prazo para a presentación da dita solicitude, vinculada co procedemento PR471A, abrirase ao día seguinte de que se publique a presente resolución no DOG e permanecerá aberto ata o día 2 de xaneiro de 2024 (o modelo de solicitude figura como anexo a esta resolución (anexo I).</p>
    <p>As solicitudes para unha edición concreta do curso admitiranse ata como máximo 10 días hábiles antes da realización da dita edición do curso, segundo o calendario das edicións do curso para o ano 2023, que se publica como anexo II a esta resolución.</p>
    <p>Cando se acade un número mínimo de 20 solicitudes, a Agasp programará a súa realización e publicará na súa páxina web a listaxe de persoas admitidas e as excluídas en cada edición que se realice e, ademais, as persoas interesadas recibirán un correo electrónico e un sms, indicándolles toda a información relativa ao curso (data de realización e horario).</p>
    <p>Quinto. Documentación complementaria</p>
    <p>As persoas interesadas na realización do curso de formación deberán achegar coa solicitude o certificado de aptitude psicolóxica. Este certificado poderá ser expedido por un centro médico-psicotécnico debidamente autorizado consonte o disposto no Real decreto 170/2010, do 19 de febreiro, polo que se aproba o Regulamento de centros de recoñecemento destinados a verificar as aptitudes psicofísicas dos condutores, ou por persoal colexiado coa titulación de Psicoloxía ou Medicina.</p>
    <p>A documentación complementaria presentarase preferiblemente por vía electrónica.</p>
    <p>Opcionalmente, as persoas interesadas poderán presentar a documentación complementaria presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>As persoas interesadas responsabilizaranse da veracidade dos documentos que presenten.</p>
    <p>Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o cal poderá requirir a exhibición do documento ou da información orixinal.</p>
    <p>Sexto. Comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) DNI ou NIE da persoa solicitante.</p>
    <p>b) DNI ou NIE da persoa representante.</p>
    <p>c) Certificado de inexistencia de antecedentes penais.</p>
    <p>2. No caso de que as persoas interesadas se opoñan á consulta, deberán indicalo no recadro correspondente habilitado no formulario correspondente e achegar os documentos.</p>
    <p>Cando así o exixa a normativa aplicable, solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilite a obtención dos devanditos datos, poderáselles solicitar ás persoas interesadas a presentación dos documentos correspondentes.</p>
    <p>Sétimo. Trámites administrativos posteriores á presentación da solicitude</p>
    <p>A sede electrónica da Xunta de Galicia permítelles ás persoas interesadas realizar trámites electrónicos, con posterioridade ao inicio do expediente, accedendo á Carpeta cidadá da persoa interesada. Opcionalmente, as persoas interesadas tamén poderán realizar os referidos trámites presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Oitavo. Lista de persoas admitidas e excluídas do curso</p>
    <p>A lista coas persoas admitidas e excluídas publicarase na páxina web da Agasp con polo menos sete días hábiles de anterioridade ao inicio de cada edición que se leve a cabo, unha vez reunido o número mínimo de solicitudes de participación recibidas a través da sede electrónica da Xunta de Galicia.</p>
    <p>Noveno. Lugar, desenvolvemento e duración da realización do curso ao longo do ano 2023</p>
    <p>O curso desenvolverase na sede da Academia Galega de Seguridade Pública (avenida da Cultura, s/n, 36680 A Estrada, Pontevedra) e o horario das clases será das 10.00 ás 14.00 horas e das 15.30 ás 17.30 horas.</p>
    <p>Ao remate farase un exame de coñecementos que consistirá nun test de 20 preguntas. Para obter os 5 puntos será necesario responder correctamente 10 preguntas. As respostas erróneas non descontarán para o cómputo total das correctas. A persoa encargada da dirección do curso será a responsable da súa avaliación e de expedir a acreditación de telo superado.</p>
    <p>Cando o número de solicitudes sexa inferior a 20, suspenderase a realización do curso e os aspirantes serán inscritos na edición seguinte.</p>
    <p>As persoas seleccionadas que non se presenten ao curso sen causa xustificada serán penalizadas e non poderán volver solicitar a inscrición nun prazo de 90 días.</p>
    <p>Décimo. Información para as persoas interesadas</p>
    <p>As persoas interesadas poderán obter información adicional sobre esta convocatoria e as seguintes a través dos seguintes medios:</p>
    <p>a) Na sede electrónica da Xunta de Galicia (https://sede.xunta.gal/portada), procedemento PR471A.</p>
    <p>b) Na páxina web da Academia Galega de Seguridade Pública (https://agasp.xunta.gal).</p>
    <p>c) No enderezo electrónico seleccion.agasp@xunta.gal</p>
    <p>d) No teléfono da Agasp: 886 20 61 16 ou 886 20 61 09.</p>
    <p>e) No Servizo de Coordinación, Planificación e Selección na Agasp (avenida da Cultura, s/n, 36680 A Estrada, Pontevedra).</p>
    <p>Décimo primeiro. Publicación dos actos</p>
    <p>1. Unha vez rematado, a persoa encargada da dirección do curso será a responsable da súa avaliación e da expedición da acreditación de telo superado.</p>
    <p>2. Todos os actos derivados desta resolución publicaranse na páxina web da Academia Galega de Seguridade pública https://agasp.xunta.gal/</p>
    <p>Décimo segundo. Relación de alumnado declarado apto</p>
    <p>No prazo de 10 días hábiles, publicarase na páxina web da Academia Galega de Seguridade Pública a relación definitiva das persoas que superaron o curso formativo.</p>
    <p>No prazo de 10 días hábiles, contados desde o día seguinte ao da publicación na páxina web da Academia Galega de Seguridade Pública da relación definitiva das persoas que superaron o curso formativo, cuxos datos se recompilarán desagregados por sexos, as persoas aspirantes incluídas nela deberán solicitar da dirección xeral competente en materia de espectáculos públicos e actividades recreativas a expedición da habilitación (a través do procedemento PR472A), xuntando o xustificante de ter aboado a correspondente taxa administrativa para os efectos de que lles sexa expedida esta, xunto co distintivo que os identifique e acredite como persoal de control de acceso a espectáculos públicos, actividades recreativas e establecementos abertos ao público.</p>
    <p>O procedemento para a expedición da habilitación está recollido no artigo 9 do Decreto 48/2021, do 11 de marzo, polo que se regula a actividade de control de acceso aos espectáculos públicos e actividades recreativas, así como aos establecementos ou espazos abertos ao público en que se realicen.</p>
    <p>Disposición derradeira</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>A Estrada, 23 de decembro de 2022</p>
    <footer><p>Santiago Villanueva Álvarez<br>Director xeral da Academia Galega<br>de Seguridade Pública</p></footer>

