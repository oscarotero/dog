---
date: '2023-04-10'
id: C3K1-300323-0003
page: 22684
number: 68
agency: Consellería de Sanidade
section: III. Outras disposicións.
title: >-
  RESOLUCIÓN do 27 de marzo de 2023 pola que se dá publicidade á encomenda á
  Axencia Galega de Infraestruturas para a xestión das actuacións para a
  redacción do proxecto e a execución das obras de construción dun novo centro
  de saúde no concello de Meis (Pontevedra).
range: Resolución
url: >-
  https://www.xunta.gal/dog/Publicados/2023/20230410/AnuncioC3K1-300323-0003_gl.html
---
<p>De conformidade co previsto no artigo 9 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade á Resolución da Consellería de Sanidade, do 22 de marzo de 2023, pola que se encomenda á Axencia Galega de Infraestruturas a xestión das actuacións para a redacción do proxecto e a execución das obras de construción do novo centro de saúde de Meis (Pontevedra).</p>
    <p>– Actividades que realizará a Axencia Galega de Infraestruturas:</p>
    <p>1. A dirección da redacción do proxecto con base no plan funcional redactado polo Servizo Galego de Saúde, así como a supervisión e aprobación técnica do proxecto.</p>
    <p>2. Realizar os actos e negocios xurídicos propios da preparación, selección de contratista, adxudicación e execución dos contratos que sexan precisos para cumprir o obxecto da encomenda e, nomeadamente, os de redacción de proxecto, obra, dirección da obra, dirección de execución material e coordinación de seguridade e saúde.</p>
    <p>3. Con base no establecido no artigo 62 da LCSP, asumir a función de responsable do contrato, para o que o órgano de contratación designará unha persoa física ou xurídica vinculada a esta Axencia, a quen corresponderá supervisar a súa execución, adoptar as decisións e ditar as instrucións necesarias co fin de asegurar a correcta realización da prestación pactada, dentro do ámbito de facultades que o órgano de contratación lle atribúa.</p>
    <p>4. Convocar o Servizo Galego de Saúde para que designe unha persoa representante, que asistirá ao acto de recepción das obras, en que se levará a cabo a súa entrega. </p>
    <p>5. Calquera competencia que lle corresponda en virtude da normativa de aplicación.</p>
    <p>A Axencia, no desenvolvemento da actividade encomendada, seguirá as directrices e instrucións da Consellería de Sanidade e do Servizo Galego de Saúde, aos cales lles corresponden os poderes de verificación e control da encomenda.</p>
    <p>– Natureza e alcance da xestión encomendada: a encomenda ten natureza de encarga a medio propio, de acordo co disposto nos artigos 47 e seguintes da Lei 16/2010, do 17 de decembro, e no artigo 13 da Lei 14/2013, do 26 de decembro, de racionalización do sector público autonómico. Tal condición de medio propio vén recollida no artigo 5 do Decreto 112/2015, do 31 de xullo, polo que se crea a Axencia Galega para a Xestión do Coñecemento en Saúde e se aproban os seus estatutos.</p>
    <p>– Prazo de vixencia: desde o día seguinte ao da súa sinatura ata a data de finalización do prazo de garantía da obra.</p>
    <p>Santiago de Compostela, 27 de marzo de 2023</p>
    <footer><p>Julio García Comesaña<br> Conselleiro de Sanidade</p></footer>

