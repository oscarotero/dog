---
date: '2023-04-10'
id: C3K1-050423-0001
page: 22680
number: 68
agency: Consellería de Sanidade
section: III. Outras disposicións.
title: >-
  ORDE do 4 de abril de 2023 pola que se determinan os servizos mínimos durante
  a folga que afectará o persoal da empresa que presta servizos de limpeza no
  Hospital Abente y Lago da Coruña, que se desenvolverá con carácter indefinido
  a partir do día 11 de abril de 2023.
range: Orde
url: >-
  https://www.xunta.gal/dog/Publicados/2023/20230410/AnuncioC3K1-050423-0001_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito tanto na Administración como nas empresas privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se encontra a sanidade.</p>
    <p>O desempeño da asistencia sanitaria pública non se pode ver afectado gravemente polo lexítimo exercicio do dereito de folga, xa que aquel é considerado e recoñecido prioritariamente en relación con este, o que implica a necesidade de conxugar o citado exercicio cun axeitado establecemento dos servizos mínimos naquelas áreas e actividades que repercuten na xestión dos servizos sanitarios, en prol de preservar, en último termo, o propio dereito á vida e á integridade física das persoas usuarias dos devanditos servizos.</p>
    <p>O artigo 3 do citado decreto faculta os conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>A organización Confederación Intersindical Galega (CIG) comunicou a convocatoria dunha folga do persoal da empresa Lacera Servicios y Mantenimiento, S.A., que presta servizos de limpeza no Hospital Abente y Lago da Coruña, que se desenvolverá con carácter indefinido a partir do día 11 de abril de 2023.</p>
    <p>Dado que a folga afectará o servizo de limpeza do dito centro, resulta obvio que a suspensión da dita actividade pode implicar niveis de contaminación que porían en risco a saúde tanto das persoas doentes e usuarias como dos e das profesionais deste tipo de institucións. Polo tanto, esta soa circunstancia determina de seu a procedencia de fixar servizos mínimos.</p>
    <p>Con base no que antecede e logo da audiencia ao comité de folga,</p>
    <h2>DISPOÑO:</h2>
    <p>Artigo único.</p>
    <p>1. A folga referida na parte expositiva, dado o seu carácter indefinido, entenderase condicionada ao mantemento dos servizos mínimos segundo os criterios que se establecen nesta orde.</p>
    <p>a) Días laborables:</p>
    <p>I. Áreas de urxencias, laboratorio de urxencias, radiodiagnóstico de urxencias, UCI, área cirúrxica, reanimación poscirúrxica, reanimación cardíaca, oncoloxía radioterápica, hematoloxía, hospital de día e diálise: o persoal preciso para garantir o 100 % das presenzas e prestación de limpeza habituais na actualidade.</p>
    <p>II. Áreas de radioloxía intervencionista, esterilización e hospitalización: o persoal preciso para garantir o 70 % das presenzas e prestación de limpeza habituais actualmente.</p>
    <p>III. Restantes áreas: o persoal preciso para garantir o 50 % das presenzas e prestación de limpeza habituais na actualidade.</p>
    <p>Respecto dos puntos II e III, os efectivos de servizos mínimos que resulten das ditas garantías (70 % ou 50 %) poderán ampliarse sempre que se xustifique que resulta estritamente necesario para evitar riscos inminentes para a saúde. Neste caso, a xustificación debe constar nun informe elaborado para os ditos efectos.</p>
    <p>b) Domingos e días festivos: o persoal preciso para garantir o 100 % das presenzas e prestación de limpeza habituais nos ditos días.</p>
    <p>Debido á hixiene necesaria para a prestación dos servizos sanitarios, neste eido sempre resulta preciso garantir con carácter xeral que as instalacións estean en perfectas condicións de limpeza e hixiene, no que atinxe a zonas de hospitalización de doentes, vestiarios de persoal, áreas críticas, servizos de urxencias e quirófanos, así como nas zonas comúns de uso xeral, pois as eventuais diminucións dos parámetros de limpeza nalgunha destas pode incidir directamente tamén nas demais.</p>
    <p>2. A determinación do persoal necesario con base nos criterios anteriores faraa a empresa de modo coordinado coa Xerencia da Área Sanitaria da Coruña e Cee, e a súa fixación deberá estar adecuadamente motivada.</p>
    <p>A xustificación debe contar no expediente de determinación de servizos mínimos e exteriorizarse axeitadamente para o xeral coñecemento do persoal destinatario. Deberá quedar constancia no expediente dos factores ou criterios cuxa ponderación conduce a determinar as presenzas mínimas.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios con antelación ao comezo da folga.</p>
    <p>A designación nominal dos efectivos que deben cubrir os servizos mínimos, que deberá recaer no persoal de xeito rotatorio, será determinada pola empresa e notificada ao persoal designado.</p>
    <p>O persoal designado que desexe exercer o seu dereito de folga poderá instar a substitución da súa designación por outro/a traballador/a que voluntariamente acepte o cambio de xeito expreso.</p>
    <p>No anexo desta orde recóllese o número de presenzas mínimas acordado para cubrir as xornadas de folga.</p>
    <p>3. Os paros e alteracións no traballo por parte do persoal necesario para o mantemento dos servizos mínimos serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>4. O disposto nos artigos precedentes non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>5. Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías das persoas usuarias dos establecementos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no<em> Diario Oficial de Galicia</em>.</p>
    <p>Santiago de Compostela, 4 de abril de 2023</p>
    <footer><p>Julio García Comesaña<br>Conselleiro de Sanidade</p></footer>
    <h2>ANEXO</h2>
    <p>Servizo de limpeza do Hospital Abente y Lago*.</p>
    <table>
     <tbody>
      <tr>
       <td colspan="3">Mañá</td>
       <td colspan="3">Tarde</td>
       <td>Noite</td>
      </tr>
      <tr>
       <td>Luns-venres</td>
       <td>Sábado</td>
       <td>Domingo</td>
       <td>Luns-venres</td>
       <td>Sábado</td>
       <td>Domingo</td>
       <td>Luns-domingo</td>
      </tr>
      <tr>
       <td>8</td>
       <td>6</td>
       <td>6</td>
       <td>7</td>
       <td>2</td>
       <td>2</td>
       <td>1</td>
      </tr>
     </tbody>
    </table>
    <p>* A unidade (1) equivale á presenza dun efectivo a xornada completa.</p>

