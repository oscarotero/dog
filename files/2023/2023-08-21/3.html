---
date: '2023-08-21'
id: G0426-110823-0002
page: 49182
number: 157
agency: Consellería do Medio Rural
section: III. Outras disposicións.
title: >-
  ORDE do 11 de agosto de 2023 pola que se modifica a Orde do 24 de maio de 2023
  pola que se establecen as bases reguladoras das axudas por danos para a
  recuperación de soutos de castiñeiros, previstas polo Decreto 130/2022, do 21
  de xullo, de medidas urxentes de axuda para a reparación de danos causados
  polos incendios que se produciron en Galicia durante o mes de xullo de 2022,
  así como para a selección de entidades colaboradoras que participarán na súa
  xestión, e se convocan para o ano 2023 (códigos de procedemento MR616D e
  MR616E).
range: Orde
url: >-
  https://www.xunta.gal/dog/Publicados/2023/20230821/AnuncioG0426-110823-0002_gl.html
---
<p>Mediante a Orde do 24 de maio de 2023 establéceronse as bases reguladoras das axudas por danos para a recuperación de soutos de castiñeiros, previstas polo Decreto 130/2022, do 21 de xullo, de medidas urxentes de axuda para a reparación de danos causados polos incendios que se produciron en Galicia durante o mes de xullo de 2022, así como para a selección de entidades colaboradoras que participarían na súa xestión, e convocáronse para o ano 2023 (códigos de procedemento MR616D e MR616E) (Diario Oficial de Galicia número 99, do 26 de maio de 2023).</p>
    <p>Tal e como se indica na parte expositiva desa orde, por primeira vez a Dirección Xeral de Planificación e Ordenación Forestal integra na xestión da orde de axudas as entidades colaboradoras, que son aquelas que, actuando en nome e por conta do órgano concedente para todos os efectos relacionados coa subvención, colaboran na execución e xestión da subvención sen que se produza a entrega previa e distribución de fondos recibidos, de conformidade co disposto no artigo 9 da Lei 9/2007, do 13 de xuño, de subvencións de Galicia. Con esta medida pretendeuse reducir e facilitar a carga administrativa das persoas titulares dos soutos danados polos incendios de 2022.</p>
    <p>Tendo en consideración esta primeira experiencia na xestión, e co obxecto de facilitar a tramitación dentro do prazo de presentación de solicitudes e que a dita tramitación destas por parte de entidades colaboradoras sexa o máis ampla e eficaz posible, debe modificarse a Orde do 24 de maio de 2023 pola que se establecen as bases reguladoras das axudas por danos para a recuperación de soutos de castiñeiros.</p>
    <p>Consecuentemente con todo o anterior, esta consellería, no exercicio das facultades conferidas polo artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único. <em>Modificación da Orde do 24 de maio de 2023 pola que se establecen as bases reguladoras das axudas por danos para a recuperación de soutos de castiñeiros, previstas polo Decreto 130/2022, do 21 de xullo, de medidas urxentes de axuda para a reparación de danos causados polos incendios que se produciron en Galicia durante o mes de xullo de 2022, así como para a selección de entidades colaboradoras que participarán na súa xestión, e se convocan para o ano 2023 (códigos de procedemento MR616D e MR616E).</em></p>
    <p>A Orde do 24 de maio de 2023 pola que se establecen as bases reguladoras das axudas por danos para a recuperación de soutos de castiñeiros, previstas polo Decreto 130/2022, do 21 de xullo, de medidas urxentes de axuda para a reparación de danos causados polos incendios que se produciron en Galicia durante o mes de xullo de 2022, así como para a selección de entidades colaboradoras que participarán na súa xestión, e se convocan para o ano 2023 (códigos de procedemento MR616D e MR616E), publicada no Diario Oficial de Galicia número 99, do 26 de maio de 2023, modifícase nos seguintes termos:</p>
    <p>O número 1 do artigo 21, relativo ao prazo de presentación de solicitudes e emenda da solicitude, queda redactado como segue:</p>
    <p>«1. O prazo para a presentación das solicitudes remata o día 15 de setembro de 2023».</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 11 de agosto de 2023</p>
    <footer><p>José González Vázquez<br>Conselleiro do Medio Rural</p></footer>

