---
date: '2023-05-29'
id: O3C2-180523-0001
page: 32036
number: 100
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 18 de maio de 2023 pola que se convoca a xornada A Lei orgánica
  10/2022, do 6 de setembro, de garantía integral da liberdade sexual.
range: Resolución
url: >-
  https://www.xunta.gal/dog/Publicados/2023/20230529/AnuncioO3C2-180523-0001_gl.html
---
<p>Conforme os fins que lle asigna á Academia Galega de Seguridade Pública (Agasp) a normativa que a regula (Lei 1/2007, do 15 de xaneiro, da Academia Galega de Seguridade Pública),</p>
    <h2>RESOLVO:</h2>
    <p>Convocar a xornada A Lei orgánica 10/2022, do 6 de setembro, de garantía integral da liberdade sexual, de acordo coas bases que se indican a seguir:</p>
    <p>Primeira. <em>Obxectivos</em></p>
    <p>A Lei orgánica 10/2022, de garantía integral da liberdade sexual, e a súa recente modificación, cuxa finalidade é a protección integral do dereito á liberdade sexual de todas as persoas, así como a erradicación de todas as violencias sexuais, introduce importantes novidades e modificacións lexislativas, que fan necesaria unha análise profunda dela desde o punto de vista operativo e práctico.</p>
    <p>Segunda. <em>Contidos</em></p>
    <p>– Análise da Lei orgánica 10/2022, do 6 de setembro, de garantía integral da liberdade sexual.</p>
    <p>– Agresión sexual desde a entrada en vigor da Lei.</p>
    <p>– Agresión sexual menores de 16 anos desde a entrada en vigor da Lei.</p>
    <p>– Disposicións comúns e novos tipos delituosos.</p>
    <p>Terceira. <em>Persoas destinatarias</em></p>
    <p>A xornada esta dirixida ao persoal das frorzas e corpos de seguridade, Xudicatura, Ministerio Fiscal, aos/ás xuristas, profesionais e persoas interesadas en xeral.</p>
    <p>Cuarta. <em>Desenvolvemento</em></p>
    <p>Lugar: Academia Galega de Seguridade Pública (Agasp), na rúa da Cultura, s/n,36680 A Estrada.</p>
    <p>Data: 12 de xuño de 2023.</p>
    <p>Horario: das 10.00 ás 14.30.</p>
    <p>Duración: 4.5 horas.</p>
    <p>Prazas ofertadas: sen límite.</p>
    <p>Quinta. <em>Solicitudes de participación</em></p>
    <p>1. O persoal que desexe participar no curso convocado nesta resolución deberá cubrir o formulario de matrícula telemática dispoñible na páxina web da Agasp https://agasp.xunta.gal/gl/course/231145</p>
    <p>Non se admitirá ningunha outra forma ou modelo de solicitude.</p>
    <p>2. A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano contado desde o momento en que se detecte o feito.</p>
    <p>3. É obrigatorio consignar no formulario de solicitude un número de teléfono móbil e un correo electrónico co fin de poder realizar as notificacións necesarias.</p>
    <p>4. Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, que non se axusten ao formulario de solicitude ou que sexan presentadas fóra de prazo.</p>
    <p> 5. Prazo para a presentación de solicitudes</p>
    <p>O prazo de inscrición e presentación de solicitudes de participación rematará o día 9 de xuño de 2023.</p>
    <p>A Agasp publicará diariamente a listaxe de persoas admitidas desde o día 1 de xuño de 2023 no sitio web: agasp.xunta.gal </p>
    <p>Sexta. <em>Comprobación de datos</em></p>
    <p>1. Para a tramitación do procedemento consultaranse os datos das persoas interesadas, necesarios para realizar o proceso de selección desta actividade formativa.</p>
    <p>2. A presentación das solicitudes comportará a autorización da persoa solicitante ao órgano xestor para pedir as certificacións necesarias para realizar a selección de acordo cos criterios da Agasp.</p>
    <p>3. No caso de que as persoas interesadas se opoñan a esta consulta, deberán enviar un correo electrónico a formacion.agasp@xunta.gal, coa indicación expresa a este respecto, no cal deberán achegar a documentación que acredite a Administración a que pertenzan, a súa situación administrativa e o tipo de persoal.</p>
    <p>Sétima. <em>Obrigas das persoas admitidas</em></p>
    <p>As persoas que resulten seleccionadas teñen a obriga de participar no desenvolvemento da actividade, agás que comuniquen a súa imposibilidade de asistencia con 48 horas, como mínimo, de antelación ao comezo desta. Esta renuncia deberase comunicar por escrito á Agasp a través do correo electrónico ao enderezo formacion.agasp@xunta.gal</p>
    <p>En caso contrario, serán excluídas automaticamente da selección para as dez seguintes actividades que se convoquen para as cales reúnan os requisitos exixidos de participación (artigos 18 e 21 do Regulamento de réxime interior da Agasp).</p>
    <p>Oitava. <em>Dereitos e deberes das persoas participantes</em></p>
    <p>Serán obrigatorias a asistencia á sesión da xornada e a puntualidade. </p>
    <p>Durante a realización da xornada, realizaranse controis de asistencia.</p>
    <p>Novena. <em>Facultades da Agasp</em></p>
    <p>1. A Academia Galega de Seguridade Pública poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir, e terá como a facultade de cancelala se o escaso número de solicitudes non xustifica a súa realización, caso en que se empregarán os medios de notificación ás persoas interesadas, previstos na normativa vixente.</p>
    <p>2. A Agasp garantirá, na acción derivada desta convocatoria, a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <p>Décima. <em>Certificado de asistencia</em></p>
    <p>Ao final desta actividade emitiráselles un certificado electrónico de asistencia, descargable desde o espazo persoal do alumnado (https://agasp.xunta.gal/gl/usuario), a aquelas persoas inscritas que participasen e sempre que a súa asistencia for igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización da actividade, así como un código de verificación electrónica (CVE) para contrastar a súa autenticidade.</p>
    <p>A Estrada, 18 de maio de 2023</p>
    <footer><p>Santiago Villanueva Álvarez<br>Director da Academia Galega de Seguridade Pública</p></footer>

