---
date: '2023-06-07'
id: G0532-260523-0005
page: 35144
number: 107
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 26 de maio de 2023, da Secretaría Xeral Técnica da Consellería
  de Medio Ambiente, Territorio e Vivenda, pola que se declara de interese
  galego e se ordena a inscrición no Rexistro de Fundacións de Interese Galego
  da Fundación Naiterra.
range: Resolución
url: >-
  https://www.xunta.gal/dog/Publicados/2023/20230607/AnuncioG0532-260523-0005_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Naiterra dítase esta resolución baseada nos feitos e fundamentos que se expoñen a seguir:</p>
    <p>Feitos:</p>
    <p>Primeiro. O 16 de febreiro de 2023, Darío Alexandre Tojeiro Pérez, vicepresidente do Padroado da fundación, presentou solicitude de clasificación, declaración de interese galego e a súa correspondente inscrición no Rexistro de Fundacións de Interese Galego.</p>
    <p>Segundo. A Fundación Naiterra constituíuna José Manuel Tojeiro Rego, mediante escritura pública outorgada o 1 de febreiro de 2023, ante o notario de Santiago de Compostela (A Coruña) José Manuel Amigo Vázquez, co número de protocolo 266.</p>
    <p>Terceiro. A Fundación, consonte o artigo 6 dos seus estatutos, ten como obxecto:</p>
    <p>– A custodia do territorio, a través da protección, conservación, recuperación, rexeneración, reconversión e xeración de espazos de biodiversidade sostibles a longo prazo.</p>
    <p>– Conservar e promover o medio natural, mediante a realización de accións que defendan, protexan e fomenten a biodiversidade en todos os seus niveis, sexa mediante a procura dunha muda dos nosos hábitos actuais, priorizando para tal fin a educación como instrumento de cambio, xa sexa mediante accións directas e sen prexuízo de calquera outras.</p>
    <p>– Promover actuacións destinadas á protección, promoción e mellora da mocidade, favorecendo o desenvolvemento dunha conduta proambiental.</p>
    <p>– Impulsar proxectos ou programas de desenvolvemento nos eidos social e cultural, de carácter altruísta, humanitario, solidario ou de interese social, xa sexan propios ou mediante o apoio a outras entidades que teñan relación cos fins anteriormente indicados ou axuden de forma transversal á consecución deles.</p>
    <p>Cuarto. Na escritura de constitución da fundación constan os extremos relativos á personalidade do fundador; a súa capacidade para constituíla; a súa vontade de facelo como de interese galego conforme os preceptos da Lei 12/2006, do 1 de decembro, de fundacións de interese galego; a dotación; os estatutos e a composición do Padroado inicial.</p>
    <p>Quinto. Nos estatutos da fundación consta a súa denominación; o seu enderezo; o seu obxecto e finalidade; as regras para a aplicación das rendas aos fins fundacionais e para a determinación dos beneficiarios; a composición e as normas de funcionamento do Padroado, e as causas de disolución e o destino dos bens e dereitos resultantes da súa liquidación.</p>
    <p>Sexto. O Padroado inicial da fundación está formado por José Manuel Tojeiro Rego, como presidente; Darío Alexandre Tojeiro Pérez, como vicepresidente; Rocío Lozano Miranda, como secretaria; e María Guadalupe Pérez González, como vicesecretaria.</p>
    <p>Sétimo. A Comisión integrada polos secretarios xerais de todas as consellerías eleva ao vicepresidente segundo e conselleiro de Presidencia, Xustiza e Deportes proposta de clasificación como de interese para a defensa do medio natural de Galicia da Fundación Naiterra, con base nas materias que constitúen o seu obxecto fundacional, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e segundo establecen os artigos 47.2 da citada lei; o artigo 51 do Regulamento de fundacións de interese galego, aprobado polo Decreto 14/2009, do 21 de xaneiro, o e artigo 7 do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, o protectorado será exercido polo departamento da Xunta de Galicia que teña atribuídas as competencias correspondentes aos fins fundacionais.</p>
    <p>Oitavo. De conformidade coa citada proposta, por Orde da Vicepresidencia Segunda e Consellería de Presidencia, Xustiza e Deportes, do 19 de abril de 2023 (<em>Diario Oficial de Galicia</em> núm. 85, do 4 de maio), clasificouse de interese para a defensa do medio natural de Galicia a Fundación Naiterra e adscribiuse á Consellería de Medio Ambiente, Territorio e Vivenda para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, consonte a lei, e o artigo 27.26 do Estatuto de autonomía de Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda, corresponde a dita consellería a declaración de interese galego mediante resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación Naiterra, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Á vista do que antecede, e tendo en consideración o establecido na normativa vixente en materia de fundacións de interese galego, e nas demais normas de xeral e pertinente aplicación, en uso das competencias conferidas polo Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda,</p>
    <h2>RESOLVO:</h2>
    <p>Primeiro. Declarar de interese galego a Fundación Naiterra.</p>
    <p>Segundo. Ordenar a súa inscrición no Rexistro de Fundacións de Interese Galego, sección da Consellería de Medio Ambiente, Territorio e Vivenda.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego, no Regulamento de fundacións de interese galego, aprobado polo Decreto 14/2009, do 21 de xaneiro, no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e na demais normativa concordante de aplicación e especialmente ás obrigas de dar publicidade suficiente dos seus obxectivos e actividades, da ausencia de ánimo de lucro na prestación dos seus servizos, así como á de presentación anual da documentación contable e do plan de actuación ante o protectorado, que será exercido pola Consellería de Medio Ambiente, Territorio e Vivenda.</p>
    <p>Contra esta resolución, que non pon fin á vía administrativa, poderá interpoñerse recurso de alzada ante a conselleira de Medio Ambiente, Territorio e Vivenda, no prazo dun mes contado desde o día seguinte ao da súa publicación, de acordo co sinalado nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 26 de maio de 2023</p>
    <footer><p>Mª Carmen Bouso Montero<br>Secretaria xeral técnica da Consellería <br>de Medio Ambiente, Territorio e Vivenda</p></footer>

