---
date: '2023-04-24'
id: G0655-170423-0001
page: 25192
number: 78
agency: 'Consellería de Cultura, Educación, Formación Profesional e Universidades'
section: IV. Oposicións e concursos.
title: >-
  ORDE do 17 de abril de 2023 pola que se resolve o procedemento de integración
  no corpo de profesores de ensino secundario da Comunidade Autónoma de Galicia
  (código de procedemento ED021A), convocado mediante a Orde do 28 de outubro de
  2022 (Diario Oficial de Galicia número 213, do 9 de novembro).
range: Orde
url: >-
  https://www.xunta.gal/dog/Publicados/2023/20230424/AnuncioG0655-170423-0001_gl.html
---
<p>A Lei orgánica 3/2020, do 29 de decembro, pola que se modifica a Lei orgánica 2/2006, do 3 de maio, de educación, na súa disposición adicional décimo primeiro, punto primeiro, na redacción dada pola Lei orgánica 3/2022, do 31 de marzo, de ordenación e integración da formación profesional, regula a integración do profesorado do corpo, para extinguir, de profesores técnicos de formación profesional no corpo de profesores de ensino secundario.</p>
    <p>En desenvolvemento da Lei orgánica 3/2020, do 29 de decembro, ditouse o Real decreto 800/2022, do 4 de outubro, que regula a integración do profesorado do corpo, para extinguir, de profesores técnicos de formación profesional no corpo de profesores de ensino secundario, modifica diversos reais decretos relativos ao profesorado de ensinanzas non universitarias e constitúe o marco común básico normativo da regulación do procedemento para a integración do profesorado do corpo de profesores técnicos de formación profesional, para extinguir, no corpo de profesores de ensino secundario que van desenvolver as diferentes administracións educativas competentes, ao mesmo tempo que determina os requisitos, efectos e o procedemento para executar a dita integración.</p>
    <p>Para os efectos de dar cumprimento ao mandato de desenvolvemento do procedemento de integración que establece o citado real decreto, esta Consellería de Cultura, Educación, Formación Profesional e Universidades, mediante a Orde do 28 de outubro de 2022, efectuou a convocatoria pública do procedemento de integración para que o profesorado do corpo, para extinguir, de profesores técnicos de formación profesional da Comunidade Autónoma de Galicia, logo de solicitude de partipación, poida integrarse no corpo de profesores de ensino secundario.</p>
    <p>Posteriormente, mediante a Resolución do 11 de abril de 2023, a Comisión designada neste procedemento, como órgano de instrucción previsto na base oitava da citada orde, resolve, entre outros termos, de conformidade coas atribucións conferidas na base novena da dita orde, aprobar e publicar a proposta de integración no corpo de profesores de ensino secundario daquelas persoas que se relacionan no anexo I da citada resolución, así como elevar a proposta ao órgano de resolución, isto é, á persoa titular da Consellería de Cultura, Educación, Formación Profesional e Universidades.</p>
    <p>Consonte co que antecede e para os efectos de dar cumprimento á base décimo segunda da Orde do 28 de outubro de 2022, e á vista da proposta da Comisión designada efectuada mediante a Resolución do 11 de abril de 2023, esta Consellería de Cultura, Educación Formación Profesional e Universidades</p>
    <h2>DISPÓN:</h2>
    <p>Primeiro. Acoller, en todos os seus termos, a proposta efectuada pola Comisión designada mediante a Resolución do 11 de abril de 2023.</p>
    <p>Segundo. Declarar para ao personal funcionario de carrera do corpo, para extinguir, de profesores técnicos de formación profesional da Comunidade Autónoma de Galicia, que se relaciona no anexo I desta orde, o dereito á integración no corpo de profesores de ensino secundario na especialidade e na data de efectividade que se detallan no citado anexo.</p>
    <p>Terceiro. Publicar no anexo II desta orde a relación de persoal funcionario de carreira do corpo de profesores de ensino secundario da Comunidade Autónoma de Galicia que en 19 de xaneiro de 2021 era persoal funcionario de carreira en situación de servizo activo do corpo, para extinguir, de profesores técnicos de formación profesional, coa especificación das datas de efectividade en que lle corresponde percibir as diferenzas retributivas do subgrupo A2 ao subgrupo A1.</p>
    <p>Cuarto. Publicar no anexo III desta orde a relación de persoal funcionario de carreira do corpo, para extinguir, de profesores técnicos de formación profesional da Comunidade Autónoma de Galicia en situación de servizo activo en 19 de xaneiro de 2021 que, reunindo os requisitos e condicións exixidos para a súa integración, se xubilou con anterioridade ao 10 de novembro de 2022, coa especificación das datas de efectividade en que lle corresponde percibir as diferenzas retributivas do subgrupo A2 ao subgrupo A1.</p>
    <p>Quinto. Publicar no anexo IV desta orde a relación de persoal funcionario de carreira do corpo de profesores de ensino secundario da Comunidade Autónoma de Galicia que estivo en situación de excedencia por prestación de servizos no sector público, por mor de estar en servizo activo como persoal funcionario de carreira no corpo, para extinguir, de profesores técnicos de formación profesional, que se considera reingresado no corpo de profesores de ensino secundario, no mesmo centro e especialidade que viña desempeñando.</p>
    <p>Sexto. Facultar a persoa titular da Dirección Xeral de Centros e Recursos Humanos para adoptar todas as medidas que sexan precisas para o correcto desenvolvemento desta orde.</p>
    <p>Sétimo. Contra esta orde, que pon fin á vía administrativa, poderase interpor, con carácter potestativo, recurso de reposición ante a persoa titular da Consellería de Cultura, Educación, Formación Profesional e Universidades, no prazo dun mes, contado desde o día seguinte ao da súa publicación no <em>Diario Oficial de Galicia</em>, ou directamente recurso contencioso-administrativo perante o xulgado do contencioso-administrativo que resulte competente, conforme o disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 17 de abril de 2023</p>
    <footer><p>Román Rodríguez González<br>Conselleiro de Cultura, Educación, Formación Profesional e Universidades</p></footer>

