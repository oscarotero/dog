---
date: '2023-05-05'
id: G0655-210423-0002
page: 27745
number: 86
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  RESOLUCIÓN do 21 de abril de 2023 pola que se nomean os membros da Comisión
  Interuniversitaria de Galicia e se publican os parámetros de ponderación de
  materias troncais de modalidade e materias de opción da proba de avaliación de
  bacharelato para o acceso ás ensinanzas universitarias oficiais de grao do
  Sistema universitario de Galicia para o curso 2023/24.
range: Resolución
url: >-
  https://www.xunta.gal/dog/Publicados/2023/20230505/AnuncioG0655-210423-0002_gl.html
---
<p>A Lei orgánica 3/2020, do 29 de decembro, pola que se modifica a Lei orgánica 2/2006, do 3 de maio, de educación, na disposición transitoria segunda, establece, entre outros extremos, que ata a implantación das modificacións previstas nesta lei en relación co acceso e a admisión ás ensinanzas universitarias, as administracións educativas, en colaboración coas universidades, de acordo coas súas competencias en materia de acceso á universidade, asumirán as mesmas funcións e responsabilidades que tiñan en relación coas probas de acceso á universidade, e organizarán a realización material da proba e garantirán a súa adecuación ao currículo de bacharelato.</p>
    <p>A Orde do Ministerio da Presidencia, Relacións coas Cortes e Memoria Democrática PCM63/2023, do 25 de xaneiro, pola que se determinan as características, o deseño e o contido da avaliación de bacharelato para o acceso á universidade, e as datas máximas de realización e de resolución dos procedementos de revisión das cualificacións obtidas, para o curso 2022/23, dispón no artigo 12.2 que, no que non se opoña ao disposto no Real decreto 310/2016, do 29 de xullo, no Real decreto 1105/2014, do 26 de decembro e nesta orde ministerial, as universidades asumirán as mesmas funcións e responsabilidades que tiñan en relación coa proba de acceso á universidade que se viña realizando ata o curso 2016/17. </p>
    <p>Na Resolución conxunta da Secretaría Xeral de Universidades e da Dirección Xeral de Ordenación e Innovación Educativa do 13 de febreiro de 2023, pola que se ditan instrucións para a realización, dentro do curso 2022/23, da avaliación de bacharelato para o acceso á universidade (ABAU) para o curso 2023/24, disponse que en Galicia as ditas probas estarán reguladas, de forma supletoria, e no que resulte compatible co novo marco normativo, pola Orde do 24 de marzo de 2011, pola que se regulan as probas de acceso ás ensinanzas universitarias oficiais de grao e o proceso de admisión ás tres universidades do Sistema universitario de Galicia.</p>
    <p>O artigo 4.1 da Orde do 24 de marzo de 2011, establece que é a Comisión Interuniversitaria de Galicia (CiUG), como órgano interuniversitario, a que ten a delegación de competencias propias das universidades do Sistema universitario de Galicia en materia de acceso. </p>
    <p>Por outra banda, no artigo 4.2 determínase que a consellería competente en materia de Educación nomeará os membros da CiUG, de acordo co establecido no convenio asinado o 12 de marzo de 2001, polos reitores das universidades do Sistema universitario de Galicia en presenza do conselleiro de Educación e Ordenación Universitaria.</p>
    <p>A Lei 6/2013, do 3 de xuño, do Sistema universitario de Galicia, dispón no seu artigo 11 que, para o ingreso nos centros universitarios, as universidades públicas integrantes do Sistema universitario de Galicia constitúense nun distrito único para os estudos de grao e máster e as/os estudantes poderán acceder a calquera desas universidades, sempre que reúnan os requisitos académicos necesarios.</p>
    <p>Ao abeiro da referida normativa, o Consello de Goberno da Universidade da Coruña do 30 de marzo de 2023, o Consello de Goberno da Universidade de Santiago de Compostela do 30 de marzo de 2023, e o Consello de Goberno da Universidade de Vigo do 30 de marzo de 2023, aprobaron os procedementos de admisión aos estudos universitarios oficiais de grao do Sistema Universitario de Galicia e os parámetros de ponderación de materias troncais de modalidade e materias de opción da proba de avaliación de bacharelato para o acceso ás ensinanzas universitarias oficiais de grao do Sistema universitario de Galicia para o curso 2023/24.</p>
    <p>De conformidade co exposto,</p>
    <h2>DISPOÑO: </h2>
    <p>Artigo 1. Nomeamento dos membros da Comisión Interuniversitaria de Galicia </p>
    <p>Noméanse como membros da Comisión Interuniversitaria de Galicia (CiUG) para o curso 2022/23: </p>
    <p>Presidente: </p>
    <p>Iván Carlos Area Carracedo (delegado do reitor da Universidade de Vigo).</p>
    <p>Vicepresidentes: </p>
    <p>Pedro Armas Diéguez (delegado do reitor da Universidade da Coruña).</p>
    <p>Celso Rodríguez Fernández (delegado do reitor da Universidade de Santiago de Compostela).</p>
    <p>Vogais en representación da Consellería de Cultura, Educación, Formación Profesional e Universidades:</p>
    <p>Manuel Enrique Prado Cueva.</p>
    <p>María Carmen García Rodríguez.</p>
    <p>María del Carmen Cimadevila Cea.</p>
    <p>Artigo 2. Publicación dos parámetros de ponderación</p>
    <p>Publícanse no anexo desta resolución os parámetros de ponderación de materias troncais de modalidade e materias de opción da proba de avaliación de bacharelato para o acceso ás ensinanzas universitarias oficiais de grao do Sistema universitario de Galicia para o curso 2023/24.</p>
    <p>Disposición derradeira. Entrada en vigor</p>
    <p>Esta resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 21 de abril de 2023</p>
    <footer><p>Román Rodríguez González<br>Conselleiro de Cultura, Educación, Formación Profesional e Universidades </p></footer>

