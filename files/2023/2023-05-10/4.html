---
date: '2023-05-10'
id: G0532-020523-0004
page: 28952
number: 89
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 26 de abril de 2023, da Dirección Xeral de Ordenación do
  Territorio e Urbanismo, pola que se fai pública a aprobación definitiva da
  modificación puntual número 2 do Plan xeral de ordenación municipal do
  Concello de Arzúa no núcleo rural da Igrexa-San Salvador.
range: Resolución
url: >-
  https://www.xunta.gal/dog/Publicados/2023/20230510/AnuncioG0532-020523-0004_gl.html
---
<p>En cumprimento do disposto no artigo 82 da Lei 2/2016, do 10 de febreiro, do solo de Galicia, e nos artigos 144.18 e 199 do Decreto 143/2016, do 23 de setembro, polo que se aproba o seu regulamento, faise pública a aprobación definitiva da modificación puntual número 2 do Plan xeral de ordenación municipal do Concello de Arzúa no núcleo rural da Igrexa-San Salvador, mediante Resolución da Dirección xeral de Ordenación do Territorio e Urbanismo do 24 de abril de 2023, que figura como anexo.</p>
    <p>Unha vez inscrita a devandita modificación puntual do Plan xeral de ordenación municipal no Rexistro de Ordenación do Territorio e Planeamento Urbanístico de Galicia, a documentación íntegra deste, incluído o extracto ambiental, poderá consultarse na seguinte ligazón: https://cmatv.xunta.gal/rexistro-de-planeamento-urbanistico-de-galicia</p>
    <p>Así mesmo, o informe ambiental estratéxico e a demais documentación do procedemento de avaliación ambiental do referido plan poderá ser consultada na seguinte ligazón:</p>
    <p>https://cmatv.xunta.gal/plans-e-programas-por-tipoloxia?p_p_id=aaeTipology_WAR_aae&amp;p_p_lifecycle=0&amp;p_p_state=normal&amp;p_p_mode=view&amp;p_p_col_id=column-2&amp;p_p_col_count=1&amp;_aaeTipology_WAR_aae__spage=%2Fportlet_action%2Faae%2FdetalleProxecto%3Fid%3D2088&amp;_aaeTipology_WAR_aae_id=2088</p>
    <p>Santiago de Compostela, 26 de abril de 2023</p>
    <footer><p>María Encarnación Rivas Díaz<br>Directora xeral de Ordenación do Territorio e Urbanismo</p></footer>
    <h2>ANEXO</h2>
    <h2>Resolución de aprobación definitiva da modificación puntual nº 2 do Plan xeral de ordenación municipal do Concello de Arzúa no núcleo rural da Igrexa-San Salvador</h2>
    <p>O Concello de Arzúa solicita a aprobación definitiva da modificación puntual referida, en virtude do disposto no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia (LSG).</p>
    <p>Analizada a documentación achegada; e, vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>1.O Concello de Arzúa dispón dun Plan xeral de ordenación municipal aprobado definitivamente por Orde da Consellaría de Política Territorial, Obras Públicas e Transportes do 6.10.2008 (DOG do 6 de novembro).</p>
    <p>2. A Dirección Xeral de Ordenación do Territorio e Urbanismo emitiu informe o 11.7.2018, para os efectos do trámite de consultas previsto no artigo 78.4.b) da LSG.</p>
    <p>3. A Dirección Xeral de Calidade Ambiental e Cambio Climático formulou o informe ambiental estratéxico o día 7.8.2018 (DOG do 30 de agosto), no que se resolve non someter a modificación ao procedemento de avaliación ambiental estratéxica ordinaria. No marco do proceso de consultas previas, contestaron, ademais da DXOTU:</p>
    <p>• Servizo de Montes da Consellería do Medio Rural, informe do 21.5.2018.</p>
    <p>• Dirección Xeral de Patrimonio Cultural, informe do 19.6.2018.</p>
    <p>• Instituto de Estudos do Territorio, informe do 24.7.2018.</p>
    <p>4. Constan informes municipais: do arquitecto técnico, do 27.7.2020; e da secretaria, de 20.8.2020.</p>
    <p>5. O Concello Pleno do Concello 27.8.2020 aprobou inicialmente a modificación. Foi sometida a información pública polo prazo de dous meses (<em>Diario Oficial de Galicia</em> do 21 de decembro; e <em>El Correo Gallego</em> e <em>La Voz de Galicia</em> do 22 de decembro) e notificada aos titulares catastrais, presentándose 13 alegacións segundo certificación do 10.10.2022.</p>
    <p>6. O arquitecto técnico municipal emitiu informes o 26.1.2021 e o 14.6.2021.</p>
    <p>7. Consta a emisión dos seguintes informes non autonómicos:</p>
    <p>• Demarcación de Estradas do Estado en Galicia (Ministerio de Transportes, Mobilidade e Axenda Urbana) do 18.3.2021, favorable.</p>
    <p>• Dirección Xeral de Telecomunicacións e Ordenación dos Servizos de Comunicación Audiovisual (Ministerio de Asuntos Económicos e Transformación Dixital) do 12.4.2021, favorable.</p>
    <p>• Área de Fomento (Delegación do Goberno en Galicia) do 19.4.2021.</p>
    <p>• Dirección Xeral de Política Enerxética e Minas (Ministerio para a Transición Ecolóxica e o Repto Demográfico) do 12.4.2021.</p>
    <p>8. Consta a emisión dos seguintes informes autonómicos preceptivos:</p>
    <p>• Dirección Xeral de Patrimonio Cultural do 22.9.2021, favorable condicionado.</p>
    <p>• Instituto de Estudos do Territorio en materia de paisaxe do 24.9.2021, desfavorable; e do 5.8.2022, favorable.</p>
    <p>Non foi recibido o informe solicitado a Augas de Galicia con data do 16.6.2021.</p>
    <p>9. O arquitecto técnico municipal emitiu informes técnicos o 20.10.2022, o 26.10.2022 e o 2.11.2022.</p>
    <p>10. A secretaria municipal emitiu informe xurídico o 31.10.2022.</p>
    <p>11. O Pleno do Concello de Arzúa aprobou provisionalmente a modificación o 4.11.2022.</p>
    <p>12. A solicitude de aprobación definitiva realizouse mediante oficio do 1.12.2022, complementada con documentación recibida o 7.12.2022, o 29.12.2022 e o 25.1.2023.</p>
    <p>II. Obxecto e descrición da modificación.</p>
    <p>O obxecto da modificación é delimitar o solo de núcleo rural correspondente aos núcleos rurais contiguos de San Salvador e A Igrexa (parroquia de Santa María de Arzúa), como consecuencia da anulación da delimitación contida no PXOM polo Tribunal Superior de Xustiza de Galicia (Sentenza 483/2014, do 15.5.2014).</p>
    <p>A delimitación comprende unha superficie de 45.504 m2, inferior aos 71.975 m2 correspondentes ao planeamento anulado, polo que se reduce a edificabilidade residencial total do PXOM, solo de núcleo rural tradicional e solo de núcleo rural común.</p>
    <p>A modificación introduce ademais alteracións na ordenanza de solo de núcleo rural do PXOM:</p>
    <p>• No artigo 9.2.2. Clasificación en graos establécese a aplicación do grao 1 solo de núcleo rural tradicional á parte tradicional do núcleo da Igrexa-San Salvador e establécese a aplicación do grao 2 área de expansión á parte común deste núcleo.</p>
    <p>• No artigo 9.2.6. Condicións da edificación, permítese no grao 2 a exención da superficie mínima de 600 m2 en casos excepcionais debidamente xustificados de parcelas situadas entre outras xa edificadas; e establécese para este novo núcleo delimitado un réxime particular de parcela mínima para segregacións de 500 e 1.000 m2 (fronte aos 300 e 600 m2 do PXOM) e de fronte mínima de parcela de 12 a 16 m (fronte á falta de regulación no solo tradicional e 12 m na área de expansión do PXOM). Ademais, na parte común do novo núcleo establécese como parcela mínima a existente. </p>
    <p>III. Análise e consideracións.</p>
    <p>Analizada a delimitación do ámbito de solo núcleo rural común proposto, púidose comprobar que dá cumprimento ao establecido no artigo 33.2 RLSG, xustificando as necesidades de crecemento do núcleo.</p>
    <p>IV. Resolución.</p>
    <p>Visto canto antecede, e en virtude do establecido no artigo 78.2.c) da Lei 2/2016, do 10 de febreiro, do solo de Galicia, </p>
    <h2>RESOLVO:</h2>
    <p>a) Aprobar definitivamente a modificación puntual nº 2 do PXOM do Concello de Arzúa, no núcleo rural da Igrexa-San Salvador.</p>
    <p>b) De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a delimitación de núcleo rural no Rexistro de Planeamento Urbanístico de Galicia.</p>
    <p>c) Notifíquese ao Concello; e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>d) De conformidade co disposto polos artigos 82 e 88.4 da Lei 2/2016, do 10 de febreiro e 70 da Lei 7/1985, do 2 de abril, reguladora das bases de réxime local, o concello deberá publicar a normativa da delimitación de solo de núcleo rural aprobada no <em>Boletín Oficial </em>de la provincia, unha vez inscrita esta no Rexistro de Planeamento Urbanístico.</p>
    <p>Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>

