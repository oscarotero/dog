---
date: '2023-05-09'
id: G0655-260423-0003
page: 28658
number: 88
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  RESOLUCIÓN do 26 de abril de 2023, da Secretaría Xeral Técnica da Consellería
  de Cultura, Educación, Formación Profesional e Universidades, pola que se
  declara de interese galego e se ordena a inscrición no Rexistro de Fundacións
  de Interese Galego da Fundación Museo do Médico Rural.
range: Resolución
url: >-
  https://www.xunta.gal/dog/Publicados/2023/20230509/AnuncioG0655-260423-0003_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Museo do Médico Rural, aprécianse os seguintes feitos e fundamentos de dereito:</p>
    <p>Feitos:</p>
    <p>1. O 21 de outubro de 2022, María Luisa Díaz-Meco Conde, en representación do padroado da Fundación, presentou solicitude de clasificación, declaración de interese galego e a súa correspondente inscrición no Rexistro de Fundacións de Interese Galego</p>
    <p>2. A Fundación Museo do Médico Rural constituírona a entidade Previsión Sanitaria Nacional, PSN, Mutua de Seguros y Reaseguros a Prima Fija; a Asociación de Médicos Gallegos; a Asociación Museo do Médico Rural de Maceda, e a Real Academia de Medicina y Cirugía de Galicia, todas elas representadas por Miguel José Carrero López, mediante escritura pública outorgada o 13 de xullo de 2022, ante o notario de Madrid Luis Quiroga Gutiérrez, co número de protocolo 1.833.</p>
    <p>3. Segundo consta no artigo 4 dos seus estatutos, a Fundación ten por obxecto:</p>
    <p>«A creación e xestión do Museo do Médico Rural onde se poña en valor tanto a memoria dos profesionais médicos do ámbito rural, como a promoción e excelencia da actividade profesional do médico rural».</p>
    <p>4. Na escritura de constitución da fundación constan os extremos relativos á identidade dos fundadores, a súa capacidade para constituíla, a súa vontade de facelo como de interese galego conforme os preceptos da Lei 12/2006, do 1 de decembro, de fundacións de interese galego, a dotación, os estatutos e a composición do padroado inicial.</p>
    <p>5. Nos estatutos da fundación consta a súa denominación, o seu enderezo, o seu obxecto e finalidade, as regras para a aplicación das rendas aos fins fundacionais e para a determinación dos/das beneficiarios/as, a composición e as normas de funcionamento do padroado, as causas de disolución e o destino dos bens e dereitos resultantes da súa liquidación.</p>
    <p>6. O padroado inicial da Fundación está formado pola Asociación Museo do Médico Rural de Maceda, representada por José Manuel Lage Parente, como presidente; a entidade Previsión Sanitaria Nacional, PSN, Mutua de Seguros y Reaseguros a Prima Fija, representada por Miguel José Carrero López; a Asociación de Médicos Gallegos, representada por Julio Ancochea Bermúdez e a Real Academia de Medicina y Cirugía de Galicia, representada por Francisco Martelo Villar, como vogais, e José Juan Pérez Ramos, como secretario non patrón, con voz pero sen voto.</p>
    <p>7. A Comisión integrada polos secretarios xerais técnicos de todas as consellerías elevou ao vicepresidente segundo e conselleiro de Presidencia, Xustiza e Deportes, proposta de clasificación como de interese cultural da Fundación Museo do Médico Rural, dado o seu obxecto e finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e segundo establecen os artigos 47.2 da citada lei; 51 do Regulamento de fundacións de interese galego, aprobado polo Decreto 14/2009, do 21 de xaneiro, e 7 do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, o protectorado será exercido polo departamento da Xunta de Galicia que teña atribuídas as competencias correspondentes aos fins fundacionais.</p>
    <p>8. De conformidade coa citada proposta, por Orde da Vicepresidencia Segunda e Consellería de Presidencia, Xustiza e Deportes do 12 de abril de 2023 (Diario Oficial de Galicia núm. 76, do 20 de abril) clasificouse de interese cultural a Fundación Museo do Médico Rural, e adscribiuse á Consellería de Cultura, Educación, Formación Profesional e Universidades para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26 do Estatuto de autonomía de Galicia establece competencia exclusiva da Comunidade Autónoma galega sobre o réxime das fundacións de interese galego.</p>
    <p>Segundo. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades, corresponde a esta consellería a declaración de interese galego mediante resolución publicada no Diario Oficial de Galicia e a inscrición no Rexistro de Fundacións de Interese Galego da Fundación Museo do Médico Rural, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Á vista do que antecede, e tendo en consideración o establecido na normativa vixente en materia de fundacións de interese galego, e nas demais normas de xeral e pertinente aplicación; en uso das competencias atribuídas polo Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades,</p>
    <h2>RESOLVO:</h2>
    <p>Primeiro. Declarar de interese galego a Fundación Museo do Médico Rural.</p>
    <p>Segundo. Ordenar a súa inscrición no Rexistro de Fundacións de Interese Galego, Sección da Consellería de Cultura, Educación, Formación Profesional e Universidades.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego, no Regulamento de fundacións de interese galego, aprobado polo Decreto 14/2009, do 21 de xaneiro, no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e na demais normativa de aplicación e especialmente ás obrigas de dar publicidade suficiente dos seus obxectivos e actividades, da ausencia de ánimo de lucro na prestación dos seus servizos, así como á de presentación anual da documentación contable e do plan de actuación ante o protectorado.</p>
    <p>Contra esta resolución, que non lle pon fin á vía administrativa, poderase interpoñer un recurso de alzada ante o conselleiro de Cultura, Educación, Formación Profesional e Universidades, no prazo dun mes contado desde o día seguinte ao da súa notificación, de acordo co sinalado nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 26 de abril de 2023</p>
    <footer><p>Manuel Vila López<br>Secretario xeral técnico da Consellería de Cultura, Educación,<br>Formación Profesional e Universidades</p></footer>

