---
date: '2023-07-03'
id: C3K1-300623-0001
page: 41111
number: 125
agency: Consellería de Sanidade
section: III. Outras disposicións.
title: >-
  ORDE do 29 de xuño de 2023 pola que se determinan os servizos mínimos durante
  a folga que afectará o persoal do servizo de limpeza do hospital do Instituto
  Médico Quirúrgico San Rafael da Coruña, con carácter indefinido a partir do 4
  de xullo de 2023.
range: Orde
url: >-
  https://www.xunta.gal/dog/Publicados/2023/20230703/AnuncioC3K1-300623-0001_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións privadas que presten servizos públicos ou de recoñecida e inaprazable necesidade no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os cales se encontra a sanidade.</p>
    <p>O desempeño da prestación da asistencia sanitaria pública non se pode ver afectado gravemente polo lexítimo exercicio do dereito de folga, xa que aquel é considerado e recoñecido prioritariamente en relación con este. Isto implica a necesidade de conxugar o dito exercicio cun axeitado establecemento dos servizos mínimos naquelas áreas e actividades que repercuten na xestión dos servizos sanitarios, en prol de preservar, en último termo, o propio dereito á vida e á integridade física das persoas usuarias dos ditos servizos.</p>
    <p>O artigo 3 do citado decreto faculta os conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>A organización sindical CIG comunicou a convocatoria dunha folga que se desenvolverá con carácter indefinido a partir das 0.00 horas do día 4 de xullo de 2023 e que afectará o persoal do servizo de limpeza do hospital do Instituto Médico Quirúrgico San Rafael na Coruña.</p>
    <p>En consecuencia, resulta obvio que a suspensión da actividade de limpeza pode implicar niveis de contaminación que porían en risco a saúde tanto das persoas doentes e usuarias como do persoal do centro, en particular do persoal sanitario.</p>
    <p>Ademais, afecta unha institución con que o Servizo Galego de Saúde ten formalizado un concerto singular para a prestación de servizos de asistencia sanitaria especializada, incluídos na súa carteira de servizos, a determinada poboación beneficiaria da Seguridade Social e protexida polo citado organismo. Polo tanto, esta soa circunstancia determina de seu a procedencia de fixar servizos mínimos.</p>
    <p>Con base no que antecede e logo da audiencia ao comité de folga,</p>
    <h2>DISPOÑO:</h2>
    <p>Artigo 1</p>
    <p>A convocatoria de folga referida na parte expositiva deberá entenderse condicionada ao mantemento dos servizos mínimos que se establecen na presente orde.</p>
    <p>I. Áreas de urxencias, laboratorio de urxencias, radiodiagnóstico de urxencias, UCI, área cirúrxica, reanimación poscirúrxica, reanimación cardíaca, oncoloxía radioterápica, hematoloxía, hospital de día e diálise: o persoal preciso para garantir o 100 % das presenzas e prestación de limpeza habituais na actualidade.</p>
    <p>II. Áreas de radioloxía intervencionista, esterilización e hospitalización: o persoal preciso para garantir o 70 % das presenzas e prestación de limpeza habituais na actualidade.</p>
    <p>III. Restantes áreas: o persoal preciso para garantir o 50 % das presenzas e prestación de limpeza habituais na actualidade.</p>
    <p>Por mor da hixiene necesaria para a prestación dos servizos sanitarios, neste eido sempre resulta preciso garantir con carácter xeral que as instalacións estean en perfectas condicións de limpeza e hixiene, no que atinxe a zonas de hospitalización de doentes, vestiarios de persoal, áreas críticas, servizos de urxencias e quirófanos, así como nas zonas comúns de uso xeral, pois as eventuais diminucións dos parámetros de limpeza nalgunha delas poden incidir directamente tamén nas outras. </p>
    <p>Artigo 2</p>
    <p>A determinación do persoal necesario con base nos criterios anteriores deberá estar motivada adecuadamente.</p>
    <p>A xustificación debe constar no expediente de determinación de servizos mínimos e exteriorizarse axeitadamente para o xeral coñecemento do persoal destinatario. Deberá quedar constancia no expediente dos factores ou criterios cuxa ponderación conduce a determinar as presenzas mínimas.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios do centro con antelación ao comezo da folga.</p>
    <p>A designación nominal dos efectivos que deben cubrir os servizos mínimos, que deberá recaer no persoal de xeito rotatorio, será determinada pola dirección do centro e notificada aos e ás profesionais designados/as.</p>
    <p>O persoal establecido para a cobertura dos servizos mínimos que desexe exercer o seu dereito de folga poderá instar a substitución da súa designación por outro traballador ou traballadora que voluntariamente acepte o cambio de xeito expreso.</p>
    <p>Conforme os criterios descritos, no anexo desta orde recóllese o número de presenzas mínimas acordado para cubrir as xornadas de folga.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4</p>
    <p>O disposto nos artigos precedentes non significará ningún tipo de limitación dos dereitos que a normativa reguladora da folga lle recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os preceptos anteriores, deberanse observar as normas legais e regulamentarias vixentes en materia de garantías das persoas usuarias dos establecementos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 29 de xuño de 2023</p>
    <footer><p>Julio García Comesaña<br>Conselleiro de Sanidade</p></footer>
    <h2>ANEXO</h2>
    <h2>Efectivos de servizos mínimos</h2>
    <p>– Servizo de limpeza</p>
    <table>
     <tbody>
      <tr>
       <td>Departamento</td>
       <td>Quenda de mañá</td>
       <td>Quenda de tarde</td>
       <td>Días</td>
      </tr>
      <tr>
       <td>Hemodiálise</td>
       <td>1</td>
       <td>1</td>
       <td>De luns a sábado</td>
      </tr>
      <tr>
       <td>Quirófano</td>
       <td>1</td>
       <td>1</td>
       <td>De luns a venres</td>
      </tr>
      <tr>
       <td>Plantas de hospitalización</td>
       <td>2</td>
       <td>2</td>
       <td>De luns a domingo</td>
      </tr>
      <tr>
       <td>Consultas-Radiodiagnóstico-Laboratorio-Urxencias</td>
       <td></td>
       <td>1</td>
       <td>De luns a venres</td>
      </tr>
     </tbody>
    </table>

