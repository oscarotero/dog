---
date: '2023-05-16'
id: C3K1-120523-0004
page: 30439
number: 93
agency: Consellería de Sanidade
section: III. Outras disposicións.
title: >-
  ORDE do 12 de maio de 2023 pola que se determinan os servizos mínimos durante
  a folga que afectará o persoal da empresa Catering Arcasa, S.L., adscrito ao
  servizo de cociña do Complexo Hospitalario Universitario de Vigo, a partir do
  18 de maio de 2023.
range: Orde
url: >-
  https://www.xunta.gal/dog/Publicados/2023/20230516/AnuncioC3K1-120523-0004_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se encontra a sanidade.</p>
    <p>O desempeño da prestación da asistencia sanitaria pública non se pode ver afectado gravemente polo lexítimo exercicio do dereito de folga, xa que aquel é considerado e recoñecido prioritariamente en relación con este. O que implica a necesidade de conxugar o dito exercicio cun axeitado establecemento dos servizos mínimos naquelas áreas e actividades que repercuten na xestión dos servizos sanitarios, en aras de preservar, en último termo, o propio dereito á vida e á integridade física das persoas usuarias dos devanditos servizos.</p>
    <p>O artigo 3 do citado decreto faculta os conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>O Comité de Empresa do servizo de cociña do Complexo Hospitalario Universitario de Vigo (Hospital Álvaro Cunqueiro, Hospital O Meixoeiro e Hospital Nicolás Peña) comunicou a convocatoria dunha folga que afectará, segundo o seu teor literal, a todo o persoal da empresa Catering Arcasa, S.L. adscrito ao dito servizo, e que se desenvolverá con carácter indefinido a partir do día 18 de maio de 2023 desde as 00.00 horas.</p>
    <p>Con base no que antecede e logo da audiencia ao Comité de Folga,</p>
    <h2>DISPOÑO:</h2>
    <p>Artigo 1</p>
    <p>A convocatoria de folga referida na parte expositiva deberá entenderse condicionada ao mantemento dos servizos mínimos que se establecen na presente orde.</p>
    <p>Os servizos mínimos que se fixan resultan totalmente imprescindibles para manter a axeitada cobertura do servizo esencial de asistencia sanitaria, aos efectos de evitar que se produzan graves prexuízos á cidadanía. E ao propio tempo responden á necesidade de compatibilizar o respecto ineludible do exercicio do dereito á folga coa atención á poboación, que baixo ningún concepto pode quedar desasistida, dadas as características do servizo dispensado.</p>
    <p>De acordo co anterior, debe garantirse a atención ás persoas usuarias que non se poida aprazar sen consecuencias negativas para a saúde. E con esa finalidade establécense os servizos mínimos esenciais nos centros de traballo afectados pola folga, que se recollen no Anexo desta orde.</p>
    <p>Dado o carácter indefinido da folga, o criterio reitor dos servizos mínimos é un número mínimo igual ao dos domingos e festivos, en función do tamaño das prestacións dependentes da hostalería de cada centro. No servizo de cociña é preciso garantir a dispoñibilidade de alimentos ás persoas doentes e ao persoal de garda, polo que os mínimos necesarios para a súa atención son os efectivos que de xeito habitual prestan servizo nos festivos e domingos, para manter unha actividade que garanta que non se quebranten as existencias de alimentos preparados nas unidades, sen que sexa posible asumila sen romper a cadea de produción nos restantes días da semana.</p>
    <p>Artigo 2</p>
    <p>A fixación do persoal necesario para a cobertura dos servizos mínimos deberá estar adecuadamente motivada.</p>
    <p>A xustificación debe constar no expediente de determinación de mínimos e exteriorizarse axeitadamente para o xeral coñecemento do persoal destinatario. Deberá quedar constancia no expediente dos factores ou criterios cuxa ponderación conduce a determinar as presenzas mínimas.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios da empresa con antelación ao comezo da folga.</p>
    <p>A designación nominal dos efectivos que deben cubrir os servizos mínimos, que deberá recaer no persoal de xeito rotatorio, será realizada pola dirección da empresa e notificada ao persoal designado.</p>
    <p>O persoal designado como servizo mínimo que desexe exercer o seu dereito de folga poderá instar a substitución da súa designación por outro/a profesional que voluntariamente acepte o cambio de maneira expresa.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos establecidos serán considerados ilegais aos efectos do artigo 16 do Real decreto lei 17/1977, do 4 de marzo, sobre relacións de traballo (BOE núm. 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e os efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías á poboación e ás persoas usuarias dos servizos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>A presente orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 12 de maio de 2023</p>
    <footer><p>Julio García Comesaña<br>Conselleiro de Sanidade</p></footer>
    <h2>ANEXO</h2>
    <h2>Efectivos de servizos mínimos</h2>
    <table>
     <tbody>
      <tr>
       <td>Centro</td>
       <td>Quenda</td>
       <td>Agrupación profesional</td>
       <td>Servizos mínimos</td>
      </tr>
      <tr>
       <td>Hospital Álvaro Cunqueiro</td>
       <td>Mañá</td>
       <td>Camareiras/os</td>
       <td>12</td>
      </tr>
      <tr>
       <td>Hospital Álvaro Cunqueiro</td>
       <td>Mañá</td>
       <td>Pinches</td>
       <td>7</td>
      </tr>
      <tr>
       <td>Hospital Álvaro Cunqueiro</td>
       <td>Mañá</td>
       <td>Dietistas</td>
       <td>2</td>
      </tr>
      <tr>
       <td>Hospital Álvaro Cunqueiro</td>
       <td>Mañá</td>
       <td>Mozo/a de almacén</td>
       <td>3</td>
      </tr>
      <tr>
       <td>Hospital Álvaro Cunqueiro</td>
       <td>Mañá</td>
       <td>Pinches limpeza</td>
       <td>4</td>
      </tr>
      <tr>
       <td>Hospital Álvaro Cunqueiro</td>
       <td>Mañá</td>
       <td>Cociñeira/o</td>
       <td>3</td>
      </tr>
      <tr>
       <td>Hospital Álvaro Cunqueiro</td>
       <td>Mañá</td>
       <td>Axudante de cociña</td>
       <td>7</td>
      </tr>
      <tr>
       <td>Hospital Álvaro Cunqueiro</td>
       <td>Tarde</td>
       <td>Camareiras/os</td>
       <td>12</td>
      </tr>
      <tr>
       <td>Hospital Álvaro Cunqueiro</td>
       <td>Tarde</td>
       <td>Pinches</td>
       <td>7</td>
      </tr>
      <tr>
       <td>Hospital Álvaro Cunqueiro</td>
       <td>Tarde</td>
       <td>Dietistas</td>
       <td>2</td>
      </tr>
      <tr>
       <td>Hospital Álvaro Cunqueiro</td>
       <td>Tarde</td>
       <td>Mozo/a de almacén</td>
       <td>1</td>
      </tr>
      <tr>
       <td>Hospital Álvaro Cunqueiro</td>
       <td>Tarde</td>
       <td>Pinche</td>
       <td>1</td>
      </tr>
      <tr>
       <td>Hospital Álvaro Cunqueiro</td>
       <td>Tarde</td>
       <td>Axudante de cociña</td>
       <td>2</td>
      </tr>
      <tr>
       <td>Hospital O Meixoeiro</td>
       <td>Mañá</td>
       <td>Camareiras/os</td>
       <td>5</td>
      </tr>
      <tr>
       <td>Hospital O Meixoeiro</td>
       <td>Mañá</td>
       <td>Pinches</td>
       <td>6</td>
      </tr>
      <tr>
       <td>Hospital O Meixoeiro</td>
       <td>Mañá</td>
       <td>Dietistas</td>
       <td>1</td>
      </tr>
      <tr>
       <td>Hospital O Meixoeiro</td>
       <td>Tarde</td>
       <td>Camareiras/os</td>
       <td>4</td>
      </tr>
      <tr>
       <td>Hospital O Meixoeiro</td>
       <td>Tarde</td>
       <td>Pinches</td>
       <td>5</td>
      </tr>
      <tr>
       <td>Hospital O Meixoeiro</td>
       <td>Tarde</td>
       <td>Dietistas</td>
       <td>1</td>
      </tr>
      <tr>
       <td>Hospital O Meixoeiro</td>
       <td>Tarde</td>
       <td>Axudante de cociña</td>
       <td>1</td>
      </tr>
      <tr>
       <td>Hospital Nicolás Peña</td>
       <td>Mañá</td>
       <td>Camareiras/os</td>
       <td>1</td>
      </tr>
      <tr>
       <td>Hospital Nicolás Peña</td>
       <td>Tarde</td>
       <td>Camareiras/os</td>
       <td>1</td>
      </tr>
     </tbody>
    </table>

