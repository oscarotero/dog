---
date: '2023-05-16'
id: V0654-150523-0002
page: 30247
number: 93
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  ORDE do 15 de maio de 2023 pola que se modifica a Orde do 2 de maio de 2023
  pola que se determinan os servizos mínimos dirixidos a garantir os servizos
  esenciais ante a convocatoria de folga xeral os días 4, 9, 10, 11, 16 e 18 de
  maio de 2023 nos centros de traballo da Administración de xustiza de Galicia,
  que pasa a ser indefinida a partir do día 22 de maio de 2023.
range: Orde
url: >-
  https://www.xunta.gal/dog/Publicados/2023/20230516/AnuncioV0654-150523-0002_gl.html
---
<p>As organizacións sindicais STAJ, UGT, CC.OO. e CSIF, e SPJ-USO presentaron o 26 de abril de 2023, ante o Servizo de Relacións Laborais, Seguridade e Saúde Laboral, comunicación previa de folga no sector xustiza, con relación á convocatoria de folga xeral os días 4, 9, 10, 11, 16 e 18 de maio de 2023, que se iniciaría a partir das 00.00 horas e finalizaría ás 23.59 horas de cada un dos días, afectando as persoas traballadoras dos corpos xerais, de médicos forenses e especiais da Administración de xustiza, destinadas nos centros de traballo no ámbito de competencia da Comunidade Autónoma de Galicia.</p>
    <p>No Diario Oficial de Galicia núm. 84, do 3 de maio de 2023, publicouse a Orde do 2 de maio de 2023 pola que se determinan os servizos mínimos dirixidos a garantir os servizos esenciais ante a convocatoria de folga xeral os días 4, 9, 10, 11, 16 e 18 de maio de 2023 nos centros de traballo da Administración de xustiza de Galicia.</p>
    <p>O 11 de maio de 2023, as organizacións sindicais STAJ, UGT, CC.OO. e CSIF, e SPJ-USO presentaron, ante o Servizo de Relacións Laborais, Seguridade e Saúde Laboral, unha nova comunicación previa de folga no sector xustiza, con carácter indefinido a partir do día 22 de maio de 2023, de luns a venres salvo festivos, que afecta as persoas traballadoras dos corpos xerais, de médicos forenses e especiais da Administración de xustiza destinadas nos centros de traballo no ámbito de competencia da Comunidade Autónoma de Galicia.</p>
    <p>En consecuencia, de acordo coa normativa vixente, en virtude das facultades que me confiren o Decreto 117/2022, do 23 de xuño, polo que se establece a estrutura orgánica da Vicepresidencia Segunda e Consellería de Presidencia, Xustiza e Deportes, e mais o Decreto 58/2022, do 15 de maio, polo que se establece a estrutura orgánica da Xunta de Galicia, e oído o Comité de Folga,</p>
    <h2>DISPOÑO:</h2>
    <p>Artigo único. Modificación da Orde do 2 de maio de 2023 pola que se determinan os servizos mínimos dirixidos a garantir os servizos esenciais ante a convocatoria de folga xeral os días 4, 9, 10, 11, 16 e 18 de maio de 2023 nos centros de traballo da Administración de xustiza de Galicia</p>
    <p>O artigo 1 da Orde do 2 de maio de 2023 modifícase nos seguintes termos:</p>
    <p>A convocatoria de folga, que afectará o persoal funcionario dos corpos ao servizo da Administración de xustiza en Galicia, en todos os centros de traballo, desenvolverase os días 4, 9, 10, 11, 16 e 18 de maio de 2023, a partir das 00.00 horas ata as 23.59 horas de cada un dos días, e pasará a ser indefinida a partir das 00.00 horas do día 22 de maio de 2023, de luns a venres, salvo festivos.</p>
    <p>Esta convocatoria de folga enténdese condicionada ao mantemento dos servizos mínimos que se establecen no anexo, os cales serán prestados en todo caso de forma presencial.</p>
    <p>Disposición derradeira</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 15 de maio de 2023</p>
    <footer><p>Diego Calvo Pouso<br>Vicepresidente segundo e conselleiro de Presidencia,<br>Xustiza e Deportes</p></footer>

