---
date: '2023-05-16'
id: V0654-050523-0001
page: 30240
number: 93
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  DECRETO 45/2023, do 27 de abril, polo que se disolve o Colexio Profesional de
  Delineantes e Técnicos Superiores Proxectistas de Ourense.
range: Decreto
url: >-
  https://www.xunta.gal/dog/Publicados/2023/20230516/AnuncioV0654-050523-0001_gl.html
---
<p>De acordo co establecido no artigo 150.2 da Constitución española, a Lei orgánica 16/1995, do 27 de decembro, de transferencia de competencias á Comunidade Autónoma galega, transfire, no marco da lexislación básica do Estado, o desenvolvemento lexislativo e a execución en materia de corporacións de dereito público representativas de intereses económicos e profesionais.</p>
    <p>A propia lei orgánica prevé, tal como expón o mandato constitucional, a transferencia de servizos necesarios, que se leva a cabo de forma efectiva a través do Real decreto 1643/1996, do 5 de xullo, de traspaso de funcións e servizos da Administración do Estado en materia de colexios oficiais ou profesionais.</p>
    <p>Tendo en conta o dito traspaso, o Decreto 337/1996, do 13 de setembro, estableceu a asunción de funcións transferidas á Comunidade Autónoma de Galicia polo Real decreto 1643/1996, do 5 de xullo, asignándolle as funcións á Consellería de Xustiza, Interior e Relacións Laborais (na actualidade Vicepresidencia Segunda e Consellería de Presidencia, Xustiza e Deportes, segundo a estrutura establecida no Decreto 58/2022, do 15 de maio).</p>
    <p>A Lei 11/2001, do 18 de setembro, de colexios profesionais da Comunidade Autónoma de Galicia, ditada en virtude da citada competencia, dispón no seu artigo 1 que os colexios profesionais, que desenvolvan a súa actividade exclusivamente no ámbito territorial da Comunidade Autónoma de Galicia, se rexen, no marco da lexislación básica estatal, pola presente lei e as súas normas de desenvolvemento, as súas leis de creación e os seus estatutos e regulamentos de réxime interior.</p>
    <p>Conforme o anterior, o artigo 4 da Lei 2/1974, do 13 de febreiro, sobre colexios profesionais, establece que a disolución dos colexios profesionais da mesma profesión será promovida polos propios colexios, de acordo co disposto nos respectivos estatutos, e requirirá a aprobación por decreto, logo de audiencia dos demais colexios afectados.</p>
    <p>O 16 de xaneiro de 2023, o Colexio Profesional de Delineantes e Técnicos Superiores Proxectistas de Ourense presentou solicitude formal de disolución do dito colexio, segundo o acordo adoptado pola asemblea xeral extraordinaria celebrada o 20 de outubro de 2022. Á citada solicitude xuntábase un certificado do secretario do colexio, co visto e prace do presidente, sobre esta, na que se adoptou o acordo de disolver o colexio conforme o quórum e maiorías previstas nos estatutos.</p>
    <p>En virtude do anterior, por proposta do vicepresidente segundo e conselleiro de Presidencia, Xustiza e Deportes, e logo da deliberación do Consello da Xunta de Galicia na súa reunión do vinte e sete de abril de dous mil vinte e tres,</p>
    <h2>DISPOÑO:</h2>
    <p>Artigo 1. <em>Disolución</em></p>
    <p>Apróbase a disolución do Colexio Profesional de Delineantes e Técnicos Superiores Proxectistas de Ourense.</p>
    <p>Artigo 2. <em>Publicación e inscrición</em></p>
    <p>Ordenar a súa publicación no <em>Diario Oficial de Galicia</em> e a inscrición correspondente no Rexistro de Colexios Profesionais e os seus Consellos da Comunidade Autónoma de Galicia.</p>
    <p>Disposición adicional única. <em>Proceso de liquidación</em></p>
    <p>As persoas liquidadoras nomeadas pola asemblea xeral deberán velar pola integridade do patrimonio, realizando as operacións precisas para a liquidación, cobrando os créditos da entidade e pagando os acredores. Se existise remanente, o destino do patrimonio resultante, en tal suposto, non poderá desvirtuar o carácter non lucrativo da entidade corporativa.</p>
    <p>Unha vez concluídas as operacións, os liquidadores deberán remitir, á consellería competente en materia de colexios profesionais, a documentación xustificativa da execución da referida liquidación, incluíndo, se é o caso, aquela relativa ao destino dos bens sobrantes.</p>
    <p>Disposición derradeira única. <em>Entrada en vigor</em></p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e sete de abril de dous mil vinte e tres</p>
    <footer><p>Alfonso Rueda Valenzuela<br>Presidente</p><p>Diego Calvo Pouso<br>Vicepresidente segundo e conselleiro de Presidencia,<br>Xustiza e Deportes</p></footer>

