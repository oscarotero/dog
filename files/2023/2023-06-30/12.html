---
date: '2023-06-30'
id: G0426-290623-0003
page: 40742
number: 124
agency: Consellería do Medio Rural
section: III. Outras disposicións.
title: >-
  ORDE do 29 de xuño de 2023 pola que se establecen os servizos mínimos
  dirixidos a garantir os servizos esenciais durante a folga convocada polo
  Comité de Empresa de Avincis Aviation Technics, S.A.U.
range: Orde
url: >-
  https://www.xunta.gal/dog/Publicados/2023/20230630/AnuncioG0426-290623-0003_gl.html
---
<p>O artigo 28.2 da Constitución española recoñece como dereito fundamental dos traballadores en defensa dos seus intereses o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas, que presten servizos públicos ou de recoñecida e inaprazable necesidade no ámbito e nas competencias da Comunidade Autónoma de Galicia, está condicionada ao mantemento dos servizos esenciais fixados no artigo 2 do Decreto 155/1988, do 9 de xuño, polo que se ditan normas para garantir a prestación dos servizos esenciais no ámbito da Comunidade Autónoma. O artigo 3 deste decreto faculta os conselleiros competentes por razón dos servizos esenciais afectados para que, mediante orde e ante cada situación de folga, determinen o mínimo de actividade necesaria para asegurar o mantemento de tales servizos, así como para a fixación do persoal preciso para a súa prestación, oído o Comité de Folga.</p>
    <p>A Lei 3/2007, do 9 de abril, de prevención e defensa contra os incendios forestais de Galicia, establece, no seu artigo 9, que a consellería con competencias en materia forestal definirá as épocas de perigo alto, medio e baixo, que condicionarán a intensidade das medidas que se vaian adoptar para a defensa do territorio de Galicia e que establecerá as datas correspondentes á época de perigo alto. A consellería establece estas épocas de perigo a través do Plan de prevención e defensa contra os incendios forestais de Galicia (Pladiga):</p>
    <p>Época de perigo alto:</p>
    <p>É aquela en que o despregamento dos medios de extinción e alerta deberán ser os máximos, en función da avaliación do risco e da vulnerabilidade. Comprende con carácter xeral os meses de xullo, agosto e setembro, máis un período adicional de aproximadamente un mes en función das condicións meteorolóxicas e de risco.</p>
    <p>Época de perigo medio:</p>
    <p>É aquela en que os medios de detección e extinción permanecerán en alerta cun despregamento reducido.</p>
    <p>A época de perigo medio comprende, con carácter xeral, os meses de febreiro, marzo, abril, maio, xuño e outubro, ben que calquera destes meses pode pasar a formar parte doutra época de perigo distinta cando as circunstancias así o requiran.</p>
    <p>A competencia na prevención e defensa dos incendios forestais correspóndelle á Consellería do Medio Rural, de acordo co establecido no Estatuto de autonomía para Galicia e segundo os termos sinalados pola Constitución española. Así, concretamente, á Dirección Xeral de Defensa do Monte correspóndelle o exercicio das competencias inherentes ás medidas de prevención e defensa contra os incendios forestais e a vixilancia de incumprimentos cara ao establecemento desas medidas preventivas.</p>
    <p>A folga comunicada polo Comité de Empresa da compañía Avincis Aviation Technics, S.A.U. afecta todo o persoal dos centros de traballo de todas as provincias. A dita compañía vai prestar os seus servizos á Consellería do Medio Rural a través do contrato de servizo integrado de helicópteros, técnicos coordinadores e técnicos analistas con destino á prevención, vixilancia e coordinación de medios aéreos de defensa contra os incendios forestais. A prestación dos servizos comeza o 1 de xullo de 2023 e está previsto que remate no mes de outubro de 2023 no que corresponde a esta anualidade.</p>
    <p>O obxecto do contrato é a prestación dun servizo integrado de dous helicópteros, técnicos coordinadores e técnicos analistas, con destino á prevención, vixilancia e coordinación de medios aéreos de defensa contra os incendios forestais. Para que as aeronaves poidan levar a cabo as misións encomendadas, cada unha delas necesita estar dotada dunha tripulación mínima dun piloto e dun mecánico ou técnico de mantemento, ademais do técnico coordinador e do técnico analista.</p>
    <p>A necesidade de contar con medios aéreos de coordinación das operacións aéreas vén establecida no protocolo de regulación de operacións aéreas en incendios forestais do Ministerio para a Transición Ecolóxica e o Reto Demográfico, que no seu artigo 7 establece a obriga de despacho de aeronaves de coordinación das operacións aéreas cando se atopen operando simultaneamente nun incendio cinco aeronaves ou ben se teñan despachado sete aeronaves ao incendio.</p>
    <p>Igualmente, deben garantirse na súa integridade as subministracións asistenciais para a aeronave e o seu mantemento, a posta a punto e a reparación, co obxecto de poder facer fronte, coas debidas garantías, ás emerxencias que poidan xurdir nas zonas a que se refire o ámbito do contrato da prestación do servizo de prevención, vixilancia e coordinación de medios aéreos de defensa contra os incendios forestais de Galicia, polo que deberá preservarse o servizo de mantemento habitual nos talleres centrais da compañía, xa que deles depende a operatividade da base e do medio aéreo.</p>
    <p>O número medio de incendios forestais, a afección a bens e persoas e a simultaneidade na súa incidencia fan que a Administración necesite dotarse, dentro do seu dispositivo de prevención e defensa, de medios aéreos que de forma rápida poidan acudir aos incendios e participar na súa extinción. Ese feito, xunto co elevado número de medios aéreos que se acumulan nos grandes incendios, fai imprescindible o labor de coordinar, dende un medio aéreo, os medios aéreos que actúan nos incendios, de conformidade coas instrucións do Centro de Coordinación Central de Incendios Forestais de Galicia e seguindo as ordes e a dirección do/da director/a técnico/a de extinción, organizando as entradas e saídas destes medios e orientando a súa distribución espazo-temporal nas proximidades dos lumes para garantir a cobertura aérea e a seguridade dos traballadores e do material do dispositivo de extinción de incendios.</p>
    <p>Polo tanto, debido ao contrato que a Consellería do Medio Rural ten subscrito coa devandita empresa e sen prexuízo do exercicio do lexítimo dereito de folga, a parada dos servizos neles comprendidos dificultaría poder acometer adecuadamente o servizo esencial de vixilancia e extinción de incendios e garantir a seguridade de persoas e bens.</p>
    <p>A folga comunicada afecta os centros de traballo de todas as provincias da compañía Avincis Aviation Technics, S.A.U. e desenvolverase conforme o establecido no artigo 1.</p>
    <p>Os servizos mínimos que se fixan ao abeiro do Decreto 155/1988, do 9 de xuño, resultan imprescindibles para poder garantir a prestación do servizo público esencial de vixilancia e extinción de incendios e garantir a seguridade.</p>
    <p>En virtude do anterior e de conformidade co disposto na Lei 1/1983, do 22 de febreiro, de normas reguladoras da Xunta e da súa Presidencia, e no Decreto 155/1988, do 9 de xuño, polo que se ditan as normas para garantir a prestación dos servizos esenciais en caso de folga no ámbito da Comunidade Autónoma, oído o Comité de Folga,</p>
    <h2>ACORDO:</h2>
    <p>Artigo 1</p>
    <p>A folga convocada polo Comité de Empresa de Avincis Aviation Technics, S.A.U. para os días: 7, 14, 21 e 28 de xullo; 4, 11, 18 e 25 de agosto; e 1, 8 e 15 de setembro, das 7.00 ás 10.00 horas e das 15.00 ás 23.59 horas; e os días 1, 2, 8, 9, 15, 16, 22, 23, 29 e 30 de xullo; os días 5, 6, 12, 13, 19, 20, 26 e 27 de agosto; e 2, 3, 9, 10, 16 e 17 de setembro, das 00.00 ás 23.59 horas, entenderase condicionada á prestación dos servizos mínimos establecidos nesta orde.</p>
    <p>Artigo 2</p>
    <p>Establécense como servizos mínimos durante os días e as horas de folga a que fai referencia o artigo anterior os que se relacionan no anexo da presente orde.</p>
    <p>Artigo 3</p>
    <p>A determinación dos efectivos necesarios e a designación nominal do persoal que deberá cubrir os servizos será realizada pola Dirección da empresa.</p>
    <p>Artigo 4</p>
    <p>Os paros e as alteracións no traballo por parte do persoal necesario para manter a prestación dos devanditos servizos considéranse ilegais para os efectos do establecido no artigo 16.1 do Real decreto lei 17/1977, do 4 de marzo.</p>
    <p>Artigo 5</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ao persoal nesta situación, nin tampouco sobre a tramitación e os efectos das peticións que a motiven.</p>
    <p>Disposición derradeira</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 29 de xuño de 2023</p>
    <footer><p>José González Vázquez<br>Conselleiro do Medio Rural</p></footer>
    <h2>ANEXO</h2>
    <h3>Servizos mínimos</h3>
    <p>Entre o 1 de xullo e o 17 de setembro incluídos considéranse necesarios, en base nas correspondentes activacións, os medios aéreos despregados na base que se asigne aos helicópteros de coordinación.</p>
    <p>O persoal asignado por quenda será o necesario para garantir que os citados helicópteros poidan realizar as funcións para as que foron contratados con garantía, e será o seguinte:</p>
    <table>
     <tbody>
      <tr>
       <td rowspan="3">Helicóptero de coordinación<br>Xunta 2.1</td>
       <td>1 piloto</td>
      </tr>
      <tr>
       <td>1 mecánico (técnico de mantemento)</td>
      </tr>
      <tr>
       <td>1 técnico coordinador</td>
      </tr>
      <tr>
       <td>1 técnico analista</td>
      </tr>
     </tbody>
    </table>
    <table>
     <tbody>
      <tr>
       <td rowspan="3">Helicóptero de coordinación
        Xunta 2.2</td>
       <td>1 piloto</td>
      </tr>
      <tr>
       <td>1 mecánico (técnico de mantemento)</td>
      </tr>
      <tr>
       <td>1 técnico coordinador</td>
      </tr>
      <tr>
       <td>1 técnico analista</td>
      </tr>
     </tbody>
    </table>
    <p>Igualmente, formará parte dos servizos mínimos o persoal mínimo necesario para garantir na súa integridade as subministracións asistenciais para as aeronaves e o seu mantemento, a posta a punto e reparación, co obxecto de poder facer fronte, coas debidas garantías, ás emerxencias que poidan xurdir nas zonas a que se refire o ámbito do contrato da prestación do servizo, polo que se deberá preservar o servizo de mantemento habitual nos talleres centrais da compañía, tendo en conta que deles depende a operatividade das bases e dos medios aéreos.</p>

