---
date: '2023-06-30'
id: G0003-160623-0001
page: 40848
number: 124
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 16 de xuño de 2023, da Dirección Xeral de Recursos Humanos, pola
  que se declaran, con carácter provisional, os/as aspirantes admitidos/as e
  excluídos/as, así como os/as exentos/as e non exentos/as do exercicio de
  lingua galega no concurso-oposición para o ingreso en diversas categorías de
  persoal estatutario.
range: Resolución
url: >-
  https://www.xunta.gal/dog/Publicados/2023/20230630/AnuncioG0003-160623-0001_gl.html
---
<p>Mediante as resolucións do 14 e do 15 de decembro de 2022, da Dirección Xeral de Recursos Humanos do Servizo Galego de Saúde (<em>Diario Oficial de Galicia</em> núm. 3, do 4 de xaneiro de 2023), convocouse concurso-oposición para o ingreso en diversas categorías de persoal estatutario do Sistema sanitario público de Galicia.</p>
    <p>Finalizado o prazo de presentación de solicitudes, de conformidade coa base sexta das resolucións de convocatoria, este centro directivo, como órgano convocante do proceso,</p>
    <h2>RESOLVE:</h2>
    <p>Primeiro. Declarar, con carácter provisional, os/as aspirantes admitidos/as e excluídos/as, así como os/as exentos/as e non exentos/as da realización do exercicio de lingua galega no concurso-oposición para o ingreso nas seguintes categorías:</p>
    <p>Persoal facultativo: </p>
    <p>Facultativo/a especialista de área nas especialidades de Alergoloxía, Anatomía Patolóxica, Anestesioloxía e Reanimación, Anxioloxía e Cirurxía Vascular, Aparello Dixestivo, Cardioloxía, Cirurxía Cardiovascular, Cirurxía Oral e Maxilofacial, Cirurxía Pediátrica, Cirurxía Plástica, Estética e Reparadora, Cirurxía Torácica, Cirurxía Xeral e Aparello Dixestivo, Dermatoloxía Médico-Cirúrxica e Venereoloxía, Endocrinoloxía e Nutrición, Hematoloxía e Hemoterapia, Medicina Física e Rehabilitación, Medicina Intensiva, Medicina Interna, Medicina Preventiva e Saúde Pública, Microbioloxía e Parasitoloxía, Nefroloxía, Neurocirurxía, Neuroloxía, Oftalmoloxía, Oncoloxía Médica, Otorrinolaringoloxía, Pediatría e as súas áreas específicas, Pneumoloxía, Psicoloxía Clínica, Psiquiatría, Radiodiagnóstico, Reumatoloxía, Uroloxía e Xeriatría; médico/a asistencial 061, médico/a coordinador/a 061, médico/a de admisión e documentación clínica, médico/a de familia e odontólogo/a de atención primaria.</p>
    <p>Persoal sanitario non facultativo: </p>
    <p>Enfermeiro/a especialista en obstetricia-xinecoloxía (matrón/a), enfermeiro/a especialista en saúde mental, enfermeiro/a especialista en enfermaría familiar e comunitaria, enfermeiro/a especialista en enfermaría pediátrica, fisioterapeuta, terapeuta ocupacional, técnico/a superior en hixiene bucodental, técnico/a superior en imaxe para o diagnóstico e técnico/a en coidados auxiliares de enfermaría.</p>
    <p>Persoal de xestión e servizos:</p>
    <p>Técnico/a superior de sistemas e tecnoloxías da información, enxeñeiro/a técnico/a, técnico/a xestión de sistemas e tecnoloxías da información, grupo auxiliar da función administrativa, persoal de servizos xerais e celador/a.</p>
    <p>Nas categorías de celador/a, persoal de servizos xerais e técnico/a en coidados auxiliares de enfermaría inclúense, ademais, os/as aspirantes admitidos/as e excluídos/as, así como os/as exentos/as e non exentos/as da realización do exercicio de lingua galega na quenda de discapacidade intelectual.</p>
    <p>Segundo. A lista coa relación provisional de admitidos/as e excluídos/as, con indicación do motivo de exclusión, e os/as declarados/as exentos/as e non exentos/as da realización do exercicio de lingua galega poderá examinarse na páxina web do Servizo Galego de Saúde (www.sergas.es).</p>
    <p>Ademais, o estado de cada solicitude pode ser consultado polo/a solicitante no seu expediente electrónico persoal en Fides/expedient-e/sección de procesos.</p>
    <p>Terceiro. As persoas aspirantes excluídas e as declaradas non exentas da realización do exercicio de galego disporán dun prazo de dez días hábiles, contados a partir do día seguinte ao da publicación desta resolución no <em>Diario Oficial de Galicia,</em> para poderen emendar, de ser o caso, o defecto que motivou a súa exclusión e/ou a declaración de non exento/a da realización de tal exercicio, mediante escrito dirixido á mesma unidade de validación a que se dirixiu a instancia de participación, que deberá presentarse nun rexistro administrativo ou a través de calquera dos procedementos dispoñibles do artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>Disporán do mesmo prazo de reclamación as persoas que, tendo presentado debidamente solicitude de participación no proceso, non consten como admitidas nin excluídas na relación publicada.</p>
    <p>Cuarto. A estimación ou desestimación das solicitudes de emenda entenderase implícita na resolución pola que se aprobe, con carácter definitivo, a relación de admitidos/as e excluídos/as e de exentos/as e non exentos/as do exercicio acreditativo do coñecemento da lingua galega, que se publicará no <em>Diario Oficial de Galicia</em>.</p>
    <p>Santiago de Compostela, 16 de xuño de 2023</p>
    <footer><p>Ana María Comesaña Álvarez<br>Directora xeral de Recursos Humanos</p></footer>

