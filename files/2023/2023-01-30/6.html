---
date: '2023-01-30'
id: G0655-190123-0001
page: 9863
number: 20
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 18 de xaneiro de 2023 pola que se ratifica o acordo de extinción da
  Fundación Kiom para el Desarrollo del Conocimiento e se dispón a súa
  inscrición no Rexistro de Fundacións de Interese Galego.
range: Orde
url: >-
  https://www.xunta.gal/dog/Publicados/2023/20230130/AnuncioG0655-190123-0001_gl.html
---
<p>Unha vez examinado o expediente de extinción da Fundación Kiom para el Desarrollo del Conocimiento, adscrita ao protectorado da Consellería de Cultura, Educación, Formación Profesional e Universidades, resultan os seguintes feitos:</p>
    <p>Primeiro. Con data do 27 de decembro de 2022 tivo entrada na Consellería de Cultura, Educación, Formación Profesional e Universidades a solicitude de ratificación e posterior inscrición no Rexistro de Fundacións de Interese Galego do acordo de extinción da Fundación Kiom para el Desarrollo del Conocimiento, adoptado polo Padroado o 15 de novembro de 2022.</p>
    <p>Segundo. A Fundación Kiom para el Desarrollo del Conocimiento foi constituída en escritura pública outorgada en Vigo (Pontevedra) o 20 de decembro de 2018, ante o notario Miguel Lucas Sánchez (Notaría Reconquista), co número de protocolo 3450, por Kiom Think Group, S.L.; Coremain, S.L. e Sivsa Soluciones Informáticas, S.A. Esta fundación foi clasificada de interese educativo por Orde da Vicepresidencia e Consellería de Presidencia, Administracións Públicas e Xustiza do 29 de marzo de 2019 (DOG núm. 70, do 10 de abril) e, mediante Resolución da Consellería de Educación, Universidade e Formación Profesional do 24 de abril de 2019, foi declarada de interese galego e inscrita no Rexistro de Fundacións de Interese Galego (DOG núm. 88, do 9 de maio) co número 2019/5.</p>
    <p>Terceiro. De acordo co artigo 6 dos seus estatutos, os fins principais da fundación son:</p>
    <p>– A difusión, promoción e formación do coñecemento no ámbito tecnolóxico, na Comunidade Autónoma de Galicia, así como o desenvolvemento de proxectos tecnolóxicos propios e alleos que teñan un alto interese xeral.</p>
    <p>Cuarto. O órgano de goberno da fundación, na súa reunión do 15 de novembro de 2022, adoptou o acordo de extinción da fundación por imposibilidade de realizar os fins fundacionais. </p>
    <p>No expediente tramitado para o efecto consta a seguinte documentación:</p>
    <p>a) Certificación do acordo de extinción adoptado polo Padroado.</p>
    <p>b) Memoria xustificativa da concorrencia da causa de extinción.</p>
    <p>c) As contas da fundación na data de adopción do acordo.</p>
    <p>d) Proxecto de distribución dos bens e dereitos resultantes da liquidación.</p>
    <p>e) Informe proposta do protectorado.</p>
    <p>Consideracións legais:</p>
    <p>Primeiro. A Consellería de Cultura, Educación, Formación Profesional e Universidades é competente para a inscrición solicitada segundo o Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades (DOG núm. 126, do 4 de xullo), en relación co artigo 7.2.b) do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego.</p>
    <p>De acordo co disposto no artigo 7.2.b) do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, corresponde á Consellería de Cultura, Educación, Formación Profesional e Universidades a inscrición na sección correspondente do Rexistro de Fundacións de Interese Galego de todos os actos relativos ás fundacións sobre as que exerza as funcións de protectorado.</p>
    <p>Segundo. O artigo 44 da Lei 12/2006, do 1 de decembro, de fundacións de interese galego, establece entre as causas de extinción das fundacións a imposibilidade de realización do fin fundacional, sendo necesario para tal efecto o acordo favorable do Padroado, ratificado polo protectorado. O devandito artigo dispón, así mesmo, que o acordo de extinción se inscribirá no Rexistro de Fundacións de Interese Galego.</p>
    <p>Terceiro. O acordo de extinción adoptouse seguindo os requisitos establecidos na normativa vixente e nos estatutos da fundación, e foi aprobado polo Padroado na súa reunión do 15 de novembro de 2022. No expediente tramitado consta a memoria xustificativa da causa de extinción e a demais documentación prevista nos artigos 44 e 45 da Lei 12/2006; no artigo 48 do Decreto 14/2009, do 21 de xaneiro, polo que se aproba o Regulamento de fundacións de interese galego. Na memoria xustifícase que, debido á inactividade desde a súa constitución, sen desenvolver operacións dirixidas ao cumprimento dos fins fundacionais; ao non ter convocado nin celebrado ningunha reunión do padroado e sen dispor de recursos apropiados para a consecución dos seus obxectivos, debido principalmente á falta de contratación de persoal, resulta improcedente a modificación estatutaria e -por mor da inexistencia doutra fundación cos mesmos fins na súa área de influencia-, o proceso de fusión, de conformidade co artigo 48.1.b) do Decreto 14/2009.</p>
    <p>Cuarto. En exercicio da facultade prevista no artigo 37 dos seus estatutos, o Padroado da fundación acorda que os bens e dereitos resultantes da liquidación consistente no remanente de caixa sexan destinados á entidade seguinte:</p>
    <p>– Fundación CNSE, para la Supresión de las Barreras de Comunicación (CIF G82157926).</p>
    <p>Polo exposto e de conformidade co establecido na Lei 12/2006, do 1 de decembro, de fundacións de interese galego; no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, da mesma data, polo que se aproba o Regulamento do Rexistro de Fundacións de Interese Galego, e na demais normativa de xeral aplicación, </p>
    <h2>DISPOÑO:</h2>
    <p>Primeiro. Ratificar o acordo de extinción da Fundación Kiom para el Desarrollo del Conocimiento, adoptado polo Padroado da fundación na súa reunión do 15 de novembro de 2022.</p>
    <p>Segundo. Ordenar a inscrición da extinción no Rexistro de Fundacións de Interese Galego, Sección da Consellería de Cultura, Educación, Formación Profesional e Universidades.</p>
    <p>Terceiro. Declarar como destinataria dos bens e dereitos resultantes da liquidación a entidade que figura no punto cuarto das consideracións legais deste escrito.</p>
    <p>Contra esta orde, que pon fin á vía administrativa, poderá interporse recurso contencioso-administrativo ante o Tribunal Superior de Xustiza de Galicia, no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa, sen prexuízo de que, con carácter potestativo, poida interporse recurso de reposición ante o conselleiro de Cultura, Educación, Formación Profesional e Universidades, no prazo dun mes, segundo o disposto na Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 18 de xaneiro de 2023</p>
    <footer><p>O conselleiro de Cultura, Educación, Formación Profesional e Universidades<br>P.D. (Orde do 29.7.2022; DOG núm. 151, do 9 de agosto)<br>Manuel Vila López<br>Secretario xeral técnico da Consellería de Cultura, Educación, <br>Formación Profesional e Universidades</p></footer>

