---
date: '2023-04-21'
id: G0655-120423-0003
page: 24618
number: 77
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  RESOLUCIÓN do 11 de abril de 2023, da Secretaría Xeral de Política
  Lingüística, pola que se fixan as datas de realización das probas para a
  obtención dos certificados de lingua galega, niveis Celga 1, 2, 3 e 4, no ano
  2023, que foron convocadas mediante a Resolución do 28 de febreiro de 2023
  (código de procedemento PL500C).
range: Resolución
url: >-
  https://www.xunta.gal/dog/Publicados/2023/20230421/AnuncioG0655-120423-0003_gl.html
---
<p>Mediante a Resolución do 28 de febreiro de 2023, da Secretaría Xeral de Política Lingüística, convocáronse as probas para a obtención dos certificados de lingua galega, niveis Celga 1, 2, 3 e 4, no ano 2023 (código de procedemento PL500C) (DOG núm. 45, do 6 de marzo). Segundo se recolle no seu punto terceiro, as probas terán lugar en maio/xuño de 2023, sempre que ningunha circunstancia excepcional o impida. Así mesmo, tamén se sinala que as datas concretas das probas serán debidamente publicadas no <em>Diario Oficial de Galicia</em>, así como na páxina web da Secretaría Xeral de Política Lingüística (http://www.lingua.gal).</p>
    <p>De acordo con isto,</p>
    <h2>RESOLVO:</h2>
    <p>Fixar as seguintes datas de realización das probas para a obtención dos certificados de lingua galega (Celga), convocadas mediante a Resolución do 28 de febreiro de 2023:</p>
    <p>– Celga 4, en Santiago de Compostela e en Ponferrada:</p>
    <p>13 de maio de 2023, para as persoas admitidas cuxo primeiro apelido empece por algunha das seguintes letras: V, W, X, Y, Z, A, B, C, D, E, F e G.</p>
    <p>14 de maio de 2023, para as persoas admitidas cuxo primeiro apelido empece por algunha das seguintes letras: H, I, J, K, L, M, N, Ñ, O, P, Q, R, S, T e U.</p>
    <p>– Celga 3, en Santiago de Compostela e en Ponferrada:</p>
    <p>20 de maio de 2023, para todas as persoas admitidas.</p>
    <p>– Celga 2, en Santiago de Compostela e en Ponferrada:</p>
    <p>21 de maio de 2023, para todas as persoas admitidas.</p>
    <p>– Celga 1, en Santiago de Compostela:</p>
    <p>3 de xuño de 2023, para todas as persoas admitidas.</p>
    <p>Os centros de realización das probas serán:</p>
    <p>– En Santiago de Compostela: o IES Antonio Fraguas Fraguas (Celga 4, Celga 3 e Celga 2) e a Escola Galega de Administración Pública (Celga 1).</p>
    <p>– En Ponferrada: a Escola Oficial de Idiomas desta localidade (Celga 4, Celga 3 e Celga 2).</p>
    <p>As probas comezarán ás 9.00 horas, polo que as persoas admitidas deberán presentarse no centro que lles corresponda con antelación suficiente. Na web da Secretaría Xeral de Política Lingüística (https://www.lingua.gal/a-secretaria-xeral/convocatorias) tamén se poderá consultar esta información, así como as listaxes definitivas de persoas admitidas para cada nivel e localidade. Así mesmo, na web publicarase, na semana das probas correspondentes, a porta de acceso ao centro e mais a aula asignada a cada persoa para a realización da proba escrita. No caso daquelas persoas ás cales, atendendo a causas xustificadas, se lles concedese algún tipo de adaptación ou apoio, a Secretaría Xeral de Política Lingüística comunicaralles directamente o día, a porta de acceso e mais a aula que se lles asigne.</p>
    <p>Respecto da proba oral de cada nivel Celga, lémbrase que esta terá lugar o mesmo día que a proba escrita. A hora concreta en que cada persoa deberá estar presente para realizar esta proba publicarase no centro correspondente, así como na web da Secretaría Xeral de Política Lingüística, unha vez que remate a proba escrita.</p>
    <p>Santiago de Compostela, 11 de abril de 2023</p>
    <footer><p>Valentín García Gómez<br>Secretario xeral de Política Lingüística</p></footer>

