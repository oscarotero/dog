---
date: '2023-04-21'
id: G0003-190423-0001
page: 24719
number: 77
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 19 de abril de 2023, da Dirección Xeral de Recursos Humanos,
  pola que se declaran con carácter definitivo, as persoas aspirantes admitidas
  e excluídas na convocatoria excepcional no proceso selectivo de
  estabilización, polo sistema de concurso de méritos, e se publican as
  puntuacións provisionais para o ingreso na categoría de enfermeiro/a,
  convocado pola Resolución do 26 de decembro de 2022.
range: Resolución
url: >-
  https://www.xunta.gal/dog/Publicados/2023/20230421/AnuncioG0003-190423-0001_gl.html
---
<p>Mediante a Resolución desta dirección xeral, do 26 de decembro de 2022 (DOG núm. 4, do 5 de xaneiro de 2023), realizouse a convocatoria excepcional no proceso selectivo de estabilización, polo sistema de concurso de méritos, para o ingreso en diversas categorías, entre elas na categoría de enfermeiro/a.</p>
    <p>Mediante a Resolución deste mesmo centro directivo, do 3 de marzo de 2023 (DOG núm. 50, do 13 de marzo), publicouse a relación provisional de admitidos/as e excluídos na categoría de enfermeira/o, tendo finalizado o prazo de emenda previsto na base sexta da resolución de convocatoria.</p>
    <p>A base oitava da Resolución da Dirección Xeral de Recursos Humanos, do 26 de decembro de 2022, de convocatoria do proceso, dispón que, realizada polo respectivo tribunal a baremación dos méritos achegados polas/polos aspirantes, a Dirección Xeral de Recursos Humanos publicará no <em>Diario Oficial de Galicia</em>, o anuncio da súa exposición con indicación da puntuación provisional obtida por cada aspirante nas distintas epígrafes, a correspondente á acreditación do coñecemento da lingua galega, de ser o caso, así como a valoración total do concurso de méritos.</p>
    <p>De conformidade coas anteditas bases, esta dirección xeral, como órgano convocante do proceso</p>
    <h2>RESOLVE:</h2>
    <p>Primeiro. Declarar, con carácter definitivo, as persoas aspirantes admitidas e excluídas no proceso selectivo de estabilización, polo sistema de concurso de méritos, para o ingreso na categoría de enfermeiro/a, convocado pola Resolución do 26 de decembro de 2022 e publicar as puntuacións provisionais obtidas polas/os aspirantes admitidas/os no proceso selectivo.</p>
    <p>Segundo. As puntuacións provisionais, así como as listas coa relación definitiva de admitidos/as e excluídos/as, con indicación do motivo de exclusión, na categoría de enfermeiro/a, poderanse examinar na páxina web do Servizo Galego de Saúde (www.sergas.es).</p>
    <p>Cada aspirante poderá consultar o estado da solicitude, ademais do detalle da puntuación obtida nas distintas epígrafes do baremo, no seu expediente electrónico persoal en Fides/expedient-e/sección de procesos/concurso de méritos.</p>
    <p>Coa finalidade de dotar de transparencia o proceso, ao existir aspirantes empatados, publicarase na páxina web o Servizo Galego de Saúde (www.sergas.es), a información que permitirá verificar a correcta aplicación do criterio de desempate establecido na base 8.1.6. da resolución de convocatoria do proceso.</p>
    <p>Terceiro. Contra as listas definitivas de admitidos/as e excluídos/as, as persoas excluídas poderán interpor recurso contencioso-administrativo no prazo de dous meses, contados a partir do día seguinte ao da publicación desta resolución, nos termos da Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, poderán interpor recurso de reposición, ante a Dirección Xeral de Recursos Humanos do Servizo Galego de Saúde, no prazo dun mes contado desde o día seguinte ao desta publicación.</p>
    <p>Cuarto. De conformidade coa base oitava da Resolución do 26 de novembro de 2022, da Dirección Xeral de Recursos Humanos, de convocatoria do proceso, os/as aspirantes admitidos/as poderán presentar reclamación ante o propio tribunal no prazo de dez (10) días hábiles, contados a partir do día seguinte ao da publicación desta resolución no <em>Diario Oficial de Galicia</em>, para formularen reclamación contra os resultados da baremación provisional.</p>
    <p>Tales reclamacións serán rexeitadas ou admitidas na resolución definitiva, que aprobará esta dirección xeral e que se publicará no <em>Diario Oficial de Galicia</em>, logo da análise das reclamacións polo tribunal que efectuará, de ser o caso, as oportunas correccións e aprobará as puntuacións definitivas de méritos do concurso elevándoas á autoridade convocante.</p>
    <p>Santiago de Compostela, 19 de abril de 2023</p>
    <footer><p>Ana María Comesaña Álvarez<br>Directora xeral de Recursos Humanos</p></footer>

