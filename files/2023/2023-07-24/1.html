---
date: '2023-07-24'
id: G0692-110723-0001
page: 44906
number: 140
agency: 'Consellería de Economía, Industria e Innovación'
section: III. Outras disposicións.
title: >-
  RESOLUCIÓN do 18 de xullo de 2023, da Dirección Xeral de Planificación
  Enerxética e Recursos Naturais, pola que se establece e se habilita na sede
  electrónica da Xunta de Galicia o procedemento de presentación, por parte dos
  titulares dos parques eólicos e liñas eléctricas de alta tensión, dos informes
  de seguimento ambiental destas instalacións na Comunidade Autónoma de Galicia
  (código de procedemento IN408B).
range: Resolución
url: >-
  https://www.xunta.gal/dog/Publicados/2023/20230724/AnuncioG0692-110723-0001_gl.html
---
<p>O Decreto 116/2022, do 23 de xuño, polo que se establece a estrutura orgánica da Consellería de Economía, Industria e Innovación, sinala no seu artigo 1 que á dita consellería lle corresponde o exercicio das funcións en materia de enerxía no ámbito da Comunidade Autónoma de Galicia. Así mesmo, segundo o artigo 28, á Dirección Xeral de Planificación Enerxética e Recursos Naturais corresponderanlle a dirección, coordinación, planificación, execución, seguimento e control das competencias e funcións da consellería en materia de enerxía, recursos minerais e augas minerais e termais.</p>
    <p>A conciliación do desenvolvemento dos sectores das enerxías renovables coa protección do ambiente é un dos obxectivos prioritarios establecidos no Plan sectorial eólico. Neste ámbito, o marco normativo e competencial non se restrinxe á lexislación sectorial da enerxía, senón que a normativa ambiental desempeña un importante papel que se pon de manifesto no procedemento de avaliación ambiental.</p>
    <p>A Lei 21/2013, de avaliación ambiental, establece, no artigo 52, en relación co seguimento das declaracións de impacto ambiental e dos informes de impacto ambiental, o seguinte:</p>
    <p>«1. Corresponde ao órgano substantivo ou aos órganos que, de ser o caso, designen as comunidades autónomas respecto dos proxectos que non sexan de competencia estatal, o seguimento do cumprimento da declaración de impacto ambiental ou do informe de impacto ambiental.</p>
    <p>2. A declaración de impacto ambiental ou o informe de impacto ambiental poderán definir, de ser o caso, os requisitos de seguimento para o cumprimento das condicións establecidas neles, así como o tipo de parámetros que deben ser obxecto de seguimento e a duración do seguimento, que serán proporcionados en relación coa natureza, localización e dimensións do proxecto e coa importancia do seu impacto no ambiente.</p>
    <p>Para estes efectos, o promotor remitirá ao órgano substantivo, no caso de que así se determinase na declaración de impacto ambiental ou no informe de impacto ambiental e nos termos establecidos nas citadas resolucións, un informe de seguimento sobre o cumprimento das condicións e as medidas preventivas, correctoras e compensatorias establecidas na declaración de impacto ambiental».</p>
    <p>Nesta liña, os titulares dos parques eólicos e liñas eléctricas de alta tensión deberán presentar os informes do programa de vixilancia e seguimento ambiental ante a Dirección Xeral de Planificación Enerxética e Recursos Naturais da Consellería de Economía, Industria e Innovación (órgano substantivo), a quen lle corresponde efectuar a coordinación e supervisión do seguimento ambiental de acordo co establecido na normativa de avaliación ambiental.</p>
    <p>Os informes de seguimento ambiental conteñen abundante documentación sobre o control dos posibles impactos sobre o ambiente que estas instalacións poden ocasionar durante a súa construción e funcionamento, mais o formato con que se presentan, fundamentalmente mediante documento electrónico en formato pechado (pdf ou similar), impide a explotación axeitada desta información. Co obxecto de normalizar a posta á disposición desta información, definíronse uns indicadores comúns para o seguimento dos factores ambientais máis relevantes (aire, auga, avifauna, solo, vexetación, patrimonio natural e cultural), que se recollen no Manual de indicadores para o seguimento ambiental de parques eólicos e liñas de alta tensión na Comunidade Autónoma de Galicia.</p>
    <p>Por outro lado, a falta de homoxeneidade en canto ao período que abranguen os informes de seguimento ambiental de cada instalación dificulta o manexo dos datos, polo que resulta necesario que todas as instalacións en funcionamento adapten o ámbito temporal dos seus informes ao ano natural, é dicir, de xaneiro a decembro.</p>
    <p>Preténdese, pois, simplificar e facilitarlles aos titulares destas instalacións a posta á disposición da información dos programas de autocontrol de cara ao seguimento ambiental que se desenvolverá no ano 2023 e anos sucesivos, habilitando un procedemento que facilite a presentación dos informes de seguimento ambiental e que permita tamén explotar axeitadamente a información existente.</p>
    <p>De acordo co que antecede,</p>
    <h2>RESOLVO:</h2>
    <p>1. Regular e habilitar, na sede electrónica da Xunta de Galicia, o procedemento de presentación dos informes de seguimento ambiental de parques eólicos e liñas eléctricas de alta tensión dos que sexa órgano substantivo a Dirección Xeral de Planificación Enerxética e Recursos Naturais da Consellería de Economía, Industria e Innovación, co obxecto de que os titulares das instalacións que teñan obriga de presentar os informes de seguimento ambiental dispoñan dun procedemento para a presentación destes informes. O procedemento terá asignado o código IN408B.</p>
    <p>2. Aprobar e dar publicidade ao modelo de presentación dos informes de seguimento ambiental de parques eólicos e liñas eléctricas de alta tensión na Comunidade Autónoma de Galicia mediante o formulario recollido no anexo I desta resolución.</p>
    <p>3. Adaptar a posta á disposición da información recollida nos informes de seguimento ambiental. No anexo II recóllese o Manual de indicadores e controis para o seguimento ambiental de parques eólicos e liñas de alta tensión na Comunidade Autónoma de Galicia.</p>
    <p>Esta adaptación afecta exclusivamente os prazos e o modelo de presentación dos informes de seguimento ambiental. En ningún caso se modifican as obrigas establecidas para cada instalación na correspondente declaración de impacto ambiental ou informe de impacto ambiental.</p>
    <p>Os períodos de referencia dos informes de seguimento ambiental deberán adaptarse ao ano natural (1 de xaneiro-31 de decembro), coas seguintes particularidades:</p>
    <p>• Os informes de seguimento ambiental na fase de obra seguirán os períodos establecidos no programa de vixilancia ambiental vixente en cada instalación contados desde o inicio da obra.</p>
    <p>• Os informes semestrais, na fase de funcionamento das instalacións, seguirán abranguendo períodos de 6 meses contados desde a data de posta en funcionamento.</p>
    <p>• O último informe semestral poderá ter unha duración variable, que cubrirá desde a data do último informe semestral presentado ata o 31 de decembro do ano en curso.</p>
    <p>• Os informes anuais pasarán a desenvolverse por ano natural completo, iniciándose o 1 de xaneiro e rematando o 31 de decembro de cada ano. </p>
    <p>Establécense uns indicadores comúns para o seguimento dos factores ambientais máis relevantes (aire, auga, avifauna, solo, vexetación, patrimonio natural e cultural), que se recollen no anexo II: Manual de indicadores para o seguimento ambiental de parques eólicos e liñas de alta tensión na Comunidade Autónoma de Galicia, coas seguintes particularidades:</p>
    <p>• O contido dos informes de seguimento ambiental será o establecido no programa de vixilancia vixente de cada instalación. No caso de que a metodoloxía que se vaia seguir non estea previamente fixada na declaración de impacto ambiental ou no informe de impacto ambiental, seguirase a metodoloxía establecida no anexo II: Manual de indicadores para o seguimento ambiental de parques eólicos e liñas de alta tensión na Comunidade Autónoma de Galicia.</p>
    <p>• Para facilitar o tratamento dos datos achegados nos anexos III e IV recóllese a identificación e codificación dos puntos de control para os parques eólicos e as liñas eléctricas de alta tensión, respectivamente.</p>
    <p>• As instalacións que polas súas peculiaridades estean obrigadas a realizar controis de seguimento ambiental específicos deberán seguir a realizar os controis requiridos. </p>
    <p>4. Especificidades do procedemento IN408B:</p>
    <p>Segundo o disposto o artigo 52 da Lei 21/2013, de avaliación ambiental, os titulares das instalacións eléctricas deberán remitir á Dirección Xeral de Planificación Enerxética e Recursos Naturais (órgano substantivo) o informe de seguimento sobre o cumprimento das condicións e medidas establecidas na declaración de impacto ambiental ou no informe de impacto ambiental. Estes informes deberán ser un resumo e interpretación dos resultados e información recompilada durante o período de seguimento, estarán elaborados por persoal coa cualificación técnica requirida e terán que contar coa supervisión e sinatura da persoa responsable designada para o control do cumprimento da DIA.</p>
    <p>5. Prazo.</p>
    <p>O procedemento configúrase como un procedemento administrativo de prazo aberto, que os titulares dos parques eólicos e liñas eléctricas de alta tensión poden empregar desde o día seguinte ao da publicación desta resolución no Diario Oficial de Galicia.</p>
    <p>Os titulares das instalacións disporán dun prazo máximo de tres (3) meses para achegar os informes desde a data de peche do período que abranguen (período de referencia).</p>
    <p>6. Forma e lugar de presentación das comunicacións.</p>
    <p>A comunicación á Dirección Xeral de Planificación Enerxética e Recursos Naturais da Consellería de Economía, Industria e Innovación presentarase obrigatoriamente por medios electrónicos, a través do formulario normalizado do anexo I, accesible na sede electrónica da Xunta de Galicia, https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, será requirida para que emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>Para a presentación das comunicacións poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>7. Documentación complementaria:</p>
    <p>7.1. A entidade comunicante deberá achegar coa comunicación, segundo o tipo e o estado da instalación (obra/funcionamento), a documentación que proceda da seguinte:</p>
    <p>– Informe da avaliación de contaminación acústica. Xunto coa:</p>
    <p>• Acreditación da entidade que realiza a avaliación de contaminación acústica como organismo de control ou inspección acústica expedida pola ENAC.</p>
    <p>• No caso de que a entidade non cumpra co indicado no punto anterior, a avaliación da contaminación acústica deberá incorporar:</p>
    <p>◦ Anexo en que se xustifique a adecuación dos métodos de medición e cálculos empregados.</p>
    <p>◦ Certificado de calibración e/ou verificación vixente dos equipamentos de medición.</p>
    <p>◦ Acreditación de que a persoa responsable do estudo dispón dun sistema de xestión de calidade de acordo cos requisitos da norma ISO 17025, e realizou un ensaio interlaboratorio, mediante unha entidade acreditada pola ENAC.</p>
    <p>– Na fase de obras:</p>
    <p>• Cronograma de obras actualizado en que se inclúan todas as actividades e a porcentaxe de execución respecto do total.</p>
    <p>• Informe de avance de obra que inclúa reportaxe fotográfica e plano de planta que reflicta a situación real das obras.</p>
    <p>• Informe de fin de obra co contido establecido na DIA.</p>
    <p>• Outros informes e/ou documentación que exixa a DIA.</p>
    <p>– Na fase de funcionamento:</p>
    <p>• Interpretación dos resultados con valoración e conclusións finais, asinado polo equipo técnico (nome e titulación das persoas que interveñen nos controis de seguimento ambiental).</p>
    <p>• Informes dos controis específicos da instalación.</p>
    <p>• Cartografía.</p>
    <p>• Reportaxe fotográfica.</p>
    <p>7.2. A documentación complementaria deberá presentarse electronicamente.</p>
    <p>Se algunha das persoas interesadas presenta a documentación complementaria presencialmente, será requirida para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o que poderá requirir a exhibición do documento ou da información orixinal.</p>
    <p>Sempre que se realice a presentación de documentos separadamente da comunicación, deberanse indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>8. Comprobación de datos.</p>
    <p>Para a tramitación do procedemento consultaranse automaticamente os datos incluídos nos seguintes documentos elaborados polas administracións públicas, agás que a persoa interesada se opoña á consulta:</p>
    <p>• NIF da persoa xurídica titular da instalación.</p>
    <p>• DNI ou NIE da persoa representante.</p>
    <p>No caso de que as persoas interesadas se opoñan a esta consulta, deberán indicalo no cadro correspondente habilitado no formulario e achegar os documentos.</p>
    <p>Excepcionalmente, no caso de que algunha circunstancia imposibilitase a obtención dos citados datos, poderáselles solicitar ás persoas interesadas a presentación dos documentos correspondentes.</p>
    <p>Cando así o exixa a normativa aplicable, solicitarase o consentimento expreso da persoa interesada en realizar a consulta.</p>
    <p>9. Notificacións.</p>
    <p>9.1. As notificacións de actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>9.2. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas practicaranse mediante comparecencia na sede electrónica da Xunta de Galicia e a través do Sistema de notificacións electrónicas de Galicia-Notifica.gal. Este sistema remitirá as persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>9.3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e polas entidades instrumentais do sector público autonómico. En todo caso, a Administración xeral e as entidades instrumentais do sector público autonómico de Galicia poderán de oficio crear o indicado enderezo, para os efectos de asegurar que as persoas interesadas cumpran a súa obriga de relacionarse por medios electrónicos.</p>
    <p>9.4. As notificacións entenderanse practicadas no momento en que se produza o acceso ao seu contido e rexeitadas cando transcorresen dez días naturais desde a posta á disposición da notificación sen que se acceda ao seu contido.</p>
    <p>9.5. Se o envío da notificación electrónica non fose posible por problemas técnicos, practicarase a notificación polos medios previstos na normativa reguladora do procedemento administrativo común.</p>
    <p>10. Trámites posteriores.</p>
    <p>Todos os trámites administrativos que as persoas interesadas deban realizar tras a presentación da comunicación deberán ser efectuados electronicamente accedendo á Carpeta cidadá da persoa interesada, dispoñible na sede electrónica da Xunta de Galicia.</p>
    <p>11. Actualización de modelos normalizados.</p>
    <p>De conformidade coa disposición adicional sexta da Lei 4/2019, do 17 de xullo, de administración dixital de Galicia, os modelos normalizados aplicables na tramitación do procedemento regulado nesta disposición poderán ser modificados co obxecto de mantelos actualizados e adaptados á normativa vixente. Para estes efectos, será suficiente a publicación dos modelos actualizados na sede electrónica da Xunta de Galicia, onde estarán permanentemente accesibles para todas as persoas interesadas, sen que sexa necesaria unha nova publicación no Diario Oficial de Galicia.</p>
    <p>12. Adaptación dos informes de seguimento ambiental presentados no ano 2023.</p>
    <p>As instalacións que no ano 2023 presentasen o informe de seguimento ambiental anual antes da publicación desta resolución no DOG prolongarán o seguinte período de referencia para a presentación do informe ambiental ata o 31 de decembro de 2024.</p>
    <p>As instalacións que no ano 2023 teñan que presentar informe de seguimento ambiental anual despois da publicación desta resolución no DOG prolongarán o período de referencia para a presentación do informe ambiental ata o 31 de decembro de 2023 e poderán optar pola presentación do informe de seguimento ambiental en formato pdf ou pola presentación no procedemento habilitado coa presente resolución.</p>
    <p>En ambos os casos, disporán dun prazo máximo de tres (3) meses para achegar estes informes desde a data de peche do período que abranguen.</p>
    <p>Santiago de Compostela, 18 de xullo de 2023</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>

