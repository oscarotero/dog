---
date: '2023-06-26'
id: G0655-190623-0001
page: 39630
number: 120
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  RESOLUCIÓN do 16 de xuño de 2023, da Secretaría Xeral Técnica da Consellería
  de Cultura, Educación, Formación Profesional e Universidades, pola que se
  declara de interese galego e se ordena a inscrición no Rexistro de Fundacións
  de Interese Galego da Fundación Conchita Bernárdez.
range: Resolución
url: >-
  https://www.xunta.gal/dog/Publicados/2023/20230626/AnuncioG0655-190623-0001_gl.html
---
<p>Unha vez examinado o expediente de declaración de interese galego e inscrición no Rexistro de Fundacións de Interese Galego da Fundación Conchita Bernárdez, aprécianse os seguintes feitos:</p>
    <p>1. O 3 de febreiro de 2023, María del Carmen Fernández Castelo, vicepresidenta do Padroado da fundación, presentou solicitude de clasificación, declaración de interese galego e a súa correspondente inscrición no Rexistro de Fundacións de Interese Galego.</p>
    <p>2. A Fundación Conchita Bernárdez constituírona María Concepción Bernárdez Iglesias e María del Carmen Fernández Castelo, mediante escritura pública outorgada o 1 de decembro de 2022, ante o notario da Coruña Juan Cora Guerreiro, co número de protocolo 2518. Tras requirimento do 17 de febreiro de 2023, o 3 de maio, as fundadoras achegan unha nova escritura outorgada o 25 de abril de 2023, na mesma localidade e ante o mesmo notario da anterior, co número 965 do seu protocolo, na cal emendan a escritura de constitución no relativo á dotación e aos estatutos.</p>
    <p>3. A fundación, consonte o artigo 6 dos seus estatutos, ten por obxecto procurar o coñecemento e a difusión a nivel nacional e internacional do Camiño de Santiago, a través de diversos ámbitos: desenvolvementos sociais e culturais dos valores que o Camiño dispón en si mesmo considerado como un relevante feito cultural e social, ademais da vertente espiritual que achega ao peregrino a experiencia que ofrece o Camiño de Santiago en todas as súas vertentes sociais, económicas e humanas.</p>
    <p>4. O Padroado inicial da fundación está formado por María Concepción Bernárdez Iglesias, como presidenta; María del Carmen Fernández Castelo, como vicepresidenta; e María Ruiz Arana, como secretaria.</p>
    <p>5. A Comisión integrada polos secretarios xerais técnicos de todas as consellerías elevou ao vicepresidente segundo e conselleiro de Presidencia, Xustiza e Deportes a proposta de clasificación como de interese cultural da Fundación Conchita Bernárdez, dado o seu obxecto e a finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e segundo establecen os artigos 47.2 da citada lei; 51 do Regulamento de fundacións de interese galego, aprobado polo Decreto 14/2009, do 21 de xaneiro; e 7 do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro; o protectorado será exercido polo departamento da Xunta de Galicia que teña atribuídas as competencias correspondentes aos fins fundacionais. </p>
    <p>6. De conformidade coa citada proposta, por Orde da Vicepresidencia Segunda e Consellería de Presidencia, Xustiza e Deportes do 6 de xuño de 2023 (<em>Diario Oficial de Galicia</em> núm. 114, do 16 de xuño) clasificouse de interese cultural a Fundación Conchita Bernárdez e adscribiuse á Consellería de Cultura, Educación, Formación Profesional e Universidades para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral de acordo coa lei e o artigo 27.26 do Estatuto de autonomía de Galicia establece competencia exclusiva sobre o réxime das fundacións de interese galego.</p>
    <p>Segundo. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades, corresponde a esta consellería a declaración de interese galego mediante resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación Conchita Bernárdez, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>En vista do que antecede e tendo en consideración o establecido na normativa vixente en materia de fundacións de interese galego e nas demais normas de xeral e pertinente aplicación; e en uso das competencias atribuídas polo Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades,</p>
    <h2>RESOLVO:</h2>
    <p>Primeiro. Declarar de interese galego a Fundación Conchita Bernárdez.</p>
    <p>Segundo. Ordenar a súa inscrición no Rexistro de Fundacións de Interese Galego, Sección da Consellería de Cultura, Educación, Formación Profesional e Universidades.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego; no Regulamento de fundacións de interese galego, aprobado polo Decreto 14/2009, do 21 de xaneiro; no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e na demais normativa de aplicación e especialmente ás obrigas de dar publicidade suficiente dos seus obxectivos e actividades, da ausencia de ánimo de lucro na prestación dos seus servizos, así como á de presentación anual da documentación contable e do plan de actuación ante o protectorado.</p>
    <p>Contra esta resolución, que non lle pon fin á vía administrativa, poderá interpoñerse un recurso de alzada ante o conselleiro de Cultura, Educación, Formación Profesional e Universidades, no prazo dun mes contado desde o día seguinte ao da súa notificación, de acordo co sinalado nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 16 de xuño de 2023</p>
    <footer><p>Manuel Vila López<br>Secretario xeral técnico da Consellería de Cultura, Educación, <br>Formación Profesional e Universidades</p></footer>

