---
date: '2023-09-22'
id: O3C2-140923-0001
page: 53952
number: 181
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 14 de setembro de 2023 pola que se convoca a segunda práctica do
  Plan anual de adestramento regulamentario para a seguridade no manexo das
  armas.
range: Resolución
url: >-
  https://www.xunta.gal/dog/Publicados/2023/20230922/AnuncioO3C2-140923-0001_gl.html
---
<p>Dentro das actividades programadas para o ano 2023 e conforme as funcións atribuídas pola Lei 1/2007, do 15 de xaneiro, de creación da Academia Galega de Seguridade Pública, anúnciase a convocatoria da segunda práctica do Plan anual de adestramento regulamentario para a seguridade no manexo das armas dos/das policías locais de Galicia, que se desenvolverá conforme as seguintes bases:</p>
    <p>Obxectivos.</p>
    <p>– Facilitar o cumprimento do disposto no artigo 11.4 da Lei 4/2007, de coordinación de policías locais.</p>
    <p>– Dispor de persoal actualizado nas prácticas de armamento e tiro policial de defensa.</p>
    <p>– Controlar a práctica anual e regulamentaria do cadro de persoal, mediante un control e unha cartilla de tiro individual.</p>
    <p>– Establecer distintos niveis para categorías de tirador, segundo a seguridade e habilidade que demostren no manexo das armas.</p>
    <p>Destinatarios/as.</p>
    <p>A actividade vai dirixida aos concellos da Comunidade Autónoma de Galicia que teñan interese en cumprir co disposto no artigo 11.4 da Lei 4/2007, relativo a garantir unha adecuada preparación no uso da arma regulamentaria para o persoal dos corpos de policía local.</p>
    <p>Para tal fin, a Dirección Xeral da Academia Galega de Seguridade Pública establece un plan anual de adestramento, no cal se inclúen dúas prácticas anuais para o persoal dos concellos interesados.</p>
    <p>Solicitudes.</p>
    <p>Os concellos interesados deberán remitirlle o formulario que está na páxina web http://agasp.xunta.gal á Academia Galega de Seguridade Pública ata o día 10 de outubro de 2023.</p>
    <p>As solicitudes deberán presentarse a través do correo electrónico formacion.agasp@xunta.gal, indicando no asunto «Plan de tiro 2023», ou ben a través do rexistro electrónico.</p>
    <p>As solicitudes deberán estar autorizadas pola alcaldía, concellaría ou xefe/a de persoal, segundo proceda.</p>
    <p>Ademais, é requisito obrigatorio que os/as policías locais asinen o documento de normas de seguridade, do cal se lles fará entrega na Academia antes do comezo das prácticas. En caso contrario, non se lles permitirá o acceso á galería de tiro.</p>
    <p>Todos aqueles concellos que adquirisen recentemente armas regulamentarias para a policía local terán preferencia para efectuar as prácticas regulamentarias, indispensables para un mellor coñecemento da nova arma e a adquisición da destreza suficiente para o seu manexo coa seguridade e habilidade necesarias.</p>
    <p>Medios.</p>
    <p>Para o desenvolvemento da actividade, os alumnos e alumnas deberán traer cadansúa arma regulamentaria da dotación e a munición correspondente para as prácticas. A Academia Galega de Seguridade Pública nomeará os profesores e instrutores necesarios.</p>
    <p>Determinación da data das prácticas.</p>
    <p>A segunda práctica do plan terá lugar:</p>
    <p>– Os días 24, 27 e 31 de outubro de 2023.</p>
    <p>– Os días 7, 10, 14, 17, 23, 24, 28 e 30 de novembro de 2023.</p>
    <p>Configurado o calendario segundo as solicitudes recibidas, comunicaráselles aos concellos coa finalidade de que, pola súa vez, informen con antelación suficiente da relación nominal do persoal participante na práctica.</p>
    <p>Control e cartilla de tiro.</p>
    <p>O control das prácticas do persoal xestionarao conxuntamente a Academia Galega de Seguridade Pública e a persoa designada polo concello.</p>
    <p>Estableceranse niveis segundo a categoría e habilidade que cada tirador/a amose nos aspectos tanto de seguridade como de manexo coas armas, niveis aos cales irá accedendo paulatinamente cada policía, se é o caso. Estes niveis constarán na cartilla ou documento de control que se dispoña para as prácticas de tiro, tal e como se indicaba no punto anterior.</p>
    <p>Lugar.</p>
    <p>As prácticas desenvolveranse na galería de tiro da Academia Galega de Seguridade Pública, sita na avenida da Cultura, s/n, no concello da Estrada.</p>
    <p>Modificacións.</p>
    <p>A Academia Galega de Seguridade Pública poderá modificar o desenvolvemento do plan anual de actualización para adaptalo ás necesidades da Administración e ás continxencias que poidan xurdir.</p>
    <p>A Estrada, 14 de setembro de 2023</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

