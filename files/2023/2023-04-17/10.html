---
date: '2023-04-17'
id: O3C2-100423-0001
page: 23722
number: 73
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 13 de abril de 2023 pola que se convoca unha xornada autonómica
  sobre persoas desaparecidas en Galicia.
range: Resolución
url: >-
  https://www.xunta.gal/dog/Publicados/2023/20230417/AnuncioO3C2-100423-0001_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do Sistema integrado de protección civil e emerxencias de Galicia estará formado tanto por persoal de carácter profesional de servizos que realice algunha actividade relacionada coa xestión de riscos e de emerxencias como por persoal voluntario de entidades ou organizacións públicas ou privadas sen ánimo de lucro que teñan como fin a protección das persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei, este persoal organizarase en grupos operativos. </p>
    <p>Mediante a Resolución do 2 de agosto de 2010 publicouse o Plan territorial de emerxencias de Galicia (Platerga), onde se establecen a estrutura de dirección e coordinación e as unidades organizativas para facer fronte dun xeito coordinado ás emerxencias que se poidan producir en Galicia derivadas de riscos naturais, tecnolóxicos ou antrópicos.</p>
    <p>Conforme o establecido no artigo 46 da Lei 5/2007, do 7 de maio, de emerxencias de Galicia, e na Lei 1/2007, do 15 de xaneiro, da Academia Galega de Seguridade Pública (Agasp), anúnciase a convocatoria dunha xornada autonómica sobre persoas desaparecidas en Galicia, conforme as seguintes bases:</p>
    <p>Primeira. Datos da actividade</p>
    <table>
     <tbody>
      <tr>
       <td>Tipo</td>
       <td>Xornada</td>
      </tr>
      <tr>
       <td>Denominación</td>
       <td>Xornada autonómica sobre persoas desaparecidas en Galicia</td>
      </tr>
      <tr>
       <td>Modalidade</td>
       <td>Presencial</td>
      </tr>
      <tr>
       <td>Edicións</td>
       <td>1</td>
      </tr>
      <tr>
       <td>Horas lectivas</td>
       <td>11</td>
      </tr>
      <tr>
       <td>Prazas</td>
       <td>Limitadas pola capacidade do local</td>
      </tr>
     </tbody>
    </table>
    <p>Segunda. Obxectivos e contido da actividade formativa</p>
    <p>Obxectivos: coñecer o desenvolvemento dos protocolos de actuación ante a desaparición dunha persoa no medio rural.</p>
    <p>Contido: na xornada trataranse os seguintes temas:</p>
    <p>1º día.</p>
    <p>3 de maio das 9.00 ás 14.00.</p>
    <p>Presentación e relatorios:</p>
    <p>– Relatorios:</p>
    <p>• Que é un desaparecido? A Asociación SOS Desaparecidos.</p>
    <p>• O traballo do investigador dentro dun operativo de busca da Unidade Técnica da Policía Xudicial.</p>
    <p>• Actuacións, medios e recursos da Unidade Cinolóxica da Garda Civil.</p>
    <p>• A unidade de drons da Xunta de Galicia.</p>
    <p>• Os servizos de extinción de incendios e salvamento nos obxectivos de busca de persoas desaparecidas (planificación, coordinación e estratexia da busca nos servizos contra incendios).</p>
    <p>• As unidades caninas na busca de persoas desaparecidas (sepultadas) (protocolos de busca en derrubamentos e corrementos de terra).</p>
    <p>• As agrupacións de Protección Civil nos operativos de busca de persoas desaparecidas.</p>
    <p>• O Centro Nacional de Desaparecidos (CNDES) como órgano de xestión centralizada.</p>
    <p>3 de maio das 16.00 ás 18.00.</p>
    <p>Mesa redonda co obxecto de debater e pór en común os temas tratados ao longo da mañá.</p>
    <p>2º día.</p>
    <p>4 de maio das 9.00 ás 13.00.</p>
    <p>Xornada práctica:</p>
    <p>– A planificación e a xestión dunha busca desde o posto de mando avanzado.</p>
    <p>– Exercicios prácticos con unidades caninas.</p>
    <p>– Exercicios prácticos con unidades de drons.</p>
    <p>Terceira. Destinatarios/as</p>
    <p>Persoal do Sistema integrado de protección civil e emerxencias de Galicia (artigos 43 e 44 da Lei 5/2007, do 7 de maio, de emerxencias de Galicia), persoal das forzas e corpos de seguridade e outras persoas interesadas no tema.</p>
    <p>Cuarta. Desenvolvemento da actividade</p>
    <p>Lugar: Agasp (avenida da Cultura, s/n, A Estrada, Pontevedra)</p>
    <p>Datas: 3 e 4 de maio de 2023.</p>
    <p>Horario:</p>
    <p>– Mércores 3 de maio: das 9.00 ás 14.00 e das 16.00 ás 18.00.</p>
    <p>– Xoves 4 de maio: das 9.00 ás 13.00.</p>
    <p>Quinta. Solicitudes</p>
    <p>a) O persoal que desexe participar nos cursos convocados nesta resolución deberá cubrir o formulario de matrícula telemática dispoñible na páxina web da Agasp (htpp://agasp.xunta.gal) e non se admitirá ningunha outra forma ou modelo de solicitude.</p>
    <p>É preciso que todas as persoas que desexen participar en cursos da Agasp manteñan actualizados os seus datos persoais, especialmente a conta de correo electrónico e o teléfono móbil, co obxecto de posibles comunicacións. No suposto de non seren correctos ou exactos os ditos datos, a Agasp non é responsable dos posibles prexuízos causados aos interesados.</p>
    <p>b) As persoas que non sexan usuarias da páxina web da Agasp deberán previamente darse de alta nela, para o cal é necesario facilitar unha conta persoal de correo electrónico.</p>
    <p>c) En caso de dúbida, dificultades técnicas ou necesidade de máis información poderán dirixirse á Agasp a través dos números de teléfono 886 20 61 37, 886 20 61 38, e 886 20 61 11, ou do enderezo de correo electrónico formacion.emerxencias.agasp@xunta.gal, que adoptará as medidas necesarias para facilitar a presentación de solicitudes.</p>
    <p>d) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningunha outra actividade durante o prazo dun ano computado desde o momento en que se detecte o feito.</p>
    <p>e) Serán excluídas automaticamente aquelas solicitudes que non teñan cubertos correctamente todos os datos para realizar a selección do alumnado, non se axusten ao modelo normalizado ou sexan presentadas fóra de prazo.</p>
    <p>Sexta. Prazo de inscrición</p>
    <p>O prazo de inscrición é ata o 28 de abril de 2023 a partir do día seguinte ao da publicación desta resolución no Diario Oficial de Galicia.</p>
    <p>Se o último día do prazo é inhábil, entenderase prorrogado ao primeiro día hábil seguinte.</p>
    <p>Sétima. Criterios de selección</p>
    <p>Non existen criterios de selección, xa que a xornada vai dirixida ao persoal do Sistema integrado de protección civil e emerxencias de Galicia (artigos 43 e 44 da Lei 5/2007, do 7 de maio, de emerxencias de Galicia), ao persoal das forzas e corpos de seguridade e a outras persoas interesadas no tema.</p>
    <p>Oitava. Admisión</p>
    <p>A Agasp publicará na súa páxina web, http://agasp.xunta.gal, unha relación das persoas seleccionadas para participar no curso.</p>
    <p>O alumnado seleccionado só poderá renunciar á actividade formativa por causas de forza maior suficientemente xustificadas.</p>
    <p>A renuncia deberase comunicar por escrito á Agasp, por correo electrónico ao enderezo formacion.emerxencias.agasp@xunta.gal, e cunha antelación mínima de 48 horas ao inicio do curso, co fin de poder cubrir a vacante.</p>
    <p>A Agasp reserva para si o dereito de solicitar todos aqueles datos que considere necesarios para a adecuada realización da selección.</p>
    <p>Novena. Dereitos e deberes do alumnado participante</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado mediante a Orde da Consellería de Presidencia, Administracións Públicas e Xustiza, do 4 de febreiro de 2009 (DOG núm. 30, do 12 de febreiro).</p>
    <p>Décima. Certificado de asistencia</p>
    <p>Ao finalizar a actividade entregaráselles un certificado de asistencia a aquelas persoas que acrediten a súa participación continuada.</p>
    <p>Décimo primeira. Facultades da Agasp</p>
    <p>A Agasp poderá modificar sen necesidade de nova publicación o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá, sen necesidade de nova publicación, suprimir a actividade, cambiar as datas da súa realización, ampliar novas edicións ou prazas desta, ou suspendela, cando así veña exixido por circunstancias que afecten a súa organización ou docencia.</p>
    <p>Así mesmo, facúltase o director xeral para ditar resolución sen necesidade de nova publicación para interpretar, se for o caso, o desenvolvemento da convocatoria ou docencia.</p>
    <p>A Estrada, 13 de abril de 2023</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

