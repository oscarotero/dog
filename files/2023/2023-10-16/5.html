---
date: '2023-10-16'
id: G0655-091023-0001
page: 57161
number: 196
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 6 de outubro de 2023 pola que se dá continuidade ao programa de
  innovación educativa Polos creativos e se establecen instrucións para o seu
  desenvolvemento nos centros educativos dependentes desta consellería e nos
  centros privados sostidos con fondos públicos da Comunidade Autónoma de
  Galicia para os cursos 2023/24 e 2024/25.
range: Orde
url: >-
  https://www.xunta.gal/dog/Publicados/2023/20231016/AnuncioG0655-091023-0001_gl.html
---
<p>A Lei orgánica 2/2006, do 3 de maio, de educación, establece a promoción da investigación, a experimentación e a innovación educativa como un obxectivo básico do sistema educativo. Sinala tamén que entre os seus fins está o desenvolvemento da capacidade do alumnado para regular a súa propia aprendizaxe, a confianza nas súas aptitudes e coñecementos, así como para desenvolver a creatividade, a iniciativa persoal e o espírito emprendedor. Finalmente, cabe destacar que, segundo a devandita lei, o sistema educativo ten como principio básico propiciar a educación permanente e a aprendizaxe ao longo da vida, preparando o alumnado para aprender por si mesmo. Isto é posible no marco dun currículo competencial baseado na Recomendación do Consello do 22 de maio de 2018, relativa ás competencias clave para a aprendizaxe permanente.</p>
    <p>Entre as ditas competencias claves, e particularmente desde a óptica dun mundo dixitalizado e interconectado, intégranse capacidades como o pensamento computacional, o pensamento crítico, a resolución de problemas, a creatividade e o pensamento de deseño, entre outras, desde unha óptica de traballo colaborativo mediante a aprendizaxe formal e non formal en todos os contextos.</p>
    <p>En liña co Plan de acción da UE en materia de educación dixital establécese a Estratexia de educación dixital 2030 en Galicia, cuxo eixe 2 está centrado no perfeccionamento de competencias e capacidades dixitais para a transformación dixital. No marco desta estratexia créase, mediante a Orde do 21 de abril de 2022, o programa de innovación educativa Polos creativos co obxectivo final de desenvolver a competencia dixital da comunidade educativa (segundo determina o MCDD), o uso das tecnoloxías dixitais no proceso de ensino-aprendizaxe e a transformación dos centros en organizacións educativas dixitalmente competentes.</p>
    <p>O éxito deste programa fai aconsellable a súa extensión a todo o sistema educativo, tendo en conta que o desenvolvemento correcto das competencias dixitais, en concreto, do pensamento computacional e da programación, precisa de dotación específica, que deberá ser asignada aos centros educativos dependentes da Consellería de Cultura, Educación, Formación Profesional e Universidades e aos centros privados sostidos con fondos públicos da Comunidade Autónoma de Galicia que impartan o segundo ciclo de educación infantil, educación primaria ou educación secundaria obrigatoria. Este material deberá permitir o traballo e desenvolvemento de situacións de aprendizaxe vinculadas ao pensamento computacional, a programación e a robótica, así como as súas competencias relacionadas, tendo en conta as particularidades do alumnado das diferentes etapas e as súas necesidades formativas e de desenvolvemento persoal e social. </p>
    <p>O programa Código Escuela 4.0 enmárcase dentro do Plan de dixitalización e de competencias dixitais do sistema educativo (Plan #DigEDu) e nace co obxectivo de mellorar as competencias dixitais no ámbito educativo, tanto no referido ás competencias do alumnado coma no relativo aos medios tecnolóxicos dispoñibles e á súa integración efectiva e eficaz nos procesos de ensino e aprendizaxe. As actuacións e finalidades do programa Código Escuela 4.0 están aliñadas coas iniciativas presentadas pola Comisión Europea: o Plan de acción de educación dixital (2021-2027) e o Espazo Europeo de Educación. O obxectivo xeral do programa Código Escuela 4.0 é pór en marcha os mecanismos e procesos necesarios para xeneralizar e facilitarlles ao profesorado e ao alumnado dos centros educativos financiados con fondos públicos o desenvolvemento das competencias dixitais relacionadas co pensamento computacional e coa programación, mediante a dotación de fondos ás comunidades autónomas para a realización de accións de asignación de recursos materiais e de mentoría e acompañamento.</p>
    <p>En consecuencia, e no uso das atribucións que teño atribuídas, </p>
    <h2>DISPOÑO:</h2>
    <p>Artigo 1. Obxecto</p>
    <p>Esta orde ten por obxecto dar continuidade ao Programa de innovación educativa Polos creativos e ditar as instrucións para o seu desenvolvemento nos centros docentes dependentes da Consellería de Cultura, Educación, Formación Profesional e Universidades e nos centros privados sostidos con fondos públicos da Comunidade Autónoma de Galicia, para os cursos 2023/24 e 2024/25, no marco da Estratexia de educación dixital 2030.</p>
    <p>Artigo 2. Definición e características</p>
    <p>Os Polos creativos desenvolveranse mediante a dotación dun equipamento especializado, cun deseño modular e innovador, e organizados didacticamente para o fomento da creatividade e da formación do alumnado nun contexto de aprendizaxe competencial. Están baseados no desenvolvemento do pensamento computaciónal e as súas competencias asociadas mediante a aprendizaxe activa e manipulativa, a aprendizaxe baseada no deseño, a solución de problemas e a aprendizaxe entre iguais.</p>
    <p>Funcionarán como núcleos dinamizadores no marco da Estratexia educación dixital 2030, de maneira que poderán albergar actividades de tipo obradoiro tanto para o profesorado como para o alumnado e, de ser o caso, as familias, desde unha óptica de aprendizaxe conxunta e comunitaria. Así mesmo, poderán desenvolver proxectos mediante a experimentación, o prototipado e a construción. Tamén poden albergar prácticas de investigación e proxectos baseados na abordaxe de problemas reais que inclúan a innovación e fabricación a pequena escala.</p>
    <p>Funcionarán como centro de actividades en que se traballe a intelixencia artificial e outras tecnoloxías intensivas, o procesamento audiovisual e artístico, a realidade virtual e a impresión 3D, tecnoloxías de control computerizado e fabricación aditiva, mecanización de diferentes materiais, electromecánica, robótica e microcontroladores, entre outras.</p>
    <p>Serán, por tanto, espazos abertos ás comunidades locais para favorecer o desenvolvemento de competencias dixitais e científico-tecnolóxicas e artísticas do conxunto da cidadanía, polo que ofertarán actividades formativas para os diversos colectivos. En concreto, facilitará a solución conxunta de problemas coa participación de alumnado, profesorado e familias, e fomentará especialmente aquelas accións que impliquen a participación de nais e pais xunto cos seus fillos e fillas en actividades tanto de formación como de creación.</p>
    <p>Os Polos creativos serán un elemento clave para a transformación dixital dos centros educativos en organizacións dixitalmente competentes nos procesos de ensino-aprendizaxe e, como tal, representarán unha das infraestruturas esenciais previstas no plan dixital do centro para acadar este obxectivo.</p>
    <p>Cada centro educativo, dentro da súa autonomía, pode configurar as diferentes accións vinculadas ao Polo creativo que, en todo caso, partirá dunha reflexión sobre o contexto, as fortalezas e as posibilidades de mellora do centro, sempre coa perspectiva de contribuír ao desenvolvemento comunitario. Para acadaren os seus obxectivos contarán co apoio e co asesoramento especializado da Rede de formación permanente do profesorado.</p>
    <p>Artigo 3. Xestión dos Polos creativos</p>
    <p>Os Polos creativos serán xestionados por un equipo dinamizador que contará cunha persoa coordinadora que desenvolverá a súa función en estreita colaboración co equipo directivo. Para cada curso escolar, a Dirección do centro establecerá a dedicación necesaria para a atención ao Polo creativo por parte do coordinador e do equipo de dinamización.</p>
    <p>O centro promoverá, en todos os ámbitos e departamentos do centro, o uso destes recursos para desenvolver proxectos colaborativos e creativos.</p>
    <p>Artigo 4. Destinatarios</p>
    <p>Recibirán un Polo creativo todos os centros educativos dependentes da Consellería de Cultura, Educación, Formación Profesional e Universidades e os centros privados sostidos con fondos públicos da Comunidade Autónoma de Galicia que impartan algunha das seguintes ensinanzas:</p>
    <p>• Segundo ciclo de educación infantil.</p>
    <p>• Educación primaria.</p>
    <p>• Educación secundaria obrigatoria. </p>
    <p>Os centros que recibiron un Polo creativo ao abeiro da Orde do 21 de abril de 2022, pola que se crea o programa de innovación educativa Polos creativos e se establece o procedemento para a participación dos centros docentes públicos dependentes desta consellería, consideraranse Polos creativos+ e estarán integrados, para todos os efectos, na Rede de Polos creativos.</p>
    <p>Artigo 5. Dotación</p>
    <p>Cada centro recibirá o equipamento que corresponda ás ensinanzas que imparte e que será publicado no portal educativo. O número de unidades que recibirán estará en función do número de alumnado de cada etapa educativa. </p>
    <p>Os Polos creativos+ recibirán todo aquel material que for designado nesta dotación, de non contar con el con anterioridade.</p>
    <p>Os centros que conten co programa de robótica de primaria integrarán este equipamento previo nos Polos creativos. Calquera outro material que comparta os obxectivos do programa e co cal o centro contara con anterioridade poderá ser incorporado aos Polos creativos.</p>
    <p>Artigo 6. Apoio aos Polos creativos</p>
    <p>A Rede de formación permanente do profesorado contará con asesorías especializadas que acompañarán o proceso formativo da comunidade educativa, así como a posta en funcionamento e uso das dotacións correspondentes. Contarán, así mesmo, con polos demostradores e con recursos de apoio e complementarios ao Polos creativos dos centros docentes. De igual xeito, realizarán accións formativas específicas, así como de posta en valor do traballo dos Polos creativos e difusión de boas prácticas.</p>
    <p>Cada centro público dependente da Consellería de Cultura, Educación, Formación Profesional e Universidades que conte con Polo creativo contará cunha liña específica no seu Plan de formación permanente do profesorado en centros (PFPP). As persoas coordinadoras recibirán formación específica.</p>
    <p>Os centros privados sostidos con fondos públicos da Comunidade Autónoma de Galicia artellarán a súa formación en Polos creativos mediante grupos de traballo e seminarios, de acordo co previsto no Plan anual de formación do profesorado.</p>
    <p>Artigo 7. Avaliación </p>
    <p>Con data límite do 15 de xullo de cada ano, a Dirección do centro educativo, coa colaboración da persoa coordinadora, deberá cargar na aplicación https://www.edu.xunta.gal/programaseducativos/ os datos do equipo dinamizador (nome, apelidos e DNI), identificando na listaxe a persoa coordinadora para os efectos da certificación prevista no punto oitavo. Así mesmo, de xeito opcional, poderá realizar as observacións e propostas de mellora que considere oportunas, de ser o caso.</p>
    <p>Artigo 8. Certificación </p>
    <p>A Consellería de Cultura, Educación, Formación Profesional e Universidades certificará cada curso escolar, segundo a normativa vixente, como actividade de innovación educativa, ao profesorado que forma parte do equipo de dinamización que acompañou a persoa coordinadora na posta en marcha do Polo creativo e ao profesorado que coordinou actividades que se desenvolveron no Polo creativo, cunha equivalencia de 20 horas de formación permanente do profesorado. No caso da persoa coordinadora do Polo creativo, a equivalencia será de 50 horas de formación do profesorado.</p>
    <p>Artigo 9. Difusión e boas prácticas</p>
    <p>Os centros colaborarán nas accións de difusión que se organicen. Os centros públicos dependentes da Consellería de Cultura, Educación, Formación Profesional e Universidades ceden os dereitos de edición dos materiais educativos relacionados co desenvolvemento do programa no centro. Estes materiais difundiranse baixo a licenza Creative Commons, que sexa BY-NC-SA, e que combine as propiedades «recoñecemento-non comercial-compartir igual».</p>
    <p>Artigo 10. Inspección Educativa</p>
    <p>Correspóndelle á Inspección Educativa supervisar o proceso de desenvolvemento do Polo creativo, así como propoñer medidas de mellora e realizar as actuacións que correspondan conforme o procedemento establecido.</p>
    <p>Artigo 11. Datos de carácter persoal</p>
    <p>Os datos persoais recadados neste procedemento serán tratados na súa condición de responsable pola Xunta de Galicia-Consellería de Cultura, Educación, Formación Profesional e Universidades, coa finalidade de levar a cabo a tramitación administrativa que derive da xestión deste procedemento.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa aplicable e as referencias recollidas en https://www.xunta.gal/informacion-xeral-proteccion-datos </p>
    <p>As persoas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais </p>
    <p>No caso de existiren diferentes referencias normativas en materia de protección de datos persoais neste procedemento, prevalecerán, en todo caso, aquelas relativas ao Regulamento (UE) 2016/679, xeral de protección de datos, ou á Lei orgánica 3/2018, do 5 de decembro, de protección de datos persoais e garantía dos dereitos dixitais.</p>
    <p>Disposición derradeira única. Eficacia</p>
    <p>Esta orde producirá efectos a partir do día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 6 de outubro de 2023</p>
    <footer><p>Román Rodríguez González<br>Conselleiro de Cultura, Educación, <br>Formación Profesional e Universidades</p></footer>

