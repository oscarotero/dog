---
date: '2023-09-11'
id: G0656-280823-0003
page: 52250
number: 172
agency: Consellería de Promoción do Emprego e Igualdade
section: III. Outras disposicións.
title: >-
  EXTRACTO da Orde do 24 de agosto  de 2023 pola que se establecen as bases
  reguladoras de axudas a centros especiais de emprego (CEE) co fin de promover
  a integración laboral das persoas con discapacidade e se procede á súa
  convocatoria para a anualidade 2023. Programa II: axudas para a creación de
  postos de traballo estables, adaptación de postos e asistencia técnica para os
  CEE (códigos de procedemento TR341E e TR341N).
range: Orde
url: >-
  https://www.xunta.gal/dog/Publicados/2023/20230911/AnuncioG0656-280823-0003_gl.html
---
<p>BDNS (Identif.): 715850.</p>
    <p>De conformidade co previsto nos artigos 18 e 20 da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Entidades beneficiarias</p>
    <p>Os centros especiais de emprego que, na data da solicitude da subvención, figuren inscritos como tales no Rexistro Administrativo de Centros Especiais de Emprego de Galicia, de acordo co disposto no Decreto 200/2005, do 7 de xullo, polo que se regula a autorización administrativa e a inscrición no Rexistro Administrativo de Centros Especiais de Emprego de Galicia, e a súa organización e funcionamento, sempre que se cumpran as condicións e os requisitos establecidos no capítulo III desta orde.</p>
    <p>Igualmente, os centros de traballo para os cales se solicite subvención deberán contar coa autorización administrativa prevista no artigo 7 do dito Decreto 200/2005.</p>
    <p>No caso das axudas de asistencia técnica sinaladas no artigo 40.1.a, b, c) para seren beneficiarios, os CEE deberán estar cualificados como centros de iniciativa social ou sen ánimo de lucro no Rexistro Administrativo de Centros Especiais de Emprego de Galicia, de conformidade co artigo 10 do Decreto 200/2005, do 7 de xullo.</p>
    <p>Segundo. Obxecto</p>
    <p>O obxecto deste programa é incentivar a creación de postos de traballo estables e financiar as adaptacións dos postos de traballo que precisen os CEE no seu proceso de creación ou de mellora e diversificación produtiva.</p>
    <p>Terceiro. Tipos de axuda</p>
    <p>1. Neste programa recóllense dúas liñas de axudas:</p>
    <p>1.1. Axuda para a creación de postos de traballo estables en función do investimento en activo fixo (procedemento TR341E).</p>
    <p>Finánciase a creación de novos postos de traballo indefinidos para persoas con discapacidade inscritas como demandantes de emprego non ocupadas no Servizo Público de Emprego ou a transformación en indefinidos dos contratos temporais.</p>
    <p>Establécese unha contía base de 10.000 euros por cada posto de traballo creado con carácter indefinido e a xornada completa. O importe desta contía será proporcional á xornada laboral. O importe anterior poderá incrementarse na porcentaxe dun 25 % por cada unha das seguintes circunstancias (acumulables entre si): ser muller, ter unha discapacidade con especiais dificultades de inserción ou estar en situación de risco ou exclusión social, ser maior de 45 anos, ser persoa emigrante retornada, ser persoa trans ou ter o centro de traballo nun concello rural.</p>
    <p>A contía máxima que poderá percibir un CEE por posto de traballo creado é de 25.000 euros. Cada un dos centros de traballo CEE poderá solicitar axuda por un máximo de sete (7) postos de traballo.</p>
    <p>1.2. Axuda para a adaptación de postos de traballo (procedemento TR341N).</p>
    <p>Fináncianse a adaptación de postos de traballo para as persoas con discapacidade e a eliminación de barreiras arquitectónicas nos CEE.</p>
    <p>A contía máxima será de 2.000 euros por cada posto adaptado.</p>
    <p>2. O gasto realizado polos CEE de iniciativa social (excluídos o IVE ou, de ser o caso, os impostos cando sexan susceptibles de recuperación ou compensación) é subvencionable ata o 100 %. O gasto realizado polos demais CEE será subvencionable ata o 80 %.</p>
    <p>Cuarto. Bases reguladoras e convocatoria</p>
    <p>Orde do 24 de agosto de 2023 pola que se establecen as bases reguladoras de axudas a centros especiais de emprego (CEE) co fin de promover a integración laboral das persoas con discapacidade no marco do Plan de recuperación, transformación e resiliencia, financiado pola Unión Europea-NextGenerationEU, e se procede á súa convocatoria para a anualidade 2023 (códigos de procedemento TR341K, TR341E, TR341N e TR341M).</p>
    <p>Quinto. Financiamento</p>
    <p>Para a concesión destas axudas destínanse trescentos trinta e cinco mil euros (335.000 euros).</p>
    <p>Sexto. Prazo de presentación de solicitudes</p>
    <p>O prazo de presentación de solicitudes será dun mes, contado como se indica no artigo 8.5 da orde.</p>
    <p>Sétimo. Período subvencionable e xustificación das axudas</p>
    <p>O período subvencionable comprende desde o 1 de xullo de 2023 ata o 30 de novembro de 2023.</p>
    <p>A data máxima de xustificación será o 31 de decembro de 2023.</p>
    <p>Santiago de Compostela, 24 de agosto de 2023</p>
    <footer><p>Elena Rivo López<br>Conselleira de Promoción do Emprego e Igualdade</p></footer>

