---
date: '2023-11-07'
id: G0657-061123-0005
page: 61261
number: 211
agency: Consellería de Política Social e Xuventude
section: III. Outras disposicións.
title: >-
  ORDE do 6 de novembro de 2023 pola que se establecen os servizos mínimos
  dirixidos a garantir os servizos esenciais nos centros de educación infantil
  0-3 de titularidade privada durante a folga convocada por CC.OO.
range: Orde
url: >-
  https://www.xunta.gal/dog/Publicados/2023/20231107/AnuncioG0657-061123-0005_gl.html
---
<p>O artigo 28.2 da Constitución española recoñece, como dereito fundamental da persoa, o dereito á folga. O exercicio deste dereito queda condicionado ao mantemento dos servizos esenciais definidos no artigo 2 do Decreto 155/1988, do 9 de xuño, polo que se ditan as normas para garantir a prestación dos servizos esenciais en caso de folga no ámbito da Comunidade Autónoma (<em>Diario Oficial de Galicia </em>núm. 116, do 20 de xuño). O artigo 3 deste decreto faculta as persoas titulares das consellarías competentes por razón dos servizos esenciais afectados para que, mediante orde e ante cada situación de folga, determinen o mínimo de actividade necesaria para asegurar o mantemento de tales servizos, así como para a fixación do persoal preciso para a súa prestación, oído o comité de folga.</p>
    <p>A organización sindical CC.OO. comunicou a convocatoria de folga na totalidade dos centros educativos incluídos no ámbito funcional do XII Convenio colectivo de centros de asistencia e educación infantil. Na dita comunicación indícase que a folga terá lugar os días 8.11.2023 e 15.11.2023 en xornada completa.</p>
    <p>Así pois, a necesaria conciliación entre o exercicio do dereito constitucional de folga e o mantemento dos servizos esenciais obriga esta administración autonómica galega, de acordo coa normativa vixente, a fixar uns servizos mínimos indispensables para o funcionamento dos servizos esenciais, que se concretan nesta orde.</p>
    <p>O exercicio do dereito de folga supera o plano das relacións entre empresa e traballadores/as para ingresar no campo do público cando a empregadora resulta ser a propia Administración pública ou se afectan os servizos esenciais respecto dos cales esta cumpre unha función de garantía. Neste sentido, a atención educativa e asistencial dos nenos e nenas de 0-3 anos ten este carácter esencial para a comunidade.</p>
    <p>O servizo esencial xustifícase pola exixencia constitucional de garantir o dereito da comunidade a non se ver privada de determinados bens ou servizos, que prevalece sobre o dereito fundamental de folga.</p>
    <p>O seguimento desta folga, sen a determinación anticipada dunha prestación mínima, podería xerar un prexuízo tanto para os nenos e nenas usuarios como para as súas familias e para o persoal do centro que non a secunde.</p>
    <p>O servizo de escola infantil é esencial para que moitas familias poidan conciliar a súa vida persoal e laboral sen ter que deixar os seus fillos e fillas a cargo da rede familiar ou social de apoio.</p>
    <p>Ademais do anterior, e non menos importante, está o papel que a escola infantil desempeña máis aló da perspectiva dun servizo de conciliación, e que en realidade é a esencia, a finalidade e o obxectivo desta etapa educativa: o coidado, a educación e o correcto desenvolvemento de nenos e nenas nesta etapa fundamental. Unha das principais razóns de ser da escola infantil é dar acubillo, sostén e amparo principalmente a eses nenos e aqueles outros con necesidades de atención específica (NEAE), que precisan dunha estimulación temperá en colaboración cos equipos de atención temperá das consellerías de Sanidade e Política Social e Xuventude.</p>
    <p>Abondan os documentos e estudos en que se fai referencia á etapa da educación infantil como decisiva na formación de adultos máis competentes de modo xeral (Unesco, Unicef, OMS, ONU, ECDC, Asociación Española de Pediatría, Save the Children e diversas ONG). Todos eles coinciden en que, ademais do impacto emocional e social, os centros educativos posibilitan a oferta doutros recursos que permiten cubrir necesidades de alimentación e apoio social, especialmente importantes nun momento de crise socioeconómica e de aumento de situacións de estrés no fogar (aumento de desemprego, problemas económicos, violencia intrafamiliar, etc.).</p>
    <p>Dentro do contexto normativo das escolas infantís en Galicia, cómpre ter en consideración o que dispón o Decreto 329/2005, do 28 de xullo, polo que se regulan os centros de menores e os centros de atención á infancia, relativo ás ratios de persoal das escolas infantís 0-3, que no artigo 27.2 establece que a proporción de persoal cualificado con que deberán contar os centros é dun número igual ao de unidades en funcionamento máis un.</p>
    <p>O día 6 de novembro de 2023 tivo lugar unha reunión a que asistiron os representantes da organización sindical Federación de Enseñanza Privada y Servicios Socioeducativos de Comisiones Obreras, co fin de acordar os servizos mínimos da folga convocada.</p>
    <p>Tras as negociacións mantidas na dita reunión, non se alcanzou un acordo sobre os servizos mínimos que deben ser fixados para o mantemento dos servizos esenciais os días da convocatoria da folga. </p>
    <p>En virtude do anterior, e de conformidade co disposto na Lei 1/1983, do 22 de febreiro, de normas reguladoras da Xunta e da súa Presidencia, e no Decreto 155/1988, do 9 de xuño, polo que se ditan as normas para garantir a prestación dos servizos esenciais en caso de folga no ámbito da Comunidade Autónoma,</p>
    <h2>RESOLVO:</h2>
    <p>Artigo 1. <em>Obxecto</em></p>
    <p>Nas escolas infantís 0-3 de titularidade privada a convocatoria de folga realizada pola organización sindical CC.OO. para os días 8 e 15 de novembro de 2023, das 00.00 horas ás 23.59 horas, entenderase condicionada ao mantemento dos servizos mínimos que se establecen no anexo.</p>
    <p>Artigo 2. <em>Designación dos efectivos</em></p>
    <p>A designación nominal dos efectivos que deben cubrir os servizos mínimos será determinada pola titularidade do centro. </p>
    <p>Artigo 3. <em>Salvagarda dos dereitos</em></p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ao persoal nesta situación nin tampouco sobre a tramitación e efectos das peticións que a motiven.</p>
    <p>Disposición derradeira única. <em>Efectos da orde</em></p>
    <p>Esta orde producirá efectos o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 6 de novembro de 2023</p>
    <footer><p>Fabiola García Martínez<br>Conselleira de Política Social e Xuventude</p></footer>
    <h2>ANEXO</h2>
    <p>Nas xornadas de folga a que fai referencia esta orde, terán a consideración de servizos mínimos a xornada completa os que se relacionan a seguir:</p>
    <p>• Dúas persoas traballadoras de persoal de atención directa aos/ás nenos/as, que garantan a apertura e peche dos centros ao longo da xornada.</p>
    <p>• Nas escolas de dúas ou máis unidades abertas haberá, ademais, unha persoa de atención directa por cada unha das unidades que teña a escola en funcionamento.</p>

