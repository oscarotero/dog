---
date: '2023-11-07'
id: G0597-031123-0004
page: 61354
number: 211
agency: Consellería de Facenda e Administración Pública
section: IV. Oposicións e concursos.
title: >-
  RESOLUCIÓN do 30 de outubro de 2023, do tribunal designado para cualificar o
  proceso selectivo extraordinario de estabilización derivado da Lei 20/2021, do
  28 de decembro, pola quenda de acceso libre e mediante o sistema de
  concurso-oposición, para o ingreso no corpo facultativo de grao medio de
  Administración especial da Administración xeral da Comunidade Autónoma de
  Galicia, subgrupo A2, escala técnica de facultativos, especialidade educador/a
  social, pola que se fan públicos diversos acordos.
range: Resolución
url: >-
  https://www.xunta.gal/dog/Publicados/2023/20231107/AnuncioG0597-031123-0004_gl.html
---
<p>En sesión que tivo lugar o 30 de outubro de 2023 o tribunal nomeado pola Resolución do 17 de xullo de 2023 para cualificar o proceso selectivo extraordinario de estabilización derivado da Lei 20/2021, do 28 de decembro, pola quenda de acceso libre e mediante o sistema de concurso-oposición, para o ingreso no corpo facultativo de grao medio de Administración especial da Administración xeral da Comunidade Autónoma de Galicia, subgrupo A2, escala técnica de facultativos, especialidade educador/a social (DOG núm. 141, do 24 de xullo de 2023),</p>
    <h2>ACORDOU:</h2>
    <p>Primeiro. Ao abeiro do previsto na base III.1.2.7 da convocatoria, en sesión que tivo lugar o 28 de outubro de 2023, logo de revisar as reclamacións presentadas, anular as preguntas 15, 21, 24, 32, 51, 82, 104, 126 e 129. O seu lugar pasa a ser ocupado polas preguntas número 141, 142, 143, 144, 145, 146, 147, 148 e 149. Modifícase a resposta da pregunta 26 pola C. As restantes reclamacións desestímanse na súa totalidade.</p>
    <p>Segundo. De conformidade co disposto na base II.1.1.1 da convocatoria, o primeiro exercicio da fase de oposición cualificarase de 0 a 30 puntos e para superalo será necesario obter un mínimo de quince (15) puntos.</p>
    <p>Para estes efectos, de acordo co disposto na citada base, con corrección de erros publicada o 31 de marzo de 2023 (DOG núm. 64, do 31 de marzo), mediante a Resolución deste tribunal do 27 de setembro de 2023 deuse publicidade aos parámetros para a cualificación do primeiro exercicio, que establecen que superarán o exercicio as persoas aspirantes presentadas que acaden as mellores puntuacións, ata completar un número máximo de persoas aspirantes determinado polo resultado de multiplicar por catro o número de prazas convocadas, sempre que acaden, en cada unha das partes do exercicio, o mínimo do 50 % das respostas correctas (despois de feitos os descontos correspondentes) ou, subsidiariamente, un mínimo do 40 % das respostas correctas, en cada unha das partes, despois de feitas as deducións por respostas incorrectas, que descontarán un cuarto dunha pregunta correcta; as preguntas non contestadas non penalizan nin reciben puntuación.</p>
    <p>O criterio expresado de obtención dunha porcentaxe mínima de acertos en cada unha das dúas partes vén referido á primeira parte de contido teórico (30 preguntas) e á segunda parte de contido teórico e práctico (110 preguntas), sen que sexa posible compensar os acertos que excedan nunha parte cos que falten na outra.</p>
    <p>Todas as persoas aspirantes con idéntica puntuación a aquela persoa aprobada que marque o corte considéranse igualmente aprobadas, aínda que se superase o número de aspirantes antes indicado.</p>
    <p>Asignarase a valoración de 15 puntos ás persoas aspirantes que obteñan unha nota equivalente á nota de corte fixada. O resto das persoas declaradas aptas terá unha cualificación distribuída entre os 15 e os 30 puntos, proporcional ao número de respostas correctas. As persoas aspirantes que non superen o exercicio serán declaradas non aptas.</p>
    <p>Terceiro. Realizada a corrección dos exames en sesión do 30 de outubro de 2023 de acordo coas normas e criterios anteriores, e feitas as deducións segundo o establecido na base II.1.1.1 da convocatoria, acadaron a puntuación mínima de 15 puntos un total de 20 persoas aspirantes e fixouse en 79,50 o número de respostas correctas para acadar a dita puntuación, unha vez feitas as deducións.</p>
    <p>Cuarto. Publicar no portal web corporativo funcionpublica.xunta.gal as puntuacións obtidas polas persoas aspirantes que superaron o primeiro exercicio do proceso selectivo, así como a relación das que non acadaron os mínimos establecidos na base III.1.1.1 da convocatoria.</p>
    <p>Quinto. De acordo co disposto na base III.1.2.8 da convocatoria, no prazo de dez (10) días hábiles contados desde o día seguinte ao da publicación desta resolución no <em>Diario Oficial de Galicia</em>, as persoas aspirantes poderán formular as alegacións que consideren oportunas ás puntuacións, que se presentarán a través da aplicación FIDES (https://fides.xunta.gal).</p>
    <p>Sexto. De acordo co disposto na base V.13 da orde de convocatoria, contra este acordo poderase interpoñer recurso de alzada ante o conselleiro de Facenda e Administración Pública nos termos previstos nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 30 de outubro de 2023</p>
    <footer><p>Laura Fuentes López<br>Presidenta do tribunal</p></footer>

