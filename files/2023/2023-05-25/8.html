---
date: '2023-05-25'
id: G0426-160523-0002
page: 31425
number: 98
agency: Consellería do Medio Rural
section: III. Outras disposicións.
title: >-
  ORDE do 16 de maio de 2023 pola que se modifica a dotación orzamentaria da
  Orde do 23 de novembro de 2022 pola que se establecen as bases reguladoras das
  axudas para a creación de superficies forestais, cofinanciadas co Fondo
  Europeo Agrícola de Desenvolvemento Rural (Feader) no marco do Programa de
  desenvolvemento rural de Galicia 2014-2020, e se convocan para o ano 2023
  (código de procedemento MR670B).
range: Orde
url: >-
  https://www.xunta.gal/dog/Publicados/2023/20230525/AnuncioG0426-160523-0002_gl.html
---
<p>O día 7 de decembro de 2022, a Consellería do Medio Rural publicou a Orde do 23 de novembro pola que se establecen as bases reguladoras das axudas para a creación de superficies forestais, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural de Galicia 2014-2020, e se convocan para o ano 2023 (código de procedemento MR670B). </p>
    <p>No seu artigo 25 precísanse as aplicacións orzamentarias e o importe económico previsto para o financiamento das ditas axudas e sinálase que a consellería competente no medio rural poderá aumentar o orzamento dispoñible para o financiamento desta orde. </p>
    <p>A dotación orzamentaria desta orde na aplicación 14.03.713B.770.0 é a seguinte:</p>
    <p>a) No código de proxecto 14.03.713B.770.0.2016 00207 por un importe de 950.000,00 € (95.000,00 € no ano 2023, e 855.000,00 € no ano 2024).Este crédito destinarase ás axudas solicitadas por todo tipo de beneficiarios previstos nesta orde, excepto entidades locais. </p>
    <p>A dotación asignada no código de proxecto 14.03.713B.770.0.2016 00207 é insuficiente tendo en conta o importe das solicitudes recibidas, polo que cómpre, mediante esta orde, ampliar a dotación orzamentaria das anualidades 2023 e 2024 para a concesión das mencionadas axudas.</p>
    <p>Por todo o anterior, procede ampliar a dotación orzamentaria asignada con cargo ás dispoñibilidades orzamentarias existentes na aplicación 14.03.713B.770.0 por importe de 2.000.000,00 euros, nas seguintes anualidades:</p>
    <p>– Ano 2023: 200.000,00 euros.</p>
    <p>– Ano 2024: 1.800.000,00 euros.</p>
    <p>En consecuencia, de conformidade co previsto no artigo 30.1.3 do Estatuto de autonomía de Galicia, e no uso das facultades que me confire a Lei 9/2007, do 13 de xuño, de subvencións de Galicia, de acordo co disposto na Lei 1/1983, do 22 de febreiro, de normas reguladoras da Xunta e da súa Presidencia, e demais normativa concorrente,</p>
    <h2> DISPOÑO: </h2>
    <p>Artigo 1. <em>Modificación da alínea a) do artigo 25.1 da Orde do 23 de novembro de 2022 pola que se establecen as bases reguladoras das axudas para a creación de superficies forestais, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural de Galicia 2014-2020, e se convocan para o ano 2023 (código de procedemento MR670B)</em></p>
    <p>A alínea a) do punto 1, do artigo 25 queda como segue:</p>
    <p>«a) Código de proxecto 14.03.713B.770.0.2016 00207 por un importe de 2.950.000,00 € (295.000,00 € no ano 2023, e 2.655.000,00 € no ano 2024). Este crédito destinarase ás axudas solicitadas por todo tipo de beneficiarios previstos nesta orde, excepto entidades locais.</p>
    <p>Resérvanse 260.000,00 € para solicitudes que se vaian forestar nos terreos cuxa superficie se atope ocupada na súa totalidade por eucalipto (<em>Eucalyptus sp.</em>) con diámetro normal medio inferior a 10 cm, por acacia negra (<em>Acacia melanoxylon</em>), mimosa (<em>Acacia dealbata</em>) e/ou falsa acacia (<em>Robinia pseudoacacia</em>), por masas mixtas de coníferas, frondosas e matogueira, con diámetro normal medio conxunto inferior aos 10 cm, nos cales a superficie ocupada pola especie dominante non supere o 60 % da superficie total ou superficies que, conforme as alíneas c), d), e), g), h), i) e j) do anexo II da Lei 7/2012, do 28 de xuño, de montes de Galicia, poden plantarse con frondosas do anexo I da Lei 7/2012. No caso de que os ditos expedientes non cubran o dito importe, o remanente dedicarase ao resto de solicitudes».</p>
    <p>Artigo 2. <em>Ausencia de efectos sobre o prazo de solicitudes </em></p>
    <p>A modificación prevista no artigo 1 desta orde non afecta o prazo de presentación de solicitudes. </p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 16 de maio de 2023</p>
    <footer><p>José González Vázquez<br>Conselleiro do Medio Rural</p></footer>

