---
date: '2023-04-12'
id: G0426-240323-0003
page: 23137
number: 70
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 21 de marzo de 2023, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  13 de  marzo de 2023, relativa á revisión do esbozo formulada polos
  representantes do monte veciñal en man común O Castro, pertencente á
  Comunidade de Montes Veciñais en Man Común de Lamas de Outeiro e Sabucedo, no
  concello de Cartelle.
range: Anuncio
url: >-
  https://www.xunta.gal/dog/Publicados/2023/20230412/AnuncioG0426-240323-0003_gl.html
---
<p>Examinada a solicitude de revisión de esbozo formulada polos representantes do MVMC O Castro, pertencente á CMVMC de Lamas de Outeiro e Sabucedo, no concello de Cartelle, resultan os seguintes</p>
    <p>Feitos:</p>
    <p>Primeiro. O 28.9.2022 a CMMVVMC de Lamas de Outeiro e Sabucedo presentou unha solicitude (Rexel núm. 2022/2382605) de revisión de esbozo do MVMC O Castro, no concello de Cartelle.</p>
    <p>Coa solicitude achegaron a seguinte documentación:</p>
    <p>– Certificación do Acordo da Asemblea Xeral do 29.5.2022.</p>
    <p>– Memoria e planos.</p>
    <p>– Arquivos xeográficos en formato vectorial.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 21 de novembro de 2022 en relación coa citada solicitude. Nel indícase que o perímetro obxecto de revisión inclúe as partes do perímetro lindeiras con particulares, así como algunhas outras lindeiras con comunidades de montes veciñas; en concreto, revísanse os tramos lindeiros co MVMC Monte de Pereira, onde concorre tamén un deslindamento, e cos MMVVMC Xestosa, Acevedo, Porriño, Conchada, Bidueiros e Feal e Bacarizas, onde a estrema se axusta á liña intermunicipal do IGN cos concellos de Toén e Barbadás.</p>
    <p>A superficie do MVMC O Castro, unha vez revisado o esbozo e tendo en conta certas correccións inapreciables de índole xeométrica efectuadas sobre a planimetría dixital achegada, sería de 516,86 ha fronte ás 515 ha do acordo de clasificación, o que supón un incremento do 0,4 %.</p>
    <p>Tendo en conta o anterior, infórmase favorablemente a revisión do esbozo do MVMC O Castro, de xeito que o perímetro quedaría revisado nas estremas con particulares e mais na veciñanza co MVMC Monte de Pereira, onde a estrema se axusta ao deslindamento actualmente en trámite, e cos MMVVMC Xestosa, Acevedo, Porriño, Conchada, Bidueiros e Feal e Bacarizas, onde a estrema se axusta á liña intermunicipal do IGN.</p>
    <p>Consideracións legais e técnicas:</p>
    <p>Única. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>De acordo con esta, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión, axustándose e completándose con aqueles datos e documentos que se consideren necesarios, en particular, os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 21 de novembro de 2022, o Xurado Provincial de Montes Veciñais en Man Común acordou por unanimidade o día 27 de febreiro de 2023:</p>
    <p>Aprobar a proposta de revisión de esbozo do monte veciñal en man común MVMC O Castro, pertencente á CMVMC de Lamas de Outeiro e Sabucedo, no concello de Cartelle.</p>
    <p>Ourense, 21 de marzo de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense </p></footer>

