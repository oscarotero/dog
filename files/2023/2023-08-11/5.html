---
date: '2023-08-11'
id: G0655-020823-0006
page: 48192
number: 153
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 1 de agosto de 2023 pola que se autoriza a implantación de ensinanzas
  universitarias oficiais de grao, máster universitario e programas de
  doutoramento nas universidades que forman parte do Sistema universitario de
  Galicia para o curso 2023/24.
range: Orde
url: >-
  https://www.xunta.gal/dog/Publicados/2023/20230811/AnuncioG0655-020823-0006_gl.html
---
<p>A Lei orgánica 2/2023, do 22 de marzo, do sistema universitario, establece que a implantación e ensinanzas conducentes á obtención de títulos universitarios de carácter oficial e validez en todo o territorio nacional corresponde á Comunidade Autónoma.</p>
    <p>O Real decreto 822/2021, do 28 de setembro, polo que se establece a organización das ensinanzas universitarias e do procedemento de aseguramento da calidade regula, nos artigos 26 e 27 o procedemento de verificación dos plans de estudos e establecemento do carácter oficial das titulacións. Os plans de estudos serán verificados mediante resolución do Consello de Universidades e autorizados pola Comunidade Autónoma. Por acordo do Consello de Ministros establecerase o carácter oficial dos títulos e procederase á publicación no <em>Boletín Oficial del Estado</em> e a súa inscrición no Rexistro de Universidades, Centros e Títulos (RUCT).</p>
    <p>No ámbito autonómico esta materia está regulada pola Lei 6/2013, do 13 de xuño, do Sistema universitario de Galicia, a Orde do 20 de marzo de 2012, que desenvolve o Decreto 222/2011, do 2 de decembro, polo que se regulan as ensinanzas universitarias oficiais no ámbito da Comunidade Autónoma de Galicia e o Decreto 161/2015, do 5 de novembro, que modifica o Decreto 222/2011.</p>
    <p>No Decreto 222/2011, do 2 de decembro, establécese que o procedemento para obter a autorización de implantación das ensinanzas universitarias oficiais no ámbito territorial propio da Comunidade Autónoma farase mediante orde da consellería competente en materia de universidades e publicarase no <em>Diario Oficial de Galicia</em>. Previamente terá que ser informado polo Consello Galego de Universidades, de acordo co previsto no artigo 56 da citada Lei 6/2013, do 13 de xuño, do Sistema universitario de Galicia.</p>
    <p>As universidades, logo de ser autorizadas a implantar os estudos, quedan obrigadas a adoptar as garantías precisas para que non se demore a súa impartición alén dun curso académico. Por razóns excepcionais, debidamente xustificadas, o departamento competente en materia de universidades poderá autorizar a non impartición da titulación noutro curso académico.</p>
    <p>O Pleno do Consello Galego de Universidades na sesión ordinaria do 12 de xuño de 2023, no exercicio das súas competencias, acordou emitir informe favorable sobre a solicitude das universidades do Sistema universitario de Galicia de implantación das seguintes titulacións, unha vez obtidas as resolucións de verificación do ministerio.</p>
    <p>Por todo iso,</p>
    <h2>DISPOÑO:</h2>
    <p>Artigo 1</p>
    <p>Que se autorice á Universidade da Coruña para implantar, no curso 2023/24, as ensinanzas universitarias oficiais de:</p>
    <p>1. Máster universitario en Ciencia e Tecnoloxías de Información Cuántica pola Universidade da Coruña, a Universidade de Santiago de Compostela e a Universidade de Vigo. Título conxunto coordinado pola Universidade de Santiago de Compostela. Autorizado pola presente orde.</p>
    <p>2. Máster universitario en Fabricación Aditiva pola Universidade da Coruña e a Universidade de Vigo. Título conxunto coordinado pola Universidade da Coruña. Autorizado pola presente orde.</p>
    <p>3. Máster universitario en Patrimonio Cultural Dixital pola Universidade da Coruña e a Universidade de Santiago de Compostela. Título conxunto coordinado pola Universidade de Santiago de Compostela. Autorizado pola presente orde.</p>
    <p>4. Máster universitario en Xestión Sostible da Auga pola Universidade da Coruña, a Universidade de Santiago de Compostela e a Universidade de Vigo. Título conxunto coordinado pola Universidade da Coruña. Autorizado pola presente orde.</p>
    <p>Artigo 2</p>
    <p>Que se autorice a Universidade de Santiago de Compostela para implantar, no curso 2023/24, as ensinanzas universitarias oficiais de:</p>
    <p>1. Máster universitario en Ciencia e Tecnoloxías de Información Cuántica pola Universidade da Coruña, a Universidade de Santiago de Compostela e a Universidade de Vigo. Título conxunto coordinado pola Universidade de Santiago de Compostela. Autorizado pola presente orde.</p>
    <p>2. Máster universitario en Historia Contemporánea pola Universidade Autónoma de Barcelona; a Universidade Autónoma de Madrid; a Universidade Complutense de Madrid; a Universidade de Cantabria; a Universidade de Granada; a Universidade de Santiago de Compostela; a Universidade de Zaragoza; a Universidade do País Vasco/Euskal Herriko Unibertsitatea e a Universitat de València (Estudi General). A autorización deste máster inicia o proceso de extinción do máster coa mesma denominación co código RUCT 4311727 ao darse de baixa a Universidade Internacional Menéndez Pelayo e incorporarse a Universidade de Granada. Título conxunto coordinado pola Universidade do País Vasco/Euskal Herriko Unibertsitatea.</p>
    <p>3. Máster universitario en Patrimonio Cultural Dixital pola Universidade da Coruña e a Universidade de Santiago de Compostela. Título conxunto coordinado pola Universidade de Santiago de Compostela. Autorizado pola presente orde.</p>
    <p>4. Máster universitario en Xestión Sostible da Auga pola Universidade da Coruña, a Universidade de Santiago de Compostela e a Universidade de Vigo. Título conxunto coordinado pola Universidade da Coruña. Autorizado pola presente orde.</p>
    <p>5. Programa de Doutoramento en Didáctica das Ciencias Experimentais pola Universidade de Murcia; a Universidade Complutense de Madrid; a Universidade de Alicante; a Universidade de Almería; a Universidade de Cádiz; a Universidade de Castilla-La Mancha; a Universidade de Córdoba; a Universidade de Jaén; a Universidade de Málaga; a Universidade do País Vasco/Euskal Herriko Univertsitatea; a Universidade de Santiago de Compostela; a Universidade de Zaragoza; a Universitat Autònoma de Barcelona e a Universitat de Girona. Título conxunto coordinado pola Universidade de Murcia.</p>
    <p>Artigo 3</p>
    <p>Que se autorice á Universidade de Vigo para implantar, no curso 2023/24, as ensinanzas universitarias oficiais de:</p>
    <p>1. Grao en Deseño, pola Universidade de Vigo.</p>
    <p>2. Máster universitario en Ciencia e Tecnoloxías de Información Cuántica pola Universidade da Coruña, a Universidade de Santiago de Compostela e a Universidade de Vigo. Título conxunto coordinado pola Universidade de Santiago de Compostela.</p>
    <p>3. Máster universitario en Enxeñaría Aeronáutica pola Universidade de Vigo.</p>
    <p>4. Máster universitario en Fabricación Aditiva pola Universidade da Coruña e a Universidade de Vigo. Título conxunto coordinado pola Universidade da Coruña.</p>
    <p>5. Máster universitario en Xestión Sostible da Auga pola Universidade da Coruña, a Universidade de Santiago de Compostela e a Universidade de Vigo. Título conxunto coordinado pola Universidade da Coruña.</p>
    <p>6. Programa de Doutoramento en Nanociencia e Biomedicina pola Universidade de Vigo. A autorización deste título inicia o proceso de extinción do Programa de Doutoramento en Ciencia e Tecnoloxía de Coloides e Interfaces pola Universidade de Vigo co código RUCT 5600828.</p>
    <p>Artigo 4</p>
    <p>As universidades, logo de ser autorizadas a implantar as ensinanzas universitarias, quedarán obrigadas a adoptar as garantías precisas para que non se demore a súa impartición máis aló dun curso académico.</p>
    <p>Artigo 5</p>
    <p>As universidades adoptarán as medidas necesarias para garantir os dereitos académicos do estudantado que se encontren cursando os estudos que inician o proceso de extinción, de acordo co establecido no artigo 16.2 do Decreto 222/2011, do 2 de decembro.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 1 de agosto de 2023</p>
    <footer><p>Román Rodríguez González<br>Conselleiro de Cultura, Educación, Formación Profesional e Universidades</p></footer>

