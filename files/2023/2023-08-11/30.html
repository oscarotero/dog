---
date: '2023-08-11'
id: G0692-210723-0002
page: 48351
number: 153
agency: 'Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 7 de xullo de 2023, da Xefatura Territorial de Ourense, pola que
  se concede a autorización administrativa previa e de construción e se declara,
  en concreto, de utilidade pública, para os efectos da urxente ocupación, dunha
  instalación eléctrica no concello do Pereiro de Aguiar (expediente IN407A
  2023/018-3).
range: Resolución
url: >-
  https://www.xunta.gal/dog/Publicados/2023/20230811/AnuncioG0692-210723-0002_gl.html
---
<p>Examinado o expediente instruído por solicitude de UFD Distribución Electricidad, S.A. sobre as autorizacións administrativas previa e de construción e a declaración, en concreto, de utilidade pública das instalacións eléctricas que a seguir se describen:</p>
    <p>Solicitante: UFD Distribución Electricidad, S.A.</p>
    <p>Domicilio social: avenida San Luis, 77, 28033 Madrid.</p>
    <p>Denominación: LMT, CTC e RBTS Parada.</p>
    <p>Situación: lugar Parada, concello do Pereiro de Aguiar.</p>
    <p>Orzamento: 112.862,94 €.</p>
    <p>Características principais do proxecto que foi asinado o 17.1.2023 polo enxeñeiro técnico industrial Antonio Javier Sabín Vázquez, colexiado nº 2233 do Coeticor:</p>
    <p>• Substitución do apoio existente núm. 138-3 na LMTA PRS806, do tipo HV, por un novo apoio proxectado de celosía metálica, do tipo C-16/2000, en que se instala un interruptor-seccionador TC e se retensan os condutores existentes sobre o apoio proxectado.</p>
    <p>• LMTS, a 20 kV, de 355 m de lonxitude, en condutor RHZ1-2OL 12/20 kV 3×(1×150 Al), con orixe no paso A/S que se realiza no apoio proxectado anterior, núm. 138-3 da LMTA PRS806, e final no centro de transformación proxectado.</p>
    <p>• Centro de transformación proxectado, de tipo prefabricado rural con manobra exterior, de 100 kVA de potencia e r/t de 20.000/400 V.</p>
    <p>A información pública do proxecto foi realizada mediante o Acordo desta xefatura territorial do 17.2.2023, que foi inserido no DOG do 15.3.2023 e no xornal <em>La Región</em> de Ourense do 10.3.2023. O proxecto tamén estivo en exposición pública nesta xefatura territorial e no Portal de transparencia desta consellería durante o prazo regulamentario.</p>
    <p>Dentro do prazo establecido para iso, foron presentadas alegacións por Inés Gómez Gómez. Nelas oponse á declaración da utilidade pública das instalacións emprazadas no seu predio. Argumenta que o solo ten a condición de «solar urbanizable» e que serve de único acceso a outro terreo estremeiro, tamén da súa propiedade. Ademais, pide que se valoren outras alternativas para instalación, como as parcelas anexas á súa. Así mesmo, achegou unha certificación urbanística do Concello do Pereiro de Aguiar en que se cualifica a parcela como «Solo de núcleo rural. Ordenanza 4». Indícase que o seu uso principal é de vivenda e que tamén é compatible con outros usos. Nesta mesma certificación tamén se establece, entre outras condicións urbanísticas, que o recuamento das edificacións a estremeiros será de 2 metros.</p>
    <p>UFD amosou inicialmente a súa oposición a estas alegacións co argumento de que o proxecto técnico das instalacións cumpre con todos os requisitos formais e de carácter técnico e legais exixidos pola lexislación vixente na materia, e non incorre en ningunha das prohibicións e limitacións á constitución da servidume de paso establecidas na lexislación e, en particular, nos artigos 58 da Lei 24/2013, do sector eléctrico, e no artigo 161 do Real decreto 1955/2000.</p>
    <p>No que respecta á condición urbanística do solo, UFD indicou que na consulta descritiva e gráfica da parcela extraída da sede electrónica do Catastro figura «cultivo prados ou pradeiras».</p>
    <p>Sobre a manifestación da reclamante de que a expropiación lle produciría «un prexuízo irreparable aos bens afectados», UFD recolleu que non concreta en que consistirían os ditos prexuízos e as razóns de que os ditos prexuízos sexan irreparables.</p>
    <p>Sobre a pretensión da alegante de que «se valore outras alternativas para a instalación como as parcelas anexas 32059A0570047900000OK e 32059A057004780000OO ou outras», UFD salientou que a reclamante nin acredita cales poden ser as alternativas posibles nin que estas cumpran o preceptuado no citado artigo 161.2, e non ten en conta que en todo caso se afectaría a terceiros alleos a este procedemento.</p>
    <p>Posteriormente, o 4.7.2023, UFD presentou un novo escrito de contestación ás alegacións en que se propón a colocación das instalacións na parcela mencionada pero cunha localización diferente á pretendida inicialmente. En lugar de colocar o CT no centro da entrada da parcela, propón unha nova situación cun recuamento ao estremeiro reducido a 2 metros, tal como establecen as normas urbanísticas do Concello do Pereiro de Aguiar.</p>
    <p>Esta xefatura territorial entende que a nova localización ten en conta parcialmente as manifestacións da alegante, no senso de permitir o acceso ao outro terreo estremeiro da súa propiedade, que, coa situación proxectada inicialmente, efectivamente quedaba comprometido.</p>
    <p>Con respecto á oposición da reclamante á declaración da utilidade pública das instalacións localizadas no seu predio, esta xefatura territorial non constata ningunha das limitacións ou prohibicións á constitución da servidume de paso establecidas na lexislación e, en particular, nos artigos 58 da Lei 24/2013 e no artigo 161 do Real decreto 1955/2000.</p>
    <p>Todo isto con independencia de que na fase expropiatoria a alegante poida aducir todas as circunstancias que xulgue oportunas de cara a determinar o valor da propiedade expropiada.</p>
    <p>En consecuencia, cumpridos os trámites ordenados na Lei 24/2013, do 26 de decembro, do sector eléctrico, e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, así como na Lei 9/2021, do 25 de febreiro, de simplificación administrativa e de apoio á reactivación económica de Galicia (DOG núm. 39, do 26 de febreiro), esta xefatura territorial</p>
    <h2>RESOLVE:</h2>
    <p>Conceder as autorizacións administrativas previa e de construción e declarar, en concreto, a utilidade pública ás devanditas instalacións, cuxas características se axustarán en todas as súas partes ás que figuran no proxecto de execución e ás condicións técnicas e de seguridade establecidas nos regulamentos de aplicación, e nos condicionados establecidos polos ministerios, organismos ou corporacións que constan no expediente.</p>
    <p>Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>O prazo de posta en marcha das instalacións que se autorizan será de seis meses, contados a partir da data da última autorización administrativa necesaria para a súa execución.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa do 16 de decembro de 1954.</p>
    <p>Que polo representante da Administración, en cumprimento do disposto nos artigos 52 da Lei de expropiación forzosa, do 16 de decembro de 1954, e 149 do Real decreto 1955/2000, do 1 de decembro, se dea comezo ao levantamento das actas previas á ocupación, nos días e nas horas que a cada interesado se lle notifique de xeito individual, daqueles predios que figuran no anexo do acordo de información pública do proxecto.</p>
    <p>Contra esta resolución, que non é definitiva na vía administrativa, cabe interpor recurso de alzada ante a conselleira de Economía, Industria e Innovación no prazo dun mes, contado a partir do día seguinte ao da notificación ou publicación desta resolución, conforme o establecido no artigo 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Ourense, 7 de xullo de 2023</p>
    <footer><p>Alicia María López Míguez<br>Xefa territorial de Ourense</p></footer>

