---
date: '2023-08-29'
id: G0691-220823-0003
page: 50898
number: 163
agency: 'Vicepresidencia Segunda e Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 22 de agosto de 2023, da Dirección Xeral de Ordenación do
  Territorio e Urbanismo, pola que se fai pública a aprobación definitiva da
  delimitación de solo de núcleo rural de Alemparte, no concello de Antas de
  Ulla.
range: Resolución
url: >-
  https://www.xunta.gal/dog/Publicados/2023/20230829/AnuncioG0691-220823-0003_gl.html
---
<p>En cumprimento do disposto no artigo 82 da Lei 2/2016, do 10 de febreiro, do solo de Galicia, e nos artigos 144.18 e 199 do Decreto 143/2016, do 23 de setembro, polo que se aproba o seu regulamento, faise pública a aprobación definitiva delimitación de solo de núcleo rural de Alemparte, no concello de Antas de Ulla, mediante a Resolución da Dirección Xeral de Ordenación do Territorio e Urbanismo, do 8 de agosto de 2023, que figura como anexo.</p>
    <p>Unha vez inscrita a dita delimitación de solo de núcleo rural no Rexistro de Ordenación do Territorio e Planeamento Urbanístico de Galicia, a súa documentación íntegra, incluído o extracto ambiental, poderá consultarse na seguinte ligazón: https://cmatv.xunta.gal/rexistro-de-planeamento-urbanistico-de-galicia</p>
    <p>Así mesmo, o informe ambiental estratéxico e a demais documentación do procedemento de avaliación ambiental do referido plan poderá ser consultada na seguinte ligazón:</p>
    <p>https://cmatv.xunta.gal/plans-e-programas-por-tipoloxia?p_p_id=aaeTipology_WAR_aae&amp;p_p_lifecycle=0&amp;p_p_state=normal&amp;p_p_mode=view&amp;p_p_col_id=column-2&amp;p_p_col_count=1&amp;_aaeTipology_WAR_aae__spage=%2Fportlet_action%2Faae%2FdetalleProxecto%3Fid%3D2091&amp;_aaeTipology_WAR_aae_id=2091 </p>
    <p>Santiago de Compostela, 22 de agosto de 2023</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>
    <h2>ANEXO</h2>
    <h2>Resolución de aprobación definitiva da delimitación de solo de núcleo rural de Alemparte, no concello de Antas de Ulla (expediente PTU-LU-17/150)</h2>
    <p>O 24.7.2023, o Concello de Antas de Ulla remitiu, para os efectos de resolver sobre a súa aprobación definitiva, documentación do expediente de referencia, complementaria da remitida o 7.12.2017, o 5.3.2021 e o 10.3.2023, e da sometida a consultas en maio de 2018 dentro do procedemento de avaliación ambiental estratéxica.</p>
    <p>Analizada a documentación achegada, e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O Concello de Antas de Ulla conta cun proxecto de delimitación de solo urbano (Antas de Ulla, cabeceira municipal) aprobado o 14.3.1977, e varios proxectos de delimitación de núcleos rurais (Vilaboa, Vilane, San Xurxo e A Cervela), e réxese fóra deses ámbitos pola Lei do solo de Galicia e o Plan básico autonómico aprobado polo Decreto autonómico 83/2018.</p>
    <p>I.2. Constan as seguintes actuacións relativas á tramitación do proxecto de delimitación do núcleo rural de Alemparte (en diante, PDNR):</p>
    <p>• Elaboración do PDNR –1ª versión– (xaneiro 2017).</p>
    <p>• Emisión de informes municipais, técnico (19.6.2017) e xurídico (22.6.2017).</p>
    <p>• Aprobación inicial (acordo plenario do 29.6.2017).</p>
    <p>• Exposición pública mediante anuncios inseridos o 30.8.2017 en <em>El Progreso</em> de Lugo, <em>La Voz de Galicia</em> e no <em>Diario Oficial de Galicia</em> e audiencia a varios propietarios afectados. Como resultado destes trámites presentáronse 2 alegacións.</p>
    <p>• Emisión de informe técnico municipal sobre as alegacións presentadas (6.11.2017).</p>
    <p>• Elaboración de nova versión de PDNR –2ª–, datada en novembro de 2017.</p>
    <p>• Emisión de informe técnico municipal sobre a nova versión achegada do PDNR (6.11.2017).</p>
    <p>• 1ª aprobación provisional do PDNR (acordo do Concello, Pleno do 5.12.2017).</p>
    <p>• Elaboración de nova versión do PDNR –3ª–, datada en novembro de 2017.</p>
    <p>• Remisión do expediente ao Servizo de Urbanismo en Lugo (en diante, SUL), para os efectos de resolver sobre a súa aprobación definitiva (7.12.2017). Requirimento de emenda de deficiencias formulado polo SUL (4.1.2018), determinando a necesidade de retrotraer a tramitación á fase inicial do procedemento (ausencia de sometemento do expediente a avaliación ambiental estratéxica e de informes sectoriais).</p>
    <p>• Elaboración de nova versión do proxecto de delimitación –4ª–, e de estudo ambiental estratéxico, datados en xaneiro de 2018. Elaboración de documento ambiental estratéxico por requirimento do órgano ambiental autonómico, datado en abril de 2018.</p>
    <p>• Avaliación ambiental estratéxica, con resolución da Dirección Xeral de Calidade Ambiental e Cambio Climático do 10.8.2018 pola que emitiu informe ambiental estratéxico.</p>
    <p>• Elaboración de nova memoria do proxecto –5ª versión–, datada en novembro de 2018.</p>
    <p>• Nova exposición pública, mediante anuncios do 12.3.2019 en <em>El Progreso</em> de Lugo, <em>La Voz de Galicia</em> e no <em>Diario Oficial de Galicia</em>. Simultaneamente, audiencia aos propietarios afectados. Como resultado destes trámites non se presentaron alegacións.</p>
    <p>• Emisión de informes sectoriais:</p>
    <p>– Dirección Xeral do Patrimonio Cultural (21.5.2019). Non detecta elementos de valor cultural afectados.</p>
    <p>1. Dirección Xeral de Telecomunicacións e Tecnoloxías da Información (7.8.2019), favorable.</p>
    <p>2. Demarcación de Estradas do Estado en Galicia (27.9.2019), favorable condicionado.</p>
    <p>3. Augas de Galicia (17.11.2020; tras requirimento previo realizado o 28.5.2019), favorable condicionado á resolución favorable do expediente DH.A27.71029, relativo á concesión de augas para o abastecemento municipal e outras observacións.</p>
    <p>• Elaboración de nova versión do proxecto de delimitación –7ª–, de novembro de 2020.</p>
    <p>• Emisión de informes municipais, técnico (3.12.2020) e xurídico (16.2.2021).</p>
    <p>• 2ª aprobación provisional (acordo do Concello en Pleno adoptado o 18.2.2021).</p>
    <p>• Solicitude de resolución de aprobación definitiva e remisión do expediente (5.3.2021).</p>
    <p>• Publicación no <em>Boletín Oficial del Estado</em> (BOE) para dar audiencia a dous propietarios (parcelas 27003A05700107 e 27003A05700017) constando certificado de secretaría de non alegacións.</p>
    <p>• Elaboración de nova versión do PDNR –8ª–, datada en xaneiro de 2023.</p>
    <p>• Emisión de informes municipais, técnico e xurídico (ambos de 7.3.2023)</p>
    <p>• 3ª aprobación provisional (acordo do Concello en Pleno adoptado o 9.3.2023).</p>
    <p>• Emisión de informe municipal de 17.7.2023.</p>
    <p>• 4ª aprobación provisional (acordo do Concello en Pleno adoptado o 20.7.2023).</p>
    <p>II. Aspectos xerais.</p>
    <p>a) Delimítase o asentamento poboacional de Alemparte, cunha superficie dunhas 1,84 ha, diferenciando dúas zonas, unha de núcleo rural tradicional (NRT) de 1,20 ha e outra de núcleo rural común (NRC) de 0,68 ha.</p>
    <p>b) O ámbito delimitado sitúase a uns 2 km do núcleo urbano cabeceiro do Concello, próximo á estrada N-640, pola que ten acceso directo mediante un camiño.</p>
    <p>c) O proxecto delimita o núcleo, determina as aliñacións aplicables, tipifica as distintas zonas edificables (NRT e NRC) e regula as condicións aplicables dentro das mesmas.</p>
    <p>d) Non propón actuacións de carácter integral dentro do seu ámbito nin delimita terreos destinados a usos dotacionais.</p>
    <p>III. Análise e observacións.</p>
    <p>Analizada a documentación achegada púidose comprobar que foron emendadas as indicacións formuladas no período de consultas e nos requirimentos sinalados.</p>
    <p>IV. Resolución.</p>
    <p>Visto canto antecede, e en virtude do establecido no artigo 78.2.c) da Lei 2/2016, do 10 de febreiro, do solo de Galicia, </p>
    <h2>RESOLVO:</h2>
    <p>a) Aprobar definitivamente a delimitación de solo de núcleo rural de Alemparte, no concello de Antas de Ulla.</p>
    <p>b) Deberá enviarse para o Rexistro de Planeamento unicamente o proxecto de delimitación da última aprobación provisional, achegando os datos xeográficos de dito proxecto en soporte vectorial xeorreferenciado.</p>
    <p>c) De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a delimitación de núcleo rural no Rexistro de Planeamento Urbanístico de Galicia.</p>
    <p>d) Notifíqueselle ao Concello, e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>e) De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o concello deberá publicar a normativa da delimitación de solo de núcleo rural aprobada no <em>Boletín Oficial </em>da provincia, unha vez inscrita esta no Rexistro de Planeamento Urbanístico.</p>
    <p>f) Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>

