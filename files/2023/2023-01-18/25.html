---
date: '2023-01-18'
id: V0653-271222-0002
page: 6930
number: 12
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 22 de decembro de 2022, da Xefatura Territorial de Pontevedra,
  de autorización administrativa previa, declaración, en concreto, de utilidade
  pública e a necesidade da urxente ocupación que leva implícita e de
  autorización administrativa de construción dunha instalación eléctrica no
  concello de Soutomaior (expediente IN407A 2021/263-4).
range: Resolución
url: >-
  https://www.xunta.gal/dog/Publicados/2023/20230118/AnuncioV0653-271222-0002_gl.html
---
<p>Expediente: IN407A 2021/263-4.</p>
    <p>Promotora: UFD Distribución Electricidad, S.A.</p>
    <p>Denominación: LMTA, LMTS e substitución do CTI Aranza.</p>
    <p>Concello: Soutomaior.</p>
    <p>Feitos:</p>
    <p>Primeiro. O 27 de outubro de 2021, a empresa UFD Distribución Electricidad, S.A. solicitou a autorización administrativa previa, a autorización administrativa de construción e a declaración de utilidade pública da instalación eléctrica denominada LMTA, LMTS e substitución do CTI Aranza.</p>
    <p>Examinado o proxecto de execución, conclúese que ten como finalidade as seguintes actuacións na LMT PTC807, no lugar de Aranza, no municipio de Soutomaior (Pontevedra):</p>
    <p>– Retirada do actual centro de transformación de intemperie (CTI) Aranza 36A438, dos apoios A86MIR4K (será substituído por un C 3000/14) e A874M67 (no que se sitúa o CTI), e da liña de media tensión aérea entre os apoios retirados.</p>
    <p>– Instalación dun centro de transformación de superficie baixo envolvente prefabricada, compacto e de manobra exterior cunha potencia instalada de 160 kVA.</p>
    <p>– Instalación dunha liña de media tensión subterránea de 126 metros de lonxitude entre o apoio proxectado e o centro de transformación proxectado.</p>
    <p>Segundo. Esta xefatura territorial solicitou o preceptivo informe ás distintas administracións, organismos ou, de ser o caso, empresas de servizos de interese xeral afectadas, isto é, o Concello de Soutomaior e o Servizo do Patrimonio Cultural. A empresa promotora manifestou a súa conformidade co condicionado técnico emitido polo Servizo do Patrimonio Cultural.</p>
    <p>O Concello de Soutomaior non emitiu condicionado técnico, entendéndose en consecuencia a súa conformidade coa autorización de construción da dita infraestrutura eléctrica, conforme o disposto no artigo 131 do Real decreto 1955/2000, do 1 de decembro, sen prexuízo da autorización que lle corresponda outorgar.</p>
    <p>Terceiro. Mediante escrito do 28 de decembro de 2021, esta xefatura territorial notificoulles a solicitude da autorización administrativa previa, a autorización administrativa de construción e a declaración de utilidade pública da referida instalación eléctrica ás persoas que figuran afectadas pola declaración de utilidade pública na relación de bens e dereitos achegada pola empresa promotora. </p>
    <p>Naqueles casos en que non foi posible efectuar notificacións, o 24 de xaneiro de 2022 publicouse o correspondente anuncio no taboleiro de edictos único do Boletín Oficial del Estado, co fin de realizar a notificación por comparecencia.</p>
    <p>Cuarto. O proxecto someteuse ao trámite de información pública mediante Resolución do 28 de decembro de 2021 publicada nos seguintes medios:</p>
    <p>DOG (Diario Oficial de Galicia): 21 de xaneiro de 2022.</p>
    <p>Xornal Faro de Vigo: 14 de xaneiro de 2022.</p>
    <p>Taboleiro de anuncios do Concello de Soutomaior.</p>
    <p>Durante o mencionado trámite, recibíronse as alegacións presentadas por Serafín Amoedo Barcia en que destaca que a propietaria da parcela é a súa esposa Rosa Florentina Vidal e Vidal, ademais solicita que se expropie a totalidade da parcela debido ao prexuízo económico.</p>
    <p>Quinto. As alegacións foron trasladadas á empresa promotora que, o 8 de febreiro de 2022, actualizou a relación de bens e dereitos afectados e manifestou que a expropiación total da parcela debe ser solicita á Administración expropiante sempre e cando se demostre que resulta antieconómico o mantemento da parte da parcela non expropiada </p>
    <p>Sexto. Os servizos técnicos da xefatura territorial á vista da documentación contida no expediente analizaron as alegacións presentadas, emitindo o correspondente informe, e concluiron que Serafín Amoedo Barcia non xustifica as causas concretas determinantes dos prexuízos económicos como consecuencia da alteración das condicións fundamentais da explotación do predio.</p>
    <p>Consideracións legais e técnicas:</p>
    <p>Primeira. A Xefatura Territorial de Pontevedra é competente para resolver este expediente con fundamento no Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG núm. 126, do 4 de xullo) e no Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1 de febreiro).</p>
    <p>Segunda. A lexislación de aplicación ao presente expediente é:</p>
    <p>– Lei 24/2013, do 26 de decembro, do sector eléctrico.</p>
    <p>– Lei 39/2015, do 1 de outubro, do procedemento administrativo común das administracións públicas.</p>
    <p>– Lei 40/2015, do 1 de outubro, de réxime xurídico do sector público.</p>
    <p>– Lei 3/2007, do 9 de abril, de prevención e defensa contra os incendios forestais de Galicia.</p>
    <p>– Lei do 16 de decembro de 1954, sobre expropiación forzosa.</p>
    <p>– Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>– Real decreto lei 23/2020, do 23 de xuño, polo que se aproban medidas en materia de enerxía e noutros ámbitos para a reactivación económica.</p>
    <p>– Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>– Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>– Decreto do 26 de abril de 1957 polo que se aproba o Regulamento da Lei de expropiación forzosa.</p>
    <p>Terceira. As características técnicas da instalación son as que a seguir se describen:</p>
    <p>Desmontaxe do condutor illado entre os apoios A86MIR4K e A873HM67 que serán retirados. Retensado da liña de media tensión aérea (LMTA) a 20 kV con condutor LAC-28 mm² Al, cunha lonxitude de 335 metros e orixe no apoio de formigón existente A808QWTX e final no apoio proxectado de tipo C 3000-14 en substitución do existente A86MIR4K. Instalación dunha liña de media tensión subterránea (LMTS) a 20 kV, con condutor tipo RHZ1-2OL 12/20 kV 3×(1×50) mm² Al, de 126 metros de lonxitude con orixe no apoio proxectado C-3000-14 na LMT PTC807 e final no CT proxectado. Retirada do CT Aranza (36A4383) que se substitúe por un centro de transformación de superficie baixo envolvente prefabricada, compacto e de manobra, con potencia de 160 kVA e relación de transformación 20.000/400 V, situado na parcela con referencia catastral 360053A005000570000XH. As instalacións están situadas no lugar de Aranza, no concello de Soutomaior (Pontevedra).</p>
    <p>Cuarto. Con respecto ás alegacións presentadas, visto o contido destas, as respostas do promotor e o informe dos servizos técnicos desta xefatura territorial, exponse, con relación ao valor económico das afeccións, aos posibles cultivos afectados e demais prexuízos avaliables, que corresponde á fase de levantamento de actas previas, dentro do eventual procedemento expropiatorio, a determinación efectiva da titularidade dos bens e dereitos afectados e das súas características (localización, extensión, tipo de aproveitamento,..), así como das afeccións reais do proxecto sobre as parcelas afectadas. Será nesta fase que o valor das afeccións se poderá poñer de manifesto na presentación da folla de valoración que requira a Administración. </p>
    <p>Conforme con todo o indicado,</p>
    <h2>RESOLVO:</h2>
    <p>Primeiro. Outorgar á empresa UFD Distribución Electricidad, S.A. as autorizacións administrativas previa e de construción da instalación de distribución de enerxía eléctrica denominada LMTA, LMTS e substitución do CTI Aranza (expediente IN407A 2021/263-4), cuxas características se axustarán en todas as súas partes ás que figuran no proxecto de execución, ás condicións técnicas e de seguridade establecidas nos regulamentos de aplicación e ás condicións establecidas nos condicionados dos organismos que constan no expediente.</p>
    <p>Segundo. Declarar a utilidade pública, en concreto, da citada instalación eléctrica, o que leva implícito a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>A empresa UFD Distribución Electricidad, S.A. asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade. En todo momento deberanse cumprir as normas e directrices vixentes que resulten de aplicación, en particular, canto establece o Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09 e Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o vicepresidente segundo e conselleiro de Economía, Empresa e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Pontevedra, 22 de decembro de 2022</p>
    <footer><p>Beatriz López del Olmo<br>Xefa territorial de Pontevedra</p></footer>

