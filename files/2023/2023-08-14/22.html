---
date: '2023-08-14'
id: G0692-210723-0010
page: 48509
number: 154
agency: 'Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 19 de xullo de 2023, da Dirección Xeral de Planificación
  Enerxética e Recursos Naturais, pola que se outorgan as autorizacións
  administrativas previa e de construción e se declara a utilidade pública, en
  concreto, para a infraestrutura eléctrica denominada LAT 132 kV CTO1
  Pedrido-Sada distancias antirregulamentarias entre Ap.28 e Ap.32, no concello
  de Bergondo (A Coruña), e que promove UFD Distribución Electricidad, S.A.
  (expediente IN407A 2022/256-1).
range: Resolución
url: >-
  https://www.xunta.gal/dog/Publicados/2023/20230814/AnuncioG0692-210723-0010_gl.html
---
<p>Feitos:</p>
    <p>1. O 30.8.2022, UFD Distribución Electricidad, S.A. (en diante, UFD) presentou, ante a Xefatura Territorial da Coruña desta consellería (en diante, xefatura territorial), a solicitude de autorización administrativa previa e autorización administrativa de construción e a declaración de utilidade pública, en concreto, para a infraestrutura eléctrica denominada LAT 132 kV CTO1 Pedrido-Sada distancias antirregulamentarias entre Ap.28 e Ap.32, no termo municipal de Bergondo (A Coruña), á cal se lle asignou o número de expediente IN407A 2022/256-1.</p>
    <p>Esta solicitude acompañouse da seguinte documentación técnica:</p>
    <p>• Proxecto de execución denominado LAT 132 kV CTO1 Pedrido-Sada distancias antirregulamentarias entre Ap.28 e Ap.32, asinado o 7.7.2022 polo enxeñeiro Industrial Ricardo Lago Alonso (colexiado nº 2.221 do Ilustre Colexio Oficial de Enxeñeiros Industriais de Galicia) e visado por este colexio, con nº 20222013 e data 6.7.2022; e en que figura un orzamento total de 38.574,04 euros.</p>
    <p>• Separatas técnicas do proxecto de execución para as entidades afectadas: Concello de Bergondo, Deputación Provincial da Coruña, Augas de Galicia e Telefónica de España, S.A.U.</p>
    <p>• Relación de bens e dereitos afectados (RBDA).</p>
    <p>A infraestrutura eléctrica proxectada, que ten por obxecto a corrección dunha distancia antirregulamentaria (detectada entre os apoios 29 e 30 con outra liña eléctrica propiedade do promotor), presenta as seguintes características técnicas:</p>
    <p>• Modificación, respectando o seu actual trazado, do tramo da LAT 132 kV subestación Pedrido-subestación Sada de 951 m de lonxitude comprendido entre os seus apoios nº 28 (matrícula: 92018746) e nº 32 (matrícula: 92004742), consistente na substitución do apoio nº 30 (matrícula: 92018748) metálico de celosía (tipo A) AL-SUS/CS-120-132-IV de 20,46 m de altura, polo novo apoio metálico de celosía AL-AMAGRI-6000-CAPA-21/CS-120-132-IV de 24,70 m de altura, que pasará a ser identificado como apoio nº 30N e que se desprazará 5 m cara ao apoio nº 29 (matrícula: 92018747) existente respecto do emprazamento actual do apoio nº 30. Neste apoio nº 29 metálico de celosía (tipo A) AL-SUS/CS-120-132-IV de 16,23 m de altura proxéctase a instalación de contrapesos (120dAN).</p>
    <p>• Esta operación implicará a demolición da cimentación existente do actual apoio nº 30, o recheo da cepa que se retira e a construción dunha nova cimentación para o apoio nº 30N proxectado, a retirada provisional do condutor tipo AL-AC-15.82-dúplex no tramo da liña comprendido entre os apoios nº 29 e nº 31 e da fibra óptica tipo AUT-24, da fibra óptica tipo OPGW e do cable de terra tipo AC-50 no tramo comprendido entre os apoios nº 28 e nº 32 para proceder á súa posterior reinstalación e regulado nos tramos indicados unha vez instalado o apoio proxectado.</p>
    <p>• Instalación de posta a terra dobre con picas no novo apoio nº 30N proxectado.</p>
    <p>2. O 16.3.2023, a xefatura territorial adoptou o acordo polo que se someteron a información pública a autorización administrativa previa, a autorización administrativa de construción e a declaración de utilidade pública, en concreto, da referida infraestrutura eléctrica.</p>
    <p>Este acordo publicouse no <em>Diario Oficial de Galicia</em> do 10.4.2023, no <em>Boletín Oficial</em> da provincia do 22.3.2023 e no xornal <em>La Voz de Galicia</em> do 7.4.2023. Así mesmo, estivo exposto nos taboleiros de anuncios do Concello de Bergondo e nas dependencias da xefatura territorial, así como no Portal de transparencia desta consellería.</p>
    <p>Durante o período de información pública non se presentaron escritos de alegacións.</p>
    <p>3. O 20.3.2023, a xefatura territorial remitiulles, para a emisión dos correspondentes condicionados técnicos, as separatas do proxecto de execución da referida infraestrutura eléctrica ás seguintes entidades: Concello de Bergondo, Deputación Provincial da Coruña, Augas de Galicia e Telefónica de España, S.A.U.</p>
    <p>A seguir relaciónanse as entidades que emitiron, nas datas indicadas, os correspondentes condicionados técnicos: Concello de Bergondo o 21.3.2023 e Telefónica de España, S.A.U. o 21.3.2023. O promotor prestou a súa conformidade cos condicionados emitidos.</p>
    <p>Para o resto das entidades que non contestaron, e sen prexuízo da autorización que lles corresponda outorgar, enténdese a súa conformidade co proxecto, de conformidade co disposto no artigo 47.3 da Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>4. O 12.7.2023, a xefatura territorial, logo de rematada a instrución do referido expediente, deu traslado del á Dirección Xeral de Planificación Enerxética e Recursos Naturais (en diante, DXPERN) para os efectos de ditar a oportuna resolución. A xefatura territorial incorporou ao expediente o informe emitido o 12.7.2023 polos seus servizos técnicos, en que se informa que desde un punto de vista técnico non se atopa ningún impedimento para emitir a autorización administrativa previa e de construción e a declaración de utilidade pública, en concreto, da referida infraestrutura eléctrica.</p>
    <p>Consideracións legais e técnicas:</p>
    <p>1. A DXPERN é competente para resolver este expediente, de conformidade co disposto no Decreto 59/2023, do 14 de xuño, polo que se establece a estrutura orgánica da Xunta de Galicia (DOG nº 113, do 15.6.2023), no artigo 28 do Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG nº 126, do 4.7.2022), e no artigo único do Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1.2.2017).</p>
    <p>2. No expediente instruído para o efecto cumpríronse os trámites de procedemento establecidos na Lei 9/2021, do 25 de febreiro, de simplificación administrativa e de apoio á reactivación económica de Galicia, na Lei 24/2013, do 26 de decembro, do sector eléctrico, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Lei 39/2015, do 1 de outubro, do procedemento administrativo común das administracións públicas, e demais normas vixentes de aplicación.</p>
    <p>De acordo con todo o anterior,</p>
    <h2>RESOLVO:</h2>
    <p>1. Outorgar a autorización administrativa previa para a infraestrutura eléctrica denominada LAT 132 kV CTO1 Pedrido-Sada distancias antirregulamentarias entre Ap.28 e Ap.32, no termo municipal de Bergondo (A Coruña), e que promove UFD Distribución Electricidad, S.A.</p>
    <p>2. Outorgar a autorización administrativa de construción para o proxecto de execución da citada infraestrutura eléctrica.</p>
    <p>3. Declarar a utilidade pública, en concreto, da citada infraestrutura eléctrica, o que leva implícito a necesidade de ocupación dos bens ou de adquisición dos dereitos afectados, implicando a urxente ocupación para os efectos do artigo 52 da Lei de expropiación forzosa.</p>
    <p>Todo isto de acordo coas condicións seguintes:</p>
    <p>1. As instalacións que se autorizan terán que realizarse de acordo coas especificacións e planos que figuran no proxecto de execución denominado LAT 132 kV CTO1 Pedrido-Sada distancias antirregulamentarias entre Ap.28 e Ap.32, asinado o 7.7.2022 polo enxeñeiro Industrial Ricardo Lago Alonso (colexiado nº 2.221 do Ilustre Colexio Oficial de Enxeñeiros Industriais de Galicia) e visado por este colexio, con nº 20222013 e data 6.7.2022; e en que figura un orzamento total de 38.574,04 euros.</p>
    <p>2. A empresa promotora (UFD) asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manteñan as condicións regulamentarias de seguridade. En todo momento se deberán cumprir as normas e directrices vixentes que resulten de aplicación, en particular, canto establece o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobado polo Real decreto 223/2008, do 15 de febreiro, e o Regulamento sobre condicións técnicas e garantías de seguridade nas instalacións eléctricas de alta tensión e as súas instrucións técnicas complementarias ITC-RAT 01 a 23, aprobado polo Real decreto 337/2014, do 9 de maio.</p>
    <p>3. Para introducir modificacións nas instalacións que afecten datos básicos do proxecto será necesaria a autorización previa da DXPERN; non obstante, a xefatura territorial poderá autorizar as modificacións de detalle do proxecto que resulten procedentes, e deberá comunicar á dita dirección xeral todas as resolucións que se diten en aplicación da citada facultade.</p>
    <p>4. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas estas instalacións, a empresa promotora deberá presentar a solicitude de autorización de explotación ante a xefatura territorial, quen deberá estendela tras as comprobacións técnicas que considere oportunas.</p>
    <p>5. En canto aos bens e dereitos afectados pola referida infraestrutura eléctrica e adscritos ás distintas administracións, organismos ou empresas de servizo público ou de servizos de interese xeral, a promotora cumprirá cos condicionados e informes emitidos por estes, para os que mostrou a súa conformidade. </p>
    <p>6. O incumprimento das condicións e requisitos establecidos nesta resolución ou a variación substancial dos orzamentos que determinaron a súa adopción poderán dar lugar á súa revogación, logo de audiencia ao promotor, de conformidade co disposto no artigo 53.10 da Lei 24/2013, do 26 de decembro.</p>
    <p>7. Estas autorizacións adóptanse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da referida infraestrutura eléctrica, en especial, as relativas á ordenación do territorio e ao ambiente, tal e como dispón o título VII do Real decreto 1955/2000, do 1 de decembro.</p>
    <p>8. Esta resolución publicarase no <em>Diario Oficial de Galicia</em>, de acordo co establecido no artigo 48.2 da Lei 9/2021, do 25 de febreiro.</p>
    <p>9. Como anexo a esta resolución recóllese a RBDA definitiva que se empregará no procedemento expropiatorio e que coincide coa sometida a información pública. </p>
    <p>Contra esta resolución, que non é definitiva en vía administrativa, poderase interpoñer recurso de alzada ante o conselleiro de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 19 de xullo de 2023</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>
    <h2>ANEXO</h2>
    <h2>Relación de bens e dereitos afectados (RBDA) pola infraestrutura eléctrica denominada LAT 132 kV CTO1 Pedrido-Sada distancias antirregulamentarias entre Ap.28 e Ap.32</h2>
    <table>
     <thead>
      <tr>
       <td>Nº predio</td>
       <td>Concello</td>
       <td>Polígono</td>
       <td>Parcela</td>
       <td>Lugar</td>
       <td>Cultivo</td>
       <td>Propietario</td>
       <td colspan="2">Afección de solo en pleno dominio</td>
      </tr>
      <tr>
       <td>Nº apoio</td>
       <td>m2</td>
      </tr>
     </thead>
     <tbody>
      <tr>
       <td>1</td>
       <td>Bergondo</td>
       <td>60</td>
       <td>165</td>
       <td>Moa de Arriba</td>
       <td>Labor ou labradío secaño</td>
       <td>Juan Manuel Fernández Martínez</td>
       <td>30N</td>
       <td>27</td>
      </tr>
     </tbody>
    </table>

