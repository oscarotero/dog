---
date: '2023-09-28'
id: G0690-200923-0005
page: 54760
number: 185
agency: 'Vicepresidencia Primeira e Consellería de Presidencia, Xustiza e Deportes'
section: III. Outras disposicións.
title: >-
  ORDE do 14 de setembro de 2023 pola que se clasifica de interese social a
  Fundación Dynami: Refuerzos para la Autonomía Personal.
range: Orde
url: >-
  https://www.xunta.gal/dog/Publicados/2023/20230928/AnuncioG0690-200923-0005_gl.html
---
<p>Unha vez examinado o expediente de solicitude de clasificación da Fundación Dynami: Refuerzos para la Autonomía Personal con domicilio na rúa Orzán, número 77, na Coruña.</p>
    <p>Feitos:</p>
    <p>1. O 24 de febreiro de 2023, Jesús Penedo Pallas, secretario do padroado da Fundación, presentou solicitude de clasificación, declaración de interese galego e a súa correspondente inscrición no Rexistro de Fundacións de Interese Galego.</p>
    <p>2. A Fundación Dynami: Refuerzos para la Autonomía Personal constituírona a Fundación de Adultos Discapacitados da Coruña, representada por Rebecca Samathanam Ramanathan, Ramón de Uña Piñeiro, Jesús Penedo Pallas, José Manuel García Pérez e Margarita María Lourdes Barrera Vázquez, mediante escritura pública outorgada o 16 de febreiro de 2023, ante o notario da Coruña Manuel Mariño Vila, co número de protocolo 659.</p>
    <p>Tras requirimento do 21 de abril de 2023, o 29 de xuño os fundadores achegan unha nova escritura outorgada o 22 de xuño de 2023, na mesma localidade e ante o mesmo notario da primeira, co número 2.570 do seu protocolo, na cal inclúen o indicado no requirimento, emendan a súa dotación e incorporan un novo texto dos seus estatutos.</p>
    <p>3. A Fundación, consonte o artigo 6 dos seus estatutos, ten por obxecto o impulso de medidas de apoio para o exercicio da capacidade xurídica das persoas que o precisen e facilitar a inclusión social de persoas en risco de exclusión ou discriminación e favorecer calquera medida que facilite ao máximo a autonomía persoal.</p>
    <p>4. O padroado inicial da Fundación está formado por Ramón de Uña Piñeiro, en representación da Fundación de Adultos Discapacitados da Coruña, como presidente; Jesús Penedo Pallas, como secretario; e Margarita María Lourdes Barrera Vázquez, en representación da Fundación de Adultos Discapacitados de A Coruña e José Manuel García Pérez, como vogais.</p>
    <p>5. A Comisión integrada polos secretarios xerais de todas as consellerías eleva ao vicepresidente primeiro e conselleiro de Presidencia, Xustiza e Deportes proposta de clasificación como de interese social da Fundación Dynami: Refuerzos para la Autonomía Personal, con base nas materias que constitúen o seu obxecto fundacional.</p>
    <p>6. Na escritura de constitución consta a identidade dos fundadores, a dotación inicial, os estatutos e a identificación dos membros do padroado.</p>
    <p>7. De conformidade co artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e segundo proposta da Comisión de Secretarios Xerais, procede a súa clasificación como de interese social e a súa adscrición á Consellería de Política Social e Xuventude.</p>
    <p>Consideracións legais:</p>
    <p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26 do Estatuto de autonomía de Galicia establece competencia exclusiva sobre o réxime das fundacións de interese galego.</p>
    <p>2. A escritura de constitución da Fundación contén os datos exixidos na Lei 12/2006, do 1 de decembro, de fundacións de interese galego.</p>
    <p>3. Consonte o artigo 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, correspóndelle a esta Vicepresidencia Primeira e Consellería de Presidencia, Xustiza e Deportes, a clasificación da Fundación e a adscrición á consellería correspondente, que exercerá as funcións de protectorado.</p>
    <p>De conformidade co exposto, e considerando que se cumpren as condicións establecidas pola normativa vixente en materia de fundacións de interese galego, de acordo coa proposta realizada pola Comisión de secretarios xerais na súa reunión do día 4 de setembro de 2023.</p>
    <h2>DISPOÑO:</h2>
    <p>Clasificar de interese social a Fundación Dynami: Refuerzos para la Autonomía Personal, e adscribila ao protectorado da Consellería de Política Social e Xuventude.</p>
    <p>Contra esta orde, que pon fin á vía administrativa, pode interpoñerse, no prazo de dous meses, recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, consonte o artigo 46.1 da Lei 29/1998, do 13 de xullo, reguladora da xurisdición contencioso-administrativa; podéndose interpoñer no prazo dun mes, previamente e con carácter potestativo, recurso de reposición ante o mesmo órgano que ditou o acto, de conformidade co artigo 124 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 14 de setembro de 2023</p>
    <footer><p>Diego Calvo Pouso<br>Vicepresidente primeiro e conselleiro de Presidencia,<br>Xustiza e Deportes</p></footer>

