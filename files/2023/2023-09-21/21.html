---
date: '2023-09-21'
id: G0692-010923-0001
page: 53802
number: 180
agency: 'Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 30 de agosto de 2023, da Xefatura Territorial de Ourense, pola
  que se concede a autorización administrativa previa e de construción e se
  declara, en concreto, de utilidade pública, para os efectos da urxente
  ocupación, dunha instalación eléctrica no concello de Monterrei (expediente
  IN407A 2023/073-3).
range: Resolución
url: >-
  https://www.xunta.gal/dog/Publicados/2023/20230921/AnuncioG0692-010923-0001_gl.html
---
<p>Examinado o expediente instruído por solicitude de UFD Distribución Electricidad, S.A. sobre as autorizacións administrativas previa e de construción e a declaración, en concreto, de utilidade pública das instalacións eléctricas que se describen a seguir:</p>
    <p>Solicitante: UFD Distribución Electricidad, S.A.</p>
    <p>Domicilio social: avenida San Luis, 77, 28033, Madrid.</p>
    <p>Denominación: LMTA, LMTS, CTI, CT e RBT, Albarellos G. Civil (Monterrei).</p>
    <p>Situación: lugar de Albarellos, concello de Monterrei.</p>
    <p>Orzamento: 206.179,17 €.</p>
    <p>Características principais do proxecto que foi asinado polo enxeñeiro industrial David Núñez Fernández, colexiado núm. 1534 do ICOIIG, o 6.2.2023:</p>
    <p>• LMT aérea, a 20 kV, de 397 m de lonxitude, en condutor LA-56, con orixe no apoio proxectado núm. 48-5 da LMT VII810, de celosía metálica, do tipo C-14/2000 e remate no CT a intemperie.</p>
    <p>• CT a intemperie proxectado, que se vai situar no apoio núm. 48-5-4-CT, de celosía metálica, do tipo C-12/2000, con transformador de 50 kVAs de potencia aparente e RT de 20.000/400 V.</p>
    <p>• LMT soterrada, a 20 kV, de 795 m de lonxitude, en condutor RHZ1-2OL 12/20 kV 3×(1×150 mm2) Al, con orixe no paso A/S no apoio proxectado núm. 48-8/1, de celosía metálica, do tipo C-14/2000, no cal se instala un interruptor telecontrolado, e remate no centro de transformación fin de liña rural.</p>
    <p>• Centro de transformación fin de liña rural proxectado, de manobra exterior, con transformador de 100 kVAs de potencia aparente e RT de 20.000/400 V.</p>
    <p>A información pública do proxecto foi realizada mediante o Acordo desta xefatura territorial do 19.4.2023, que foi inserido no DOG do 19.5.2023 e no xornal La Región de Ourense do 15.5.2023. O proxecto tamén estivo en exposición pública nesta xefatura territorial e no Portal de transparencia desta consellería durante o prazo regulamentario. Dentro do prazo establecido para iso foron presentadas alegacións por María Esther Carballo Cota relativas á titularidade do predio núm. 19 da relación de bens e dereitos afectados (RBDA). UFD contestou ás citadas alegacións manifestando que toma nota dos datos achegados para as futuras notificacións e que considera a María Esther como a súa titular.</p>
    <p>Para dar cumprimento ao artigo 44 da Lei 39/2015, do 1 de outubro, do procedemento administrativo común das administracións públicas realizouse o trámite de notificación a descoñecidos co correspondente anuncio que se inseriu no DOG do 12.6.2023 e no TEU do BOE do 22.6.2023.</p>
    <p>En consecuencia, cumpridos os trámites ordenados na Lei 24/2013, do 26 de decembro, do sector eléctrico, e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, así como na Lei 9/2021, do 25 de febreiro, de simplificación administrativa e de apoio á reactivación económica de Galicia (DOG núm. 39, do 26 de febreiro), esta xefatura territorial</p>
    <h2>RESOLVE:</h2>
    <p>Conceder as autorizacións administrativas previa e de construción e declarar, en concreto, a utilidade pública das devanditas instalacións, cuxas características se axustarán en todas as súas partes ás que figuran no proxecto de execución e ás condicións técnicas e de seguridade establecidas nos regulamentos de aplicación, e nos condicionados establecidos polos ministerios, organismos ou corporacións que constan no expediente.</p>
    <p>Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>O prazo de posta en marcha das instalacións que se autorizan será de seis meses, contados a partir da data da última autorización administrativa necesaria para a súa execución.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa do 16 de decembro de 1954.</p>
    <p>Que polo representante da Administración, en cumprimento do disposto nos artigos 52 da Lei de expropiación forzosa, do 16 de decembro de 1954, e 149 do Real decreto 1955/2000, do 1 de decembro, se dea comezo ao levantamento das actas previas á ocupación, nos días e nas horas que a cada interesado se lle notifique de xeito individual, daqueles predios que figuran no anexo do acordo de información pública do proxecto.</p>
    <p>Contra a presente resolución, que non é definitiva na vía administrativa, cabe interpor recurso de alzada ante a conselleira de Economía, Industria e Innovación no prazo dun mes, contado a partir do día seguinte ao da notificación ou publicación desta resolución, conforme o establecido no artigo 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Ourense, 30 de agosto de 2023</p>
    <footer><p>Alicia María López Míguez<br>Xefa territorial de Ourense</p></footer>

