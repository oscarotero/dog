---
date: '2023-09-04'
id: G0655-290823-0002
page: 51379
number: 167
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  RESOLUCIÓN do 28 de agosto de 2023, da Dirección Xeral de Centros e Recursos
  Humanos, pola que se fai pública a convocatoria para acreditar centros e
  persoas coordinadoras e titoras para o desenvolvemento do prácticum
  correspondente ao máster en Profesorado de Educación Secundaria Obrigatoria e
  Bacharelato, Formación Profesional e Ensinanzas de Idiomas, na Comunidade
  Autónoma de Galicia, para o curso 2023/24.
range: Resolución
url: >-
  https://www.xunta.gal/dog/Publicados/2023/20230904/AnuncioG0655-290823-0002_gl.html
---
<p>O Real decreto 1834/2008, do 8 de novembro, polo que se definen as condicións de formación para o exercicio da docencia na educación secundaria obrigatoria, o bacharelato, a formación profesional e as ensinanzas de réxime especial, e se establecen as especialidades dos corpos docentes de ensino secundario, dispón, no seu artigo 9, que para exercer a docencia nestes ámbitos será necesario estar en posesión dun título oficial de máster que acredite a formación pedagóxica e didáctica, de acordo co exixido pola Lei orgánica 2/2006, do 3 de maio.</p>
    <p>O Real decreto 1393/2007, do 29 de outubro, de ordenación das ensinanzas universitarias, estableceu a organización e o contido dos títulos oficiais de máster universitario. Con posterioridade, a Orde ministerial ECI/3858/2007, do 27 de decembro (BOE do 29 de decembro), determinou os requisitos para a verificación dos títulos universitarios oficiais que habilitan para o exercicio das profesións de profesor de educación secundaria obrigatoria e bacharelato, formación profesional e ensino de idiomas, dispoñendo unha fase de prácticum obrigatoria que se realizará en colaboración coas institucións educativas establecida mediante convenios entre as universidades e as administracións educativas.</p>
    <p>A Orde do 18 de abril de 2011 (DOG do 13 de maio) establece o procedemento para acreditar centros e persoas coordinadoras e titoras para o desenvolvemento do prácticum correspondente ao máster en Profesorado de Educación Secundaria Obrigatoria e Bacharelato, Formación Profesional e Ensinanzas de Idiomas, na Comunidade Autónoma de Galicia.</p>
    <p>Nos artigos 2, 3 e 4 da citada orde descríbense os procedementos de regulamentación de centros de prácticas, persoas titoras de prácticas e persoas coordinadoras de prácticas.</p>
    <p>O 24 de febreiro de 2023 asinouse o convenio cooperación educativa entre a Consellería de Cultura, Educación, Formación Profesional e Universidades e as universidades de Santiago de Compostela, A Coruña e Vigo para a realización do prácticum do máster universitario en Profesorado de Educación Secundaria Obrigatoria, Bacharelato, Formación Profesional e Ensinanzas de Idiomas.</p>
    <p>O 3 de marzo de 2023 asinouse o convenio de cooperación educativa entre a Consellería de Cultura, Educación, Formación Profesional e Universidades e a UNED para a realización do prácticum do máster universitario en Profesorado de ESO e Bacharelato, FP e Ensinanza de Idiomas.</p>
    <p>Para tal fin, de acordo co anteriormente exposto, como director xeral de Centros e Recursos Humanos,</p>
    <h2>RESOLVO:</h2>
    <p>Artigo 1. Obxecto</p>
    <p>O obxecto desta resolución é abrir o procedemento para acreditar centros e persoas coordinadoras e titoras para o curso 2023/24 para o desenvolvemento do prácticum correspondente ao máster en Profesorado de Educación Secundaria Obrigatoria e Bacharelato, Formación Profesional e Ensinanzas de Idiomas, na Comunidade Autónoma galega.</p>
    <p>Artigo 2. Solicitudes e documentación</p>
    <p>Os centros e as persoas, coordinadoras e titoras, que desexen acreditarse para o desenvolvemento do prácticum correspondente ao máster en Profesorado deberán solicitar a súa alta á dirección do centro, que rexistrará a todas as persoas interesadas, aínda que en anos anteriores estivesen acreditadas na aplicación Xade, seguindo o itinerario: «Profesorado&gt;Datos profesionais&gt;Traballo no centro», onde existirán dúas opcións: «Coordinador prácticum máster profesorado» e «Voluntario para titorizar prácticum máster profesorado».</p>
    <p>Cada centro terá unha soa persoa coordinadora, que será a persoa directora do centro ou, por delegación súa, a persoa encargada da xefatura de estudos ou, excepcionalmente, unha das persoas titoras de prácticas.</p>
    <p>Para as escolas oficiais de idiomas, escolas de arte e superiores de deseño e conservatorios profesionais de música e danza enviarán a súa solicitude ao enderezo electrónico formacion.fprofe@edu.xunta.es. Nesta solicitude indicarán os nomes do/da coordinador/a e dos/das titores/as cos correspondentes datos de DNI, especialidades e horarios (nocturno/diúrno).</p>
    <p>Artigo 3. Centros acreditados</p>
    <p>As listaxes dos centros acreditados e das súas persoas coordinadoras e titoras e especialidades ofertadas faranse públicas nas xefaturas territoriais, así como no portal educativo da Consellería de Cultura, Educación, Formación Profesional e Universidades, https://www.edu.xunta.gal/portal/ </p>
    <p>Artigo 4. Selección dos centros e réxime de realización das prácticas</p>
    <p>A Consellería de Cultura, Educación, Formación Profesional e Universidades remitirá estas solicitudes, unha vez revisadas, ás universidades correspondentes.</p>
    <p>As universidades, unha vez analizadas as solicitudes, formularán, de acordo coas súas necesidades, a proposta de centros e persoas coordinadoras e titoras seleccionados pola Comisión de Seguimento do prácticum correspondente, segundo o establecido no artigo 7 da Orde do 18 de abril de 2011.</p>
    <p>A realización das prácticas rexerase pola normativa vixente e polos protocolos que, de ser o caso, se establezan de acordo coa consellería e as universidades.</p>
    <p>Artigo 5. Prazo de presentación</p>
    <p>O prazo de presentación das solicitudes dará comezo o día seguinte ao da súa publicación e terán dez (10) días hábiles de prazo de solicitude, en que se pechará a aplicación Xade, e a partir desta data non se poderán introducir máis centros e persoas titoras a coordinadoras nela. As persoas interesadas disporán de cinco (5) días hábiles para realizar as alegacións que se consideren ás listaxes publicadas no portal educativo, no correo formacion.fprofe@edu.xunta.es</p>
    <p>Artigo 6. Comisión de Seguimento e funcións</p>
    <p>1. Haberá unha comisión de seguimento coas universidades con que se subscribise convenio de colaboración para a realización do prácticum do máster universitario en Profesorado de Educación Secundaria Obrigatoria, Bacharelato, Formación Profesional e Ensinanzas de Idiomas, na Comunidade Autónoma de Galicia, para o curso 2023/24. </p>
    <p>2. Ademais das funcións específicas reguladas en cada convenio, a Comisión terá as seguintes:</p>
    <p>I. A aprobación e consecuente designación de centros en prácticas segundo a proposta feita pola universidade correspondente.</p>
    <p>II. Facer o seguimento e apoio ao desenvolvemento do prácticum.</p>
    <p>III. Resolver cantas cuestións se poidan suscitar en relación co desenvolvemento das prácticas.</p>
    <p>Artigo 7. Réxime de recursos</p>
    <p>Contra esta resolución, que non pon fin á vía administrativa, poderá interpoñerse recurso de alzada ante o conselleiro de Cultura, Educación, Formación Profesional e Universidades, no prazo dun mes contado a partir do día seguinte ao da súa publicación no Diario Oficial de Galicia.</p>
    <p>Disposición derradeira primeira</p>
    <p>Facúltase a Dirección Xeral de Centros e Recursos Humanos para adoptar os acordos e ditar as resolucións que considere oportunas en desenvolvemento desta resolución.</p>
    <p>Disposición derradeira segunda</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 28 de agosto de 2023</p>
    <footer><p>Jesús Manuel Álvarez Bértolo<br>Director xeral de Centros e Recursos Humanos</p></footer>

