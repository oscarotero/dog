---
date: '2023-10-20'
id: G0691-150923-0003
page: 58085
number: 200
agency: 'Vicepresidencia Segunda e Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 15 de setembro de 2023, da Dirección Xeral de Calidade Ambiental,
  Sostibilidade e Cambio Climático, polo que se somete a información pública o
  estudo de impacto ambiental e a solicitude de autorización ambiental integrada
  para a instalación de dispensado público de hidróxeno con xeración in situ de
  2 MW de potencia de Julio Verne Hidrógeno Puerto de Vigo, S.L. en Vigo,
  Pontevedra (expediente 2023-IPPC-I-66).
range: Anuncio
url: >-
  https://www.xunta.gal/dog/Publicados/2023/20231020/AnuncioG0691-150923-0003_gl.html
---
<p>Para os efectos previstos no artigo 29 da Lei 5/2017, do 19 de outubro, de fomento da implantación de iniciativas empresariais en Galicia (BOE núm. 273, do 10 de novembro), faise público que por espazo de trinta (30) días hábiles, contados a partir do seguinte ao da publicación deste anuncio no <em>Diario Oficial de Galicia</em>, quedará exposta a documentación correspondente á solicitude de autorización ambiental integrada e ao estudo de impacto ambiental para a «construción dunha estación de dispensado público de hidróxeno con xeración <em>in situ</em> de 2 MW de potencia», presentada por Julio Verne Hidrógeno Puerto de Vigo, S.L.</p>
    <p>Para que calquera interesado poida consultala e, se é o caso, formular no citado prazo as alegacións, suxestións ou observacións que considere oportunas, a documentación estará á disposición dos administrados, en horario de atención ao público, nas seguintes dependencias:</p>
    <p>– Dirección Xeral de Calidade Ambiental, Sostibilidade e Cambio Climático – Servizo de Prevención e Control Integrados da Contaminación (rúa de San Lázaro, s/n, 15781 Santiago de Compostela).</p>
    <p>Ademais poderán acceder a esta información na páxina web da Vicepresidencia Segunda e Consellería de Medio Ambiente, Territorio e Vivenda (http://cmatv.xunta.gal/ → medio ambiente e sostibilidade → prevención e control de actividades → autorización ambiental integrada → proxectos en información pública).</p>
    <p>Santiago de Compostela, 15 de setembro de 2023</p>
    <footer><p>María Sagrario Pérez Castellanos<br>Directora xeral de Calidade Ambiental, Sostibilidade e Cambio Climático</p></footer>
    <h2>ANEXO </h2>
    <h3>Memoria resumo</h3>
    <p>Clave do expediente: 2023-IPPC-I-66.</p>
    <p>Peticionario: Julio Verne Hidrógeno Puerto de Vigo, S.L.</p>
    <p>CIF: B10571511. </p>
    <p>Enderezo social: rúa Urzaiz, nº 27, 5º-A, 36201 Vigo, Pontevedra.</p>
    <p>Localización da instalación: rúa entrada Porto de Bouzas, 36207 Vigo, Pontevedra.</p>
    <p>Actividade: produción de hidróxeno verde. </p>
    <p>Categoría principal da actividade: categoría 4.2.a) do anexo I do Real decreto lexislativo 1/2016, do 16 de decembro.</p>
    <p>Descrición: o proxecto consiste na construción e explotación dunha estación de dispensado público de hidróxeno con xeración <em>in situ</em> de 2 MW de potencia. A produción de hidróxeno realízase mediante electrólise da auga, utilizando enerxía renovable, que procederá en parte dunha posible instalación fotovoltaica en cubertas lindeiras ao punto de xeración e dispensado, e outra parte de PPA (contrato de subministración de enerxía) de orixe renovable.</p>
    <p>A auga procederá da rede de abastecemento municipal, cun consumo máximo de 11,2 m3/día, e someterase a un proceso de desmineralización por osmose inversa.</p>
    <p>Xeraranse augas residuais industriais que se corresponden co efluente de rexeitamento do proceso de osmose inversa e augas residuais sanitarias procedentes dos aseos, que se verterán en ambos os casos á rede de saneamento municipal.</p>

