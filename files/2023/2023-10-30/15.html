---
date: '2023-10-30'
id: G0256-261023-0002
page: 59260
number: 206
agency: Axencia de Turismo de Galicia
section: III. Outras disposicións.
title: >-
  RESOLUCIÓN do 26 de outubro de 2023 pola que se amplía o prazo de execución e
  xustificación e se reaxustan as anualidades previstas na Resolución do 14 de
  marzo de 2023, pola que se establecen as bases reguladoras para a concesión,
  en réxime de concorrencia non competitiva, das subvencións a concellos para
  actuacións de embelecemento do litoral galego, no marco do Plan de
  recuperación, transformación e resiliencia, financiado pola Unión Europea
  NextGenerationEU, e se procede á súa convocatoria para o ano 2023 (código de
  procedemento TU503G).
range: Resolución
url: >-
  https://www.xunta.gal/dog/Publicados/2023/20231030/AnuncioG0256-261023-0002_gl.html
---
<p>O 17 de marzo de 2023 publicouse no <em>Diario Oficial de Galicia</em> núm. 54 a Resolución do 14 de marzo de 2023 pola que se establecen as bases reguladoras para a concesión, en réxime de concorrencia non competitiva, das subvencións a concellos para actuacións de embelecemento do litoral galego, no marco do Plan de recuperación, transformación e resiliencia, financiado pola Unión Europea NextGenerationEU, e se procede á súa convocatoria para o ano 2023 (código de procedemento TU503G). Esta resolución modificouse coa Resolución do 11 de abril de 2023, publicada no DOG núm. 72, do 14 de abril.</p>
    <p>A dita resolución ten como obxecto establecer as condicións para a concesión de axudas para actuacións de rehabilitación de espazos singulares, dixitalización de recursos con potencial turístico e mellora da fachada turística no ámbito territorial do litoral da Comunidade Autónoma de Galicia. O artigo 6.3 sinala que se consideran gastos subvencionables aqueles que estean realizados e pagados entre o 1 de xaneiro de 2023 e o 31 de outubro de 2023. Por outra banda, o artigo 24 establece que as entidades beneficiarias das axudas quedan obrigadas a acreditar, como data límite o 31 de outubro de 2023, a realización dos proxectos subvencionados e a xustificar a totalidade do orzamento en virtude do establecido na resolución de concesión que lles foi notificada.</p>
    <p>No presente procedemento de concesión de axudas estanse a rexistrar numerosas solicitudes de prórroga por parte dos concellos beneficiarios, motivadas polas dificultades existentes tanto na Axencia de Turismo de Galicia como nos concellos para a total implementación do sistema de información de xestión do cumprimento dos fitos e obxectivos definidos no Plan de recuperación, transformación e resiliencia, e ademais non existe a posibilidade de causarlles prexuízos a terceiros.</p>
    <p>O artigo 45.3 do Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros.</p>
    <p>Por outra banda, remítese ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas (LPACAP), no cal se indica que a ampliación poderá acordarse de oficio ou por instancia de parte antes do vencemento do prazo de que se trate e se as circunstancias así o aconsellan.</p>
    <p>Polo exposto,</p>
    <h2>RESOLVO:</h2>
    <p>Primeiro. Modificar a data límite que figura no artigo 6.3 das bases reguladoras para a concesión, en réxime de concorrencia non competitiva, das subvencións a concellos para actuacións de embelecemento do litoral galego, no marco do Plan de recuperación, transformación e resiliencia, financiado pola Unión Europea NextGenerationEU, e se procede á súa convocatoria para o ano 2023 (código de procedemento TU503G). A redacción do artigo queda da seguinte maneira:</p>
    <p>«3. Os gastos subvencionables deberán estar realizados e pagados entre o 1 de xaneiro de 2023 e o 31 de marzo de 2024».</p>
    <p>Segundo. Modificar a data límite para presentar a documentación xustificativa que figura no artigo 24 das bases reguladoras mencionadas no punto anterior. A redacción do artigo queda da seguinte maneira:</p>
    <p>«1. As entidades beneficiarias das axudas quedan obrigadas a acreditar, con data límite o 31 de marzo de 2024, a realización dos proxectos subvencionados e a xustificar a totalidade do orzamento en virtude do establecido na resolución de concesión que lles foi notificada. En caso de non xustificarse a totalidade do orzamento subvencionable, a subvención será minorada na mesma proporción. En calquera caso, a entidade beneficiaria deberá xustificar unha porcentaxe mínima do 40 % do investimento subvencionable; de non acadarse ese mínimo, enténdese que non se lograron os obxectivos propostos na solicitude e, polo tanto, determinarase a perda do dereito a cobrar a subvención concedida. Se a xustificación é superior ao 40 %, pero sen acadar o 100 % do investimento subvencionable, percibirase a subvención proporcional correspondente ao investimento xustificado admisible, sempre que se cumpra o resto das condicións de concesión e a finalidade ou os obxectivos para os que se concedeu a axuda.</p>
    <p>Os gastos xustificados deberán ter correspondencia clara coas partidas do orzamento aceptadas pola Axencia de Turismo de Galicia na resolución de concesión da subvención e responder, de xeito indubidable, á natureza da actividade subvencionada.</p>
    <p>O investimento xustificado deberá coincidir coa resolución de concesión da subvención ou coas modificacións autorizadas».</p>
    <p>Terceiro. Redistribuír o crédito dispoñible establecido no artigo 2 das bases reguladoras para a concesión, en réxime de concorrencia non competitiva, das subvencións a concellos para actuacións de embelecemento do litoral galego, no marco do Plan de recuperación, transformación e resiliencia, financiado pola Unión Europea NextGenerationEU, e se procede á súa convocatoria para o ano 2023 (código de procedemento TU503G), que terá a seguinte distribución plurianual:</p>
    <table>
     <tbody>
      <tr>
       <td>Partida orzamentaria</td>
       <td>2023</td>
       <td>2024</td>
      </tr>
      <tr>
       <td>04.A2.761A.760.0</td>
       <td>128.244,57 €</td>
       <td>2.200.852,83 €</td>
      </tr>
     </tbody>
    </table>
    <p>Cuarto. Publicar esta resolución no <em>Diario Oficial de Galicia</em> para os efectos previstos nos artigos 44 e 45.3 da LPACAP.</p>
    <p>Quinto. Esta modificación, unha vez publicada no <em>Diario Oficial de Galicia</em>, non implicará a apertura dun novo prazo para presentar novas solicitudes.</p>
    <p>Santiago de Compostela, 26 de outubro de 2023</p>
    <footer><p>José Manuel Merelles Remy<br>Director da Axencia de Turismo de Galicia</p></footer>

