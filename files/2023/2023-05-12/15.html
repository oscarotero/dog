---
date: '2023-05-12'
id: G0655-040523-0001
page: 29718
number: 91
agency: 'Consellería de Cultura, Educación, Formación Profesional e Universidades'
section: IV. Oposicións e concursos.
title: >-
  RESOLUCIÓN do 4 de maio de 2023, da Dirección Xeral de Centros e Recursos
  Humanos, pola que se resolve definitivamente o concurso de traslados entre
  persoal funcionario docente do corpo de mestres (código de procedemento
  ED012A), convocado mediante a Orde do 4 de outubro de 2022 (Diario Oficial de
  Galicia número 196, do 14 de outubro).
range: Resolución
url: >-
  https://www.xunta.gal/dog/Publicados/2023/20230512/AnuncioG0655-040523-0001_gl.html
---
<p>Mediante a Orde do 4 de outubro de 2022 convocouse concurso de traslados entre o persoal funcionario docente do corpo de mestres (código de procedemento ED012A) (DOG núm. 196, do 14 de outubro).</p>
    <p>Unha vez consideradas as reclamacións e renuncias á participación, formuladas no marco da Resolución provisional do 6 de marzo de 2023, e logo de publicadas as vacantes definitivas mediante a Resolución do 26 de abril de 2023, consonte a base segunda da convocatoria, e de conformidade co establecido na base trixésimo primeira da Orde do 4 de outubro de 2022, a Dirección Xeral de Centros e Recursos Humanos</p>
    <h2>RESOLVE:</h2>
    <p>Primeiro. Adxudicar e facer público, tanto no Diario Oficial de Galicia como na páxina web desta consellería (www.edu.xunta.gal), o destino con carácter definitivo, en virtude da provisión deste concurso de traslados, do persoal funcionario docente do corpo de mestres que se relaciona no anexo I desta resolución, nos centros e sedes que se especifican nel.</p>
    <p>Segundo. Declarar e facer pública, tanto no Diario Oficial de Galicia como na páxina web desta consellería (www.edu.xunta.gal), a situación de expectativa de destino do persoal funcionario docente do corpo de mestres que se relaciona no anexo II desta resolución.</p>
    <p>Terceiro. Aprobar e facer pública, tanto no Diario Oficial de Galicia como na páxina web desta consellería (www.edu.xunta.gal), a relación definitiva de persoas excluídas que consta no anexo III desta resolución, polas causas que se indican.</p>
    <p>Cuarto. No caso de que ata o 31 de agosto deste ano resulten suprimidos postos de traballo adxudicados por esta resolución, e co obxecto de determinar cal é o profesorado afectado pola dita supresión, observarase o disposto no artigo 3 do Decreto 140/2006, do 31 de agosto, polo que se determinan os criterios de perda do destino definitivo polas funcionarias e funcionarios docentes que prestan servizos nos centros educativos que imparten ensinanzas distintas das universitarias e o cómputo de antigüidade no centro en función das causas de acceso a el (DOG núm. 169, do 1 de setembro).</p>
    <p>Tamén se poderán declarar anulados os destinos adxudicados que estean afectados pola estimación de recursos derivados desta resolución. O profesorado afectado e que participa como forzoso quedará na situación de suprimido con dereito preferente á localidade/zona en que se lle anula o posto de traballo obtido. Se participou con carácter voluntario, adquirirá o dereito preferente á localidade e á zona na cal se lle anula o posto de traballo obtido ou en que tiña acreditado o destino definitivo, á súa elección, sempre e cando a súa resulta non fose cuberta.</p>
    <p>Quinto. De conformidade co establecido na base trixésimo cuarta da Orde do 4 de outubro de 2022 (DOG do 14 de outubro), a toma de posesión dos novos destinos adxudicados mediante esta resolución, que se realizará na xefatura territorial correspondente, terá efectividade administrativa do 1 de setembro de 2023, polo que o cesamento nos centros anteriores se expedirá con efectividade do 31 de agosto de 2023.</p>
    <p>Sexto. As persoas concursantes que obteñan praza neste concurso nalgunha das especialidades relacionadas na base décimo segunda.2 da citada orde estarán obrigadas, no prazo de dous anos contados a partir do 1 de setembro de 2023, a obter, cando menos, o certificado de lingua galega (Celga 4), agás que acrediten telo superado con anterioridade ou que posúan algunha das súas validacións ou homologacións.</p>
    <p>Sétimo. Contra esta resolución definitiva, que pon fin á vía administrativa, as persoas interesadas poderán formular, con carácter potestativo, recurso de reposición, ante a persoa titular da Dirección Xeral de Centros e Recursos Humanos, no prazo dun mes contado a partir do día seguinte ao da súa publicación no Diario Oficial de Galicia, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou directamente un recurso contencioso-administrativo, no prazo de dous meses, ante o xulgado do contencioso-administrativo que sexa competente, de acordo co establecido nos artigos 8, 14 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 4 de maio de 2023</p>
    <footer><p>Jesús Manuel Álvarez Bértolo<br>Director xeral de Centros e Recursos Humanos</p></footer>

