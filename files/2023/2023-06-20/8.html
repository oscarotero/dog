---
date: '2023-06-20'
id: G0426-130623-0001
page: 38479
number: 116
agency: Consellería do Medio Rural
section: III. Outras disposicións.
title: >-
  RESOLUCIÓN do 12 de xuño de 2023, da Dirección Xeral de Planificación e
  Ordenación Forestal, pola que se autoriza a utilización de material forestal
  de Betula pubescens Ehrh. doutras rexións de procedencia nas repoboacións
  forestais da Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2023/20230620/AnuncioG0426-130623-0001_gl.html
---
<p>O artigo 112.4 da Lei 7/2012, do 28 de xuño, de montes de Galicia, coa modificación publicada na Lei 18/2021, do 27 de decembro, de medidas fiscais e administrativas, establece no seu artigo 15, punto 1, o seguinte:</p>
    <p>«4. O material forestal empregado nas repoboacións forestais no territorio da Comunidade Autónoma de Galicia deberá ter como orixe a rexión de procedencia en que se inclúa a superficie que se vai repoboar ou, excepcionalmente, poderá facerse con material procedente doutras rexións de procedencia, logo da resolución da Administración forestal, publicada no <em>Diario Oficial de Galicia</em>, que autorice a súa utilización, unha vez comprobada a idoneidade e a capacidade de adaptación dese material forestal».</p>
    <p>As rexións de procedencia para <em>Betula pubescens Ehrh</em>. no territorio da Comunidade Autónoma de Galicia establecidas polo método divisivo están publicadas no BOE do 16 de setembro de 2009 mediante a Resolución do 28 de xullo de 2009, da Dirección Xeral de Recursos Agrícolas e Gandeiros, pola que se autoriza e se publica o Catálogo nacional das rexións de procedencia relativa a diversas especies forestais, e son:</p>
    <p>01 Galicia litoral: A Coruña, Lugo, Ourense e Pontevedra.</p>
    <p>02 Montañas e mesetas interiores de Galicia: Lugo, Ourense, Pontevedra e León.</p>
    <p>03 Litoral Astur-Cántabro: A Coruña, Lugo, Asturias, Cantabria e Biscaia.</p>
    <p>04 Vertente setentrional Cantábrica: Lugo, León, Asturias e Cantabria.</p>
    <p>05 Vertente meridional Cantábrica-lombas da Maragatería: Ourense, León, Zamora, Palencia e Cantabria.</p>
    <p>As unidades de admisión de <em>Betula pubescens Ehrh.</em> actualmente inscritas no Rexistro de Materiais de Base de Galicia, así como no Catálogo nacional de materiais de base para a Comunidade Autónoma de Galicia, están dentro das rexións de procedencia 01, 02 e 03.</p>
    <p>A Dirección Xeral de Planificación e Ordenación Forestal comproba que as existencias de material forestal de reprodución de <em>Betula pubescens Ehrh. </em>procedente das distintas unidades de admisión de Galicia é practicamente na súa totalidade da rexión de procedencia 02 Montañas e mesetas interiores de Galicia; nas rexións de procedencia 01 Galicia litoral e 03 Litoral Astur-Cántabro as cantidades recollidas e comercializadas non son representativas como para xustificar a existencia de planta para a súa plantación. Por tanto, </p>
    <h2>RESOLVO:</h2>
    <p>1. Autorizar indistintamente nas repoboacións forestais, en todo o territorio da Comunidade Autónoma de Galicia, os materiais forestais de reprodución de <em>Betula pubescens</em> procedentes das distintas provincias galegas con rexións de procedencia 01 Galicia litoral, 02 Montañas e mesetas interiores de Galicia e 03 Litoral Astur-Cántabro.</p>
    <p>2. No caso de non existir material de <em>Betula pubescens</em> recollido nas provincias galegas, autorízase o material forestal de reprodución procedente das unidades de admisión da provincia de León na rexión de procedencia 02 Montañas e mesetas interiores de Galicia e da provincia de Asturias na rexión de procedencia 03 Litoral Astur-Cántabro.</p>
    <p>3. De non existir material conforme o establecido nos puntos 1 e 2 desta resolución, autorízase o emprego de <em>Betula pubescens</em> procedente das unidades de admisión das provincias de Asturias e León das rexións de procedencia 04 Vertente setentrional Cantábrica. Para os materiais da rexión de procedencia 05 Vertente meridional Cantábrica-lombas da Maragatería, só se autorizan os procedentes das unidades de admisión da provincia de León.</p>
    <p>Santiago de Compostela, 12 de xuño de 2023</p>
    <footer><p>José Luis Chan Rodríguez<br>Director xeral de Planificación e Ordenación Forestal</p></footer>

