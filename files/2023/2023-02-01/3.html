---
date: '2023-02-01'
id: V0654-260123-0001
page: 10613
number: 22
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  RESOLUCIÓN do 26 de xaneiro de 2023, da Secretaría Xeral Técnica da
  Vicepresidencia Segunda e Consellería de Presidencia, Xustiza e Deportes, pola
  que se dá publicidade á campaña de vixilancia periódica da saúde para o ano
  2023 no ámbito da Administración xeral da Xunta de Galicia.
range: Resolución
url: >-
  https://www.xunta.gal/dog/Publicados/2023/20230201/AnuncioV0654-260123-0001_gl.html
---
<p>De acordo co disposto no artigo 22 da Lei 31/1995, do 8 de novembro, de prevención de riscos laborais, modificada pola Lei 54/2003, do 12 de decembro, de reforma do marco normativo da prevención de riscos laborais, o empresario garantiralles aos/ás traballadores/as ao seu servizo a vixilancia periódica do seu estado de saúde en función dos riscos inherentes ao traballo.</p>
    <p>O Decreto 117/2023, do 23 de xuño, polo que se establece a estrutura orgánica da Vicepresidencia Segunda e Consellería de Presidencia, Xustiza e Deportes, establece no artigo 13.2.2.c) que o Servizo de Prevención de Riscos Laborais realizará, entre outras funcións, a vixilancia da saúde do persoal empregado público.</p>
    <p>O Decreto 17/2009, do 21 de xaneiro, polo que se aproba o Plan de prevención de riscos laborais na Administración xeral da Xunta de Galicia, establece entre as funcións do Servizo de Prevención de Riscos Laborais da Xunta de Galicia a vixilancia da saúde en relación cos riscos derivados do traballo, e a Orde do 25 de marzo de 2009 publica o procedemento de vixilancia da saúde.</p>
    <p>Con base no dito anteriormente, publícase a presente convocatoria de campaña da vixilancia periódica da saúde no ámbito da Administración xeral da Xunta de Galicia para o ano 2022, de acordo coas seguintes premisas:</p>
    <p>Primeira. Obxecto</p>
    <p>Prestación da vixilancia da saúde ao persoal empregado público en función dos riscos inherentes ao traballo, segundo o disposto no artigo 22 da Lei 31/1995, do 8 de novembro, de prevención de riscos laborais.</p>
    <p>Segunda. Ámbito de aplicación</p>
    <p>É aplicable a todos/as os/as traballadores/as da Administración xeral da Xunta de Galicia, agás o persoal que presta servizos nos centros docentes da Consellería de Cultura, Educación, formación Profesional e Universidades, ao persoal e centros dependentes do Servizo Galego de Saúde e ao persoal de entes públicos e fundacións.</p>
    <p>Terceira. Inscrición</p>
    <p>A inscrición previa realizarase de forma telemática no formulario de petición de recoñecemento, que está dispoñible no Portax (Portal do empregado público da Xunta de Galicia) ou do Opax (Oficina virtual do persoal da Administración de xustiza).</p>
    <p>A inscrición debe incluír todos os datos que figuren no formulario. A falta dalgún deles impedirá a tramitación da solicitude.</p>
    <p>Toda inscrición xerará un xustificante de consentimento, que se deberá presentar o día concertado para realizar a vixilancia da saúde.</p>
    <p>O prazo de inscrición rematará transcorrido 4 meses contados a partir do día seguinte ao da publicación da resolución no DOG, agás para o persoal de nova incorporación, persoal que se incorpore ao traballo tras unha ausencia prolongada por motivos de saúde e persoal que durante o prazo de solicitude estea gozando das vacacións. Nestes supostos deberá presentarse a debida xustificación ante o Servizo de Prevención de Riscos Laborais.</p>
    <p>As/os responsables dos distintos centros de traballo facilitarán os medios necesarios para a inscrición.</p>
    <p>Cuarta. Citacións</p>
    <p>A falta de asistencia á cita implicará, agás causa de forza maior debidamente xustificada ante o Servizo de Prevención de Riscos Laborais no prazo de cinco días, que o/a traballador/a renuncia ao recoñecemento médico de forma voluntaria.</p>
    <p>Quinta. Resultados e entrega dos informes da vixilancia da saúde</p>
    <p>Os resultados da vixilancia da saúde serán subscritos polo/a facultativo/a competente, teñen carácter persoal e reservado e a entrega farase preferiblemente de forma telemática a cada traballador/a.</p>
    <p>Santiago de Compostela, 26 de xaneiro de 2023</p>
    <footer><p>Elena Muñoz Fonteriz<br>Secretaria xeral técnica da Vicepresidencia Segunda <br>e Consellería de Presidencia, Xustiza e Deportes</p></footer>

