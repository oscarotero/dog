---
date: '2023-06-12'
id: V0653-060623-0006
page: 36036
number: 110
agency: 'Vicepresidencia Primeira e Consellería de Economía, Industria e Innovación'
section: III. Outras disposicións.
title: >-
  ORDE do 2 de xuño de 2023 pola que se aproba o Plan de inspección en materia
  de seguridade industrial na Comunidade Autónoma de Galicia para o ano 2023.
range: Orde
url: >-
  https://www.xunta.gal/dog/Publicados/2023/20230612/AnuncioV0653-060623-0006_gl.html
---
<p>A regulación do réxime de inspección industrial e dos plans e programas de inspección en materia de seguridade industrial recóllese no título I do libro primeiro do Decreto lexislativo 1/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de política industrial, e no Decreto 219/2008, do 25 de setembro, sobre inspección de industria na Comunidade Autónoma de Galicia.</p>
    <p>No Decreto 219/2008, do 25 de setembro, regúlase a actividade administrativa de inspección, entendida como a actividade pola que a consellería competente en materia de industria, cos seus propios medios ou a través da colaboración de entidades legalmente habilitadas, ten por obxecto a supervisión, o control e a vixilancia dos establecementos, instalacións, produtos e actividades industriais, que comproba a adecuación da súa posta en funcionamento e as condicións de servizo aos requisitos legais, regulamentarios e técnicos previstos na normativa aplicable e, de ser o caso, exixir as responsabilidades que correspondan nos supostos de incumprimentos legais ou defectos técnicos.</p>
    <p>Tal e como establece o artigo 13.2 do Decreto 219/2008, do 25 de setembro, mediante a orde da persoa titular da consellería competente en materia de industria aprobarase o obxecto, contido e ámbito de actuación que fundamentan cada plan, así como as instrucións que deben cumprir as entidades legalmente habilitadas e os servizos correspondentes das delegacións provinciais do departamento da Xunta de Galicia con competencias en materia de industria, para levar a cabo as inspeccións que deben realizarse conforme o plan e os programas que se aproben.</p>
    <p>En virtude de todo o anterior e de conformidade coas atribucións que me son conferidas, </p>
    <h2>DISPOÑO:</h2>
    <p>Artigo 1. Obxecto</p>
    <p>Por medio desta orde apróbase o Plan de inspección en materia de seguridade industrial na Comunidade Autónoma de Galicia para o ano 2023.</p>
    <p>Artigo 2. Obxecto, contido e ámbito de actuación do Plan de inspección</p>
    <p>1. O obxecto do Plan de inspección será a comprobación da adecuación da posta en funcionamento e as condicións de servizo dos establecementos, instalacións, actividades e produtos respecto dun ou varios dos regulamentos de seguridade e da normativa que lles sexan aplicables.</p>
    <p>2. O Plan de inspección de 2023 estará composto por catro programas:</p>
    <table>
     <tbody>
      <tr>
       <td colspan="2">Programas</td>
       <td>Sectores</td>
       <td>Nº de inspeccións</td>
      </tr>
      <tr>
       <td>1</td>
       <td>Instalacións sometidas a regulamentos de seguridade industrial</td>
       <td>Instalacións eléctricas de baixa tensión</td>
       <td>250</td>
      </tr>
      <tr>
       <td colspan="2" rowspan="8"></td>
       <td>Instalacións de xeración asociadas ao autoconsumo</td>
       <td>P&amp;gt;125kW:200</td>
      </tr>
      <tr>
       <td>Alta tensión e centros de transformación particulares</td>
       <td>200</td>
      </tr>
      <tr>
       <td>Ascensores</td>
       <td>150</td>
      </tr>
      <tr>
       <td>Instalacións de distribución polo miúdo de produtos petrolíferos líquidos: subministración a vehículos</td>
       <td>100</td>
      </tr>
      <tr>
       <td>Instalacións de distribución polo miúdo de produtos petrolíferos líquidos: subministración a vehículos propios</td>
       <td>100</td>
      </tr>
      <tr>
       <td>Instalacións térmicas en edificios</td>
       <td>50</td>
      </tr>
      <tr>
       <td>Instalacións de almacenamento de produtos químicos</td>
       <td>50</td>
      </tr>
      <tr>
       <td>Instalacións de seguridade contra incendios en establecementos industriais</td>
       <td>50</td>
      </tr>
      <tr>
       <td>2</td>
       <td>Empresas instaladoras ou mantedoras no ámbito da seguridade industrial</td>
       <td>Declaracións responsables de empresas instaladoras ou mantedoras no ámbito da seguridade industrial</td>
       <td>200</td>
      </tr>
      <tr>
       <td>3</td>
       <td>Accidentes graves</td>
       <td>Establecementos industriais afectados polo Real decreto&amp;nbsp;840/2015, do 21 de setembro, no seu nivel superior</td>
       <td>Todas as de nivel superior</td>
      </tr>
      <tr>
       <td>4</td>
       <td>Empresas que manipulan gases fluorados</td>
       <td>Declaracións responsables de empresas que manipulan gases fluorados nos ámbitos das instalacións frigoríficas, instalacións térmicas nos edificios, instalacións de protección contra incendios e en instalacións de alta tensión</td>
       <td>50</td>
      </tr>
     </tbody>
    </table>
    <p>Artigo 3. Execución</p>
    <p>1. As xefaturas territoriais da Vicepresidencia Primeira e Consellería de Economía, Industria e Innovación farán a selección dos establecementos, instalacións e actividades que sexan obxecto de inspección con criterios de oportunidade e aleatoriedade.</p>
    <p>2. A repartición numérica das inspeccións entre as catro xefaturas territoriais farase consonte os seguintes criterios:</p>
    <p>– Programa de accidentes graves: cada xefatura inspeccionará os establecementos afectados radicados na súa provincia.</p>
    <p>– Resto de programas: as xefaturas territoriais da Coruña e Pontevedra desenvolverán cada unha o 30 % das inspeccións programadas; as xefaturas de Lugo e Ourense desenvolverán cada unha o 20 % das inspeccións programadas.</p>
    <p>3. Cada xefatura territorial remitirá á Secretaría Xeral de Industria, con data límite do 30 de abril de 2024, un informe asinado polo correspondente xefe territorial en que se indique por cada programa:</p>
    <p>– Número de inspeccións desenvolvidas.</p>
    <p>– Número de inspeccións favorables inicialmente.</p>
    <p>– Número de inspeccións non favorables inicialmente que emendaron todas as deficiencias detectadas.</p>
    <p>– Número de inspeccións non favorables inicialmente que permanecen sen emendar todas as deficiencias detectadas.</p>
    <p>– Número de inspeccións das que se deu traslado o expediente para a incoación dun expediente sancionador.</p>
    <p>Artigo 4. Metodoloxía</p>
    <p>1. A articulación da xestión, do desenvolvemento e da execución dos programas de inspección en que se estrutura o Plan de inspección de 2023 farase conforme os principios establecidos no Decreto lexislativo 1/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de política industrial, e no Decreto 219/2008, do 25 de setembro, sobre a inspección de industria na Comunidade Autónoma de Galicia.</p>
    <p>2. A realización dunha inspección a un establecemento, instalación ou actividade incluída nun programa de inspección, non eximirá o devandito establecemento, instalación ou actividade de realizar a correspondente inspección regulamentaria.</p>
    <p>Artigo 5. Obrigas dos titulares</p>
    <p>Os titulares dos establecementos, instalacións ou actividades obxecto do Plan de inspección están obrigados a permitir e facilitar as comprobacións e inspeccións que o persoal debidamente acreditado realice en cumprimento da función de control da Administración, así como achegar calquera información ou documentación que se lle solicite en relación coa inspección que se realice.</p>
    <p>Artigo 6. Ámbito xeográfico do Plan de inspección</p>
    <p>O ámbito de actuación da actividade administrativa de inspección a que se refire esta orde alcanzará os establecementos, as instalacións e actividades situados dentro do territorio da Comunidade Autónoma de Galicia con independencia da situación do seu domicilio social.</p>
    <p>Artigo 7. Vixencia do plan</p>
    <p>A vixencia do Plan de inspección de 2023 comezará o día seguinte ao da súa publicación no <em>Diario Oficial de Galicia</em> e estenderase ata o 31 de marzo de 2024.</p>
    <p>Disposición derradeira primeira. Facultade de desenvolvemento</p>
    <p>Facúltase a persoa titular da secretaría xeral competente en materia de industria para ditar cantas disposicións sexan necesarias para o desenvolvemento da presente orde.</p>
    <p>Disposición derradeira segunda. Entrada en vigor</p>
    <p>A presente orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 2 de xuño de 2023</p>
    <footer><p>Francisco Conde López<br>Vicepresidente primeiro e conselleiro de Economía, <br>Industria e Innovación</p></footer>

