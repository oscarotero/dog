---
date: '2023-06-12'
id: G0655-310523-0003
page: 36104
number: 110
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  EXTRACTO da Orde do 30 de mayo de 2023, conxunta da Consellería de Cultura,
  Educación, Formación Profesional e Universidades e da Vicepresidencia Primeira
  e Consellería de Economía, Industria e Innovación, pola que se establecen as
  bases reguladoras para a concesión, en réxime de concorrencia competitiva, das
  axudas para a consolidación e estruturación de unidades de investigación
  competitivas nas universidades do SUG, nos organismos públicos de
  investigación de Galicia e noutras entidades do Sistema galego de I+D+i e se
  procede á súa convocatoria para o exercicio 2023 (códigos de procedemento
  ED431C, IN607A, ED431B, IN607B, ED431F e IN607D).
range: Orde
url: >-
  https://www.xunta.gal/dog/Publicados/2023/20230612/AnuncioG0655-310523-0003_gl.html
---
<p>BDNS (Identif.): 701342.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na base de datos nacional de subvencións (http://www.pap.minhap.gob.es/bdns/index):</p>
    <p>Primeiro. <em>Persoas beneficiarias</em></p>
    <p>As seguintes entidades: a) as universidades do SUG; b) os organismos públicos de investigación de Galicia; c) as fundacións de investigación sanitaria de Galicia (Fundación Instituto de Investigación Sanitaria de Santiago de Compostela, Fundación Profesor Novoa Santos e Fundación Biomédica Galicia Sur); no caso dos institutos de investigación sanitaria IDIS, INIBIC, IISGS e dos centros do ámbito do Servizo Galego de Saúde que xestionen as súas actividades de investigación mediante as citadas fundacións, poderán solicitar as axudas da presente convocatoria a través destas entidades; d) os centros do CSIC (Consello Superior de Investigacións Científicas) radicados en Galicia, segundo os requisitos establecidos nos anexos I, II, III, para cada caso.</p>
    <p>Segundo. <em>Obxecto</em></p>
    <p>Axudas para consolidar, estruturar e especializar as unidades de investigación máis competitivas do Sistema galego de I+D+i mediante as seguintes modalidades:</p>
    <p>– Modalidade A: grupos de referencia competitiva (GRC). Axudas para a consolidación de grupos de investigación das entidades solicitantes que pola súa produción científica e a súa actividade de I+D constitúan unha referencia no Sistema galego de I+D+i.</p>
    <p>– Modalidade B: grupos con potencial de crecemento (GPC). Axudas para a consolidación de grupos de investigación das entidades solicitantes que pola súa produción científica e a súa actividade de I+D amosan potencial de crecemento ata converterse en grupos de referencia do sistema de I+D+i galego.</p>
    <p>– Modalidade C: proxectos de persoal investigador con traxectoria excelente. Axudas para a realización de proxectos de investigación a investigadores/as individuais que, contando cunha traxectoria excelente consolidada ou en formación, teñen que afianzar unha liña de traballo baseada en proxectos de alto impacto fundamentalmente nos ámbitos nacional e internacional. Estas axudas adoptarán, segundo as características dos investigadores ou investigadoras, dúas modalidades: 1. Liña de reforzo da traxectoria investigadora consolidada e 2. Liña de reforzo de traxectorias emerxentes.</p>
    <p>Terceiro. <em>Bases reguladoras</em></p>
    <p>Publícanse conxuntamente coa convocatoria.</p>
    <p>Cuarto. <em>Contía</em></p>
    <p>O importe total da convocatoria é de 17.330.000 €.</p>
    <p>– Modalidade A (GRC).</p>
    <p>As axudas terán unha duración máxima de catro anos. O importe global da axuda virá determinado por un módulo estrutural composto dun fixo de 25.000 € máis un variable máximo de 25.000 €, tendo en conta os ingresos medios do grupo, e un módulo variable dun máximo de 50.000 € (20.000, 30.000, 50.000 €), acumulable ao anterior, en función dos ingresos anuais medios do grupo no período comprendido desde o 1 de xaneiro de 2020 ata o 31 de decembro de 2022.</p>
    <p>– Modalidade B (GPC).</p>
    <p>As axudas serán de aplicación por un período de 3 anualidades. O importe total de cada unha das axudas virá determinado por un módulo estrutural composto dun fixo de contía máxima de 20.000 € na primeira anualidade e de 35.000 € na segunda e terceira, e un módulo variable, acumulable ao anterior, composto dunha contía de ata 10.000 € en cada anualidade para aqueles grupos que xa gozasen dunha axuda nesta modalidade desde a convocatoria de 2016 e que non estea activa neste momento e cumpran polo menos dúas das seguintes condicións no período comprendido desde o 1 de xaneiro de 2020 ata o 31 de decembro de 2022: dispor polo menos de 5 investigadores/as durante todo o período de referencia, ter un ingresos medios anuais superiores a 80.000 €, traxectoria do grupo en transferencia de coñecemento.</p>
    <p>– Modalidade C (Proxectos de excelencia).</p>
    <p>No caso dos proxectos que se acollan á liña de traxectoria investigadora consolidada, as axudas serán de aplicación por un período de ata 4 anualidades, mediante o pagamento anual á institución á que pertenza a persoa que lidere o proxecto dunha contía máxima anual de 50.000 €. No caso dos proxectos que se acollan á liña de traxectoria investigadora emerxente, as axudas serán de aplicación por un período máximo de ata 5 anualidades, mediante o pagamento anual á institución a que pertenza a persoa que lidere o proxecto dunha contía máxima anual de 15.000 € para o ano 2023 e de 25.000 € para os anos 2024, 2025, 2026 e 2027.</p>
    <p>Para que se poidan atender gastos nunha anualidade é necesario que a persoa investigadora que lidera o proxecto manteña a vinculación laboral durante un mínimo de catro meses nese ano.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes será dun mes que se contará a partir do día seguinte ao da publicación da orde no <em>Diario Oficial de Galicia</em>.</p>
    <p>Santiago de Compostela, 30 de maio de 2023</p>
    <table>
     <tbody>
      <tr>
       <td><footer><p>O conselleiro de Cultura, Educación, Formación Profesional e Universidades<br>P.D. (Orde do 29 de xullo de 2022)<br>Manuel Vila López<br>Secretario xeral técnico da Consellería de Cultura, Educación, Formación Profesional e Universidades</p></footer></td>
       <td><footer><p>Francisco Conde López<br>Vicepresidente primeiro e conselleiro de Economía, Industria e Innovación e presidente da Axencia Galega de Innovación</p></footer></td>
      </tr>
     </tbody>
    </table>

