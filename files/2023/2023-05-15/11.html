---
date: '2023-05-15'
id: O150-050523-0001
page: 29992
number: 92
agency: Escola Galega de Administración Pública
section: III. Outras disposicións.
title: >-
  RESOLUCIÓN do 5 de maio de 2023 pola que se convocan cursos de linguaxe
  xurídica galega para o ano 2023, destinados ao persoal ao servizo da
  Administración de xustiza que preste servizos fóra da Comunidade Autónoma de
  Galicia.
range: Resolución
url: >-
  https://www.xunta.gal/dog/Publicados/2023/20230515/AnuncioO150-050523-0001_gl.html
---
<p>A Lei 3/1983, do 15 de xuño, de normalización lingüística, ao abeiro do disposto na Constitución española e no Estatuto de autonomía para Galicia, establece que o galego é lingua oficial das institucións da Comunidade Autónoma. En consonancia con isto, recoñéceselles aos cidadáns e ás cidadás o dereito de usalo, oralmente e por escrito, nas súas relacións coa Administración de xustiza. Ademais, para facer efectivo este dereito, encoméndaselles aos poderes públicos autonómicos que vaian capacitando progresivamente o persoal que traballa ao servizo da Administración de xustiza no uso do galego.</p>
    <p>Entre as funcións e as competencias da Secretaría Xeral de Política Lingüística figuran a promoción e o ensino da lingua galega, concretados, entre outros campos, na coordinación de formación de lingua galega dirixidos, entre outros colectivos, aos/ás funcionarios/as públicos/as. A capacitación lingüística en galego do persoal ao servizo das administracións públicas de Galicia tamén é un dos fins da Escola Galega de Administración Pública (en diante, EGAP), segundo establece a súa lei de creación (Lei 4/1987, do 27 de maio). </p>
    <p>A estrutura e o contido desta formación regúlase na Orde da Consellería de Educación e Ordenación Universitaria do 13 de xuño de 2011 pola que se regulan os cursos de linguaxe administrativa e xurídica galegas (DOG núm. 121, do 24 de xuño).</p>
    <p>Mediante convenio de colaboración entre a entón Consellería de Cultura, Educación e Universidade e a EGAP establécense as condicións polas que se rexerá a colaboración entre ambos os dous organismos para potenciar as actividades de normalización do uso do galego no campo da formación do persoal ao servizo da Administración de xustiza.</p>
    <p>Por todo isto,</p>
    <h2>RESOLVO:</h2>
    <p>Convocar, en colaboración coa Consellería de Cultura, Educación, Formación Profesional e Universidades, a través da Secretaría Xeral de Política Lingüística, un curso superior e un curso medio de linguaxe xurídica galega, cuxas bases, características e contido son detallados no anexo desta resolución.</p>
    <p>Santiago de Compostela, 5 de maio de 2023</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO</h2>
    <p>Primeira. Obxecto</p>
    <p>Co obxecto de impulsar a normalización lingüística na Administración de xustiza, convócase un curso de linguaxe xurídica galega nivel medio e un superior na modalidade de teleformación.</p>
    <p>O número de prazas de cada curso será de 25.</p>
    <p>Os cursos impartiranse segundo se indica a seguir:</p>
    <table>
     <tbody>
      <tr>
       <td colspan="4">FX23002 Curso medio de linguaxe xurídica galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Exame final</td>
      </tr>
      <tr>
       <td>Teleformación</td>
       <td>75</td>
       <td>4.9.2023 a 5.11.2023</td>
       <td>11.11.2023</td>
      </tr>
      <tr>
       <td colspan="4">FX23004 Curso superior de linguaxe xurídica galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Exame final</td>
      </tr>
      <tr>
       <td>Teleformación</td>
       <td>75</td>
       <td>4.9.2023 a 5.11.2023</td>
       <td>11.11.2023</td>
      </tr>
     </tbody>
    </table>
    <p>Segunda. Requisitos do persoal participante</p>
    <p>a) Os cursos van dirixido a maxistrados/as, xuíces, fiscais, secretarios/as xudiciais, médicos/as forenses, funcionarios/as dos corpos de xestión procesual e administrativa, de tramitación procesual e administrativa e de auxilio xudicial que na data desta resolución estean en situación de servizo activo (incluído permiso por parto ou maternidade, adopción ou acollemento ou excedencia polo coidado dun/dunha fillo/a ou dun/dunha familiar) fóra da Comunidade Autónoma de Galicia.</p>
    <p>b) Para acceder a estes cursos é necesario ter validado ou superado, na data de publicación desta resolución, algún dos cursos que se indican a seguir:</p>
    <p>Para optar ao curso superior:</p>
    <p>– O curso medio de linguaxe xurídica galega, ou o curso medio de linguaxe administrativa galega ou calquera dos cursos equivalentes a estes que se establecen no artigo 5.2 da Orde do 13 de xuño de 2011 pola que se regulan os cursos de linguaxe administrativa e xurídica galegas (DOG núm. 121, do 24 de xuño).</p>
    <p>Para optar ao curso medio:</p>
    <p>– O Celga 4, ou os cursos de iniciación e perfeccionamento de lingua galega, ou o curso básico de linguaxe administrativa galega, ou o curso básico de linguaxe xurídica ou o curso básico de linguaxe administrativa sanitaria, segundo se establece no artigo 3.4 da Orde do 13 de xuño de 2011 pola que se regulan os cursos de linguaxe administrativa e xurídica galegas (DOG núm. 121, do 24 de xuño).</p>
    <p>Terceira. Solicitudes</p>
    <p>a) O prazo de presentación de solicitudes será desde o día seguinte ao da publicación desta resolución no <em>Diario Oficial de Galicia</em> e ata o 26 de maio de 2023.</p>
    <p>b) O persoal que desexe participar nos cursos convocados nesta resolución deberá cubrir o formulario de matrícula telemática na páxina web da EGAP <a href="https://egap.xunta.gal/matricula">https://egap.xunta.gal/matricula</a>, e non son admisibles outras formas de solicitude. As solicitudes cubertas adecuadamente entenderanse presentadas na EGAP no enderezo da internet <a href="https://egap.xunta.gal/matricula">https://egap.xunta.gal/matricula</a> unha vez que se complete correctamente o proceso de matriculación. As persoas que, de seren seleccionadas, desexen recibir os correspondentes avisos deberán facilitar unha conta de correo electrónico e un número de teléfono móbil.</p>
    <p>No prazo de presentación de solicitudes establecido na letra a) desta base as persoas solicitantes deberán achegar por correo electrónico ao enderezo <a href="mailto:xestion.egap@xunta.gal">xestion.egap@xunta.gal</a>, xunto cunha copia do formulario de solicitude, a seguinte documentación:</p>
    <p>1. Documento que acredite a antigüidade na Administración de xustiza tomando como referencia a primeira toma de posesión.</p>
    <p>2. De ser o caso, a documentación complementaria que acredite circunstancias específicas (discapacidade, permiso de maternidade, etc.) para os efectos da selección.</p>
    <p>A falta de presentación destes documentos acreditativos dará lugar á exclusión da persoa solicitante.</p>
    <p>c) Os formularios poderán ser obtidos e cubertos desde as 8.00 horas da data de inicio do prazo de presentación de solicitudes e ata as 14.00 horas da data de finalización.</p>
    <p>d) Cada persoa só poderá solicitar un curso dos cursos convocados.</p>
    <p>e) A falsidade ou a ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>f) Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, non se axusten ao formulario de solicitude ou sexan presentadas fóra de prazo.</p>
    <p>g) As persoas solicitantes deberán dispor dun equipamento informático que cumpra os seguintes requisitos técnicos:</p>
    <p>– Un ordenador con conexión á internet.</p>
    <p>– Calquera navegador web actualizado.</p>
    <p>– A conta de correo electrónico especificada na solicitude.</p>
    <p>– Un micrófono.</p>
    <p>h) As dúbidas, as dificultades técnicas e mais as solicitudes de información serán atendidas pola EGAP a través dos números de teléfono 981 54 62 57, 981 54 62 54 e 981 54 63 35 en horario de atención ao público (das 9.00 ás 14.00 horas) ou no enderezo de correo electrónico <a href="mailto:xestion.egap@xunta.gal">xestion.egap@xunta.gal</a>. A EGAP adoptará as medidas necesarias para facilitar a presentación de solicitudes.</p>
    <p>Cuarta. Criterios de selección</p>
    <p>a) Os criterios selectivos que serán empregados son os seguintes:</p>
    <p>1. Antigüidade na Administración de xustiza tomando como referencia a primeira toma de posesión.</p>
    <p>2. Os empates desfaranse de acordo co resultado do sorteo a que se refire o artigo 9 do Regulamento de selección de persoal da Administración da Comunidade Autónoma de Galicia, aprobado polo Decreto 95/1991, do 20 de marzo (DOG núm. 58, do 25 de marzo).</p>
    <p>b) No caso de que non haxa un suficiente número de solicitantes que cumpran os requisitos dos cursos de linguaxe xurídica galega, poderá completarse o número de alumnos/as asignado co persoal ao servizo da Administración de xustiza que preste os seus servizos na Comunidade Autónoma de Galicia.</p>
    <p>Quinta. Publicación das relacións do alumnado seleccionado</p>
    <p>1. A EGAP publicará no enderezo <a href="https://egap.xunta.gal">https://egap.xunta.gal</a> unha relación das persoas seleccionadas para participar en cada curso, así como un número adecuado de reservas, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de dez (10) días desde a súa publicación, de acordo co artigo 68.1 da Lei 39/2015, do 1 de outubro, do procedemento administrativo común das administracións públicas.</p>
    <p>2. Transcorrido o prazo de alegacións, a EGAP publicará no enderezo <a href="https://egap.xunta.gal">https://egap.xunta.gal</a> a listaxe definitiva de persoas admitidas no curso. Contra esta listaxe poderase interpoñer recurso de alzada no prazo dun mes desde a dita publicación, de acordo co disposto polos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Sexta. Cambios ou substitucións na selección. A renuncia. A asistencia e o seguimento das actividades formativas</p>
    <p>1. En ningún caso serán admitidos cambios ou substitucións entre as persoas seleccionadas.</p>
    <p>a) As persoas seleccionadas poderán renunciar á actividade formativa. A renuncia debe ser comunicada por escrito á EGAP cunha antelación de tres (3) días ao inicio da actividade formativa. Na páxina web da Escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>b) As persoas que incumpran o prazo previsto pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade, agás que a renuncia teña algunha das seguintes causas:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos/das responsables dos centros directivos.</p>
    <p>– Por razóns de conciliación familiar.</p>
    <p>– Por outras causas xustificadas documentalmente.</p>
    <p>2. A asistencia e o seguimento das actividades formativas:</p>
    <p>a) É obrigatoria a asistencia puntual á proba final do curso.</p>
    <p>b) As faltas de asistencia:</p>
    <p>A falta de asistencia á proba de avaliación final deberá xustificarse documentalmente ante as persoas responsables do curso nun prazo máximo de dez (10) días naturais contados a partir do día da finalización do período lectivo do curso.</p>
    <p>c) As persoas que incumpran o previsto nas alíneas a) e b) perderán o dereito ao certificado de participación no curso.</p>
    <p>3. Seguimento das actividades:</p>
    <p>As persoas que non completen o 50 % das actividades e tarefas propostas pola titoría pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Sétima. Contido e avaliación dos cursos</p>
    <p>a) Os cursos terán unha duración de 75 horas cada un, e neles impartiranse os contidos sinalados na Orde do 13 de xuño de 2011 (DOG núm. 121, do 24 de xuño).</p>
    <p>b) A avaliación que se efectúe nestes cursos será progresiva e continua, e terá en conta, entre outros elementos, o dominio da materia e a realización das actividades e das tarefas propostas. Ao remate de cada curso outorgaráselles aos/ás participantes que superaron as distintas fases de avaliación un certificado de aproveitamento coa cualificación de apto expedido de forma conxunta pola Secretaría Xeral de Política Lingüística e pola EGAP.</p>
    <p>c) Para poder superar os cursos de linguaxe xurídica é necesario cumprir unha serie de requisitos obrigatorios na súa totalidade:</p>
    <p>– A adecuada realización das actividades programadas. O alumnado deberá realizar as seguintes actividades obrigatorias e avaliables:</p>
    <p>* Oito tarefas, segundo a disposición e as características que se determinen na guía didáctica do curso.</p>
    <p>* Todas as prácticas de autorresolución dispostas nos módulos da teoría.</p>
    <p>Estas actividades deben ser presentadas nos prazos estipulados na programación didáctica do curso, non facelo suporá a perda automática do dereito a participar na proba final presencial.</p>
    <p>– A realización de dúas probas finais, unha escrita e outra oral, de carácter presencial, que terán lugar nas dependencias da EGAP.</p>
    <p>Para adquirir o dereito ao diploma é necesario superar o conxunto das partes, actividades obrigatorias e probas finais do curso, segundo o sistema de avaliación establecido pola Secretaría Xeral de Política Lingüística, e cumprir os demais requisitos sinalados con anterioridade.</p>
    <p>Oitava. Expedición de certificados</p>
    <p>O certificado de aptitude do alumnado que supere os cursos será expedido de forma conxunta pola Secretaría Xeral de Política Lingüística e pola EGAP.</p>
    <p>Novena. Profesorado</p>
    <p>A Consellería de Cultura, Educación, Formación Profesional e Universidades, por proposta da Secretaría Xeral de Política Lingüística, designará o profesorado encargado de impartir os cursos de entre as persoas que estean na situación de execución provisional e/ou firme das sentenzas ditadas que declaran a súa condición de persoal laboral indefinido non fixo da Xunta de Galicia, e realizará todos os trámites legais necesarios para a súa incorporación, que se efectuará segundo a modalidade que en cada caso sexa pertinente.</p>
    <p>Décima. Normativa aplicable</p>
    <p>Todas as actividades que se realicen nestes cursos faranse en galego e ateranse, no tocante á normativa e ao uso correcto do idioma (tal e como determina a disposición adicional da Lei 3/1983, do 15 de xuño, de normalización lingüística), ao establecido pola Real Academia Galega na sesión plenaria do 12 de xullo do ano 2003. Respectarase escrupulosamente a toponimia oficial nos termos previstos no artigo 10 da Lei de normalización lingüística.</p>
    <p>Décimo primeira. Incidencias</p>
    <p>a) A EGAP e a Secretaría Xeral de Política Lingüística resolverán aquelas incidencias que poidan producirse no desenvolvemento e na xestión dos cursos, e poderán suprimir algún, ampliar novas edicións da programación ou programar outros cursos diferentes cando así veña exixido por circunstancias que afecten a súa organización ou docencia. Correspóndelle á EGAP, en colaboración coa Secretaría Xeral de Política Lingüística, prover canto sexa necesario para a execución e o cumprimento desta resolución.</p>
    <p>b) A EGAP e a Secretaría Xeral de Política Lingüística poderán modificar o desenvolvemento e os contidos dos cursos, as datas e os lugares, así como resolver todas as continxencias que poidan xurdir.</p>
    <p>c) No suposto de que o número de persoas admitidas sexa inferior ao 50 % das prazas convocadas, a EGAP e a Secretaría Xeral de Política Lingüística reservan para si o dereito a suspender, cancelar ou agrupar varias edicións dos cursos, caso en que empregarán os medios de notificación ás persoas interesadas previstos na normativa vixente.</p>
    <p>d) A realización dos cursos queda condicionada á existencia de crédito orzamentario axeitado e dispoñible e á autorización correspondente do gasto.</p>
    <p>e) As reclamacións presentadas en relación coa cualificación outorgada nas actividades formativas serán obxecto de estudo por unha comisión técnica de avaliación, formada pola persoa titular da Subdirección Xeral de Política Lingüística, a persoa encargada da coordinación dos cursos de linguaxes específicas e dúas persoas expertas da Secretaría Xeral de Política Lingüística. A comisión emitirá un informe que servirá de base para a resolución das reclamacións.</p>

