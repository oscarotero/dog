---
date: '2023-01-12'
id: G0532-281222-0004
page: 3633
number: 8
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 28 de decembro de 2022, da Dirección Xeral de Ordenación do
  Territorio e Urbanismo, pola que se fai pública a aprobación definitiva  da 
  modificación puntual das Normas subsidiarias de planeamento do Concello de
  Cangas para a reclasificación dun ámbito como solo urbano.
range: Resolución
url: >-
  https://www.xunta.gal/dog/Publicados/2023/20230112/AnuncioG0532-281222-0004_gl.html
---
<p>En cumprimento do disposto no artigo 82 da Lei 2/2016, do 10 de febreiro, do solo de Galicia, e nos artigos 144.18 e 199 do Decreto 143/2016, do 23 de setembro, polo que se aproba o seu regulamento, faise pública a aprobación da modificación puntual das normas subsidiarias de planeamento do Concello de Cangas, para a reclasificación dun ámbito como solo urbano, mediante Orde da Conselleira de Medio Ambiente, Territorio e Vivenda do 1 de decembro de 2022, que figura como anexo. Unha vez inscrita a devandita delimitación no Rexistro de Ordenación do Territorio e Planeamento Urbanístico de Galicia, a documentación íntegra, incluído o extracto ambiental, poderá consultarse na seguinte ligazón: </p>
    <p>https://cmatv.xunta.gal/rexistro-de-planeamento-urbanistico-de-galicia</p>
    <p>Así mesmo, o informe ambiental estratéxico e a demais documentación do procedemento de avaliación ambiental do referido plan poderá ser consultada na seguinte ligazón:</p>
    <p>https://cmatv.xunta.gal/plans-e-programas-por-tipoloxia?p_p_id=aaeTipology_WAR_aae&amp;p_p_lifecycle=0&amp;p_p_state=normal&amp;p_p_mode=view&amp;p_p_col_id=column-2&amp;p_p_col_count=1&amp;_aaeTipology_WAR_aae__spage=%2Fportlet_action%2Faae%2FdetalleProxecto%3Fid%3D2139&amp;_aaeTipology_WAR_aae_id=2139</p>
    <p>Santiago de Compostela, 28 de decembro de 2022</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>
    <h2>Orde de aprobación definitiva da modificación puntual das normas subsidiarias de planeamento do Concello de Cangas para a reclasificación dun ámbito como solo urbano (PTU-PO-18/119)</h2>
    <p>O Concello de Cangas remite a documentación relativa a esta modificación puntual de cara á súa aprobación definitiva, conforme o previsto nos artigos 60.13 e 60.16 da Lei 2/2016, do 10 de febreiro, do solo de Galicia (LSG) e nos artigos 144.13 e 144.16 do Decreto 143/2016, do 22 de setembro, polo que se aproba o seu regulamento (RLSG).</p>
    <p>Analizada a documentación achegada, asinada polo arquitecto Ángel Luis Monteoliva e con dilixencia de ter sido aprobada provisionalmente e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes:</p>
    <p>1. O Concello de Cangas conta cunhas Normas subsidiarias de planeamento municipal (NSP) aprobadas definitivamente o 20.12.1993 (Normativa BOP do 12.12.1994).</p>
    <p>2. Mediante Resolución do 15.1.2019 a Dirección Xeral de Calidade Ambiental e Cambio Climático formula o informe ambiental estratéxico desta modificación puntual e decide non sometela ao procedemento de avaliación ambiental estratéxica ordinaria (DOG do 4.2.2019, expediente 2018AAE2258).</p>
    <p>2. Constan informes municipais: técnico, do 22.8.2019, e informe xurídico e de secretaría, do 17.10.2019.</p>
    <p>4. A modificación puntual apróbase inicialmente por Acordo plenario do 25.10.2019, e sométese a información pública polo prazo de dous meses, mediante publicación no DOG do 12.12.2019 e no xornal Faro de Vigo do 26.11.2019.</p>
    <p>5. O concello solicitou os informes non autonómicos preceptivos. Constan informes da Axencia Estatal de Seguridade Aérea, do 3.4.2019; da Dirección Xeral de Aviación Civil, do 11.10.2019 e 16.10.2019; da Subdelegación do Goberno, do 24.1.2020; da Dirección Xeral de Política Enerxética e Minas, do 5.2.2020. Constan tamén informes da Dirección Xeral de Política Enerxética e Minas, do 25.11.2019 e 19.12.2019; da Dirección Xeral de Telecomunicacións e Tecnoloxías da Información, do 28.11.2019; da Subdirección Xeral de Patrimonio do Ministerio de Defensa, do 7.1.2020, e de Portos do Estado, do 16.12.2019.</p>
    <p>6. Segundo o establecido no artigo 60.7 da LSG foron solicitados informes sectoriais á Dirección Xeral de Ordenación do Territorio e Urbanismo (previsto no artigo 102 do Decreto 20/2011, do 10 de febreiro, polo que se aproba definitivamente o Plan de ordenación do litoral de Galicia, emitido o 13.5.2020); Dirección Xeral de Calidade Ambiental e Cambio Climático, do 13.1.2020; Dirección Xeral de Emerxencias e Interior, do 19.12.2019; Instituto de Estudos do Territorio, do 27.2.2020; Axencia Galega de Infraestruturas, do 9.3.2020, 15.6.2021 e 15 e 16.3.2022; Augas de Galicia, do 24 e 28.4.2020, e 9.4.2021; e Dirección Xeral de Patrimonio Cultural, do 25.5.2020.</p>
    <p>Deuse audiencia aos concellos limítrofes de Bueu e Moaña, sen que conste a resposta.</p>
    <p>7. Constan informes municipais: técnico, do 1.6.2022, e xurídico e do secretario, do 17.6.2022.</p>
    <p>8. O Pleno da Corporación aprobou provisionalmente a MP en sesión do 29.7.2022.</p>
    <p>II. Obxecto e descrición da modificación puntual:</p>
    <p>A modificación puntual ten por obxecto:</p>
    <p>1. A reclasificación duns terreos clasificados actualmente como solo de núcleo rural urbano, e que pasan a clasificarse como solo urbano consolidado, en cumprimento do artigo 17.a) da LSG. </p>
    <p>Unha parte do ámbito ordenarase mediante a ordenanza 6 de solo urbano residencial e terciario en edificación aberta (URTA); e outra parte coa ordenanza 7 de solo urbano residencial de vivenda familiar en edificación intensiva (URFI).</p>
    <p>A modificación proposta afecta o cuarteirón definido pola avenida da Coruña, rúa da Torre, ramal Paraíso, rúa paraíso e rúa da Ensinanza, cunha superficie de 17.634,00 m2.</p>
    <p>2. A modificación normativa da regulación de Usos das NSP, coa finalidade de adaptar a definición do uso comercial á lexislación de comercio de Galicia e ás novas formas e tipoloxías de establecementos comerciais; e da ordenanza 7 de solo urbano residencial de vivenda familiar en edificación intensiva (URFI). Preténdese facilitar a implantación de establecementos comerciais de mediano tamaño.</p>
    <p>Tras a emisión do informe sectorial da Dirección Xeral de Patrimonio Cultural óptase por modificar tanto a definición de uso comercial como a da ordenanza 7 (URFI) unicamente no ámbito delimitado pola presente modificación puntual.</p>
    <p>III. Análise e consideracións:</p>
    <p>1. A razón de interese público en que se xustifica a modificación puntual, segundo o establecido no artigo 83.1 da LSG e o 200.1 do RLSG, acredítase pola necesidade de adaptar a regulación do uso comercial e habilitar solo capaz de acoller usos residenciais e comerciais que compensen o déficit de solo ordenado axeitado.</p>
    <p>2. Analizada a documentación achegada en relación coas cuestións recollidas no informe emitido pola Dirección Xeral de Urbanismo no trámite de consultas previsto no artigo 60.4 da LSG, cómpre sinalar:</p>
    <p>– Deberase completar a urbanización da vía proposta na zona Norte do ámbito detallando a conexión da rúa da Torre co ramal Paraíso e prevendo as instalacións de iluminación.</p>
    <p>– Na nova redacción do uso comercial e da Ordenanza 7 de solo urbano residencial de vivenda familiar en edificación intensiva (URFI) terase en conta que:</p>
    <p>* O mantemento da mesma denominación nestas novas ordenanzas que a empregada para o resto do concello pode inducir a erros, debendo darlle un nome específico e diferenciado.</p>
    <p>* Non se harmoniza a definición do uso comercial e dos usos compatibles co establecido na definición de usos de RLSG.</p>
    <p>* Dado que a regulación do uso comercial e da ordenanza de solo urbano son específicas para este ámbito, non se xustifica a definición das categorías 3ª e 4ª do uso comercial, cando no ámbito unicamente se permiten as categorías 1ª e 2ª deste uso comercial.</p>
    <p>* A autorización de construción de sotos, semisotos e edificacións adxectivas sen computar edificabilidade contradí o regulado no artigo 41.4 da LSG, polo que deben computarse todas as superficies edificables de carácter lucrativo, coa única excepción das superficies construídas no subsolo con destino a rochos de superficie inferior a 10 m2 vinculados ás vivendas do edificio, a aparcadoiros ou a instalacións de servizo como as de calefacción, electricidade, gas ou análogas.</p>
    <p>– Entre a documentación dilixenciada achegada xúntanse planos de información sen tratar e que non se inclúen no índice de planos da memoria. Esta documentación deberá integrarse na documentación da modificación puntual de xeito ordenado e figurar no índice, ou eliminarse do documento. En todo caso, os documentos da modificación puntual debidamente asinados e dilixenciados deben estruturarse segundo as carpetas previstas no índice que se achegue.</p>
    <p>3. En relación cos informes sectoriais emitidos, son favorables ou déuselles cumprimento, salvo no establecido no informe da Axencia Galega de Infraestruturas do 15.3.2022 e 16.3.2022, que é favorable condicionado aos condicionantes que sinala, que non constan cumprimentados no documento aprobado provisionalmente, nin achega o plano ID-04 requirido.</p>
    <p>4. Integrarase no documento Memoria e normativa o informe de contestación ao informe de abril de 2020 de Augas de Galicia.</p>
    <p>A competencia para resolver a aprobación definitiva do planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60.16, 61.1, 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da consellería.</p>
    <p>IV. Resolución:</p>
    <p>En consecuencia, e ao abeiro do disposto nos artigos 83 e 60.16 da LSG,</p>
    <h2>RESOLVO:</h2>
    <p>1. Outorgar a aprobación definitiva á modificación puntual das Normas subsidiarias de planeamento municipal do Concello de Cangas para a reclasificación dun ámbito como solo urbano, condicionada ao cumprimento do establecido nos puntos III.2, III.3 e III.4 anteriores.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a MP no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no BOP a Normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao concello.</p>
    <p>5. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>

