---
date: '2023-01-03'
id: G0533-211222-0003
page: 371
number: 2
agency: Consellería de Infraestruturas e Mobilidade
section: VI. Anuncios. a) Administración autonómica.
title: >-
  ANUNCIO do 21 de decembro de 2022, da Dirección Xeral de Mobilidade, polo que
  se someten ao trámite de información pública o proxecto de trazado do eixe de
  mobilidade sustentable en Santiago de Compostela, treito Estación
  Intermodal-San Caetano, actuación financiada polo Plan de recuperación,
  transformación e resiliencia, financiado pola Unión Europea-NextGenerationEU,
  de clave AC/22/088.06, así como a relación individual de bens, dereitos e
  propietarios afectados polo proxecto referido.
range: Anuncio
url: >-
  https://www.xunta.gal/dog/Publicados/2023/20230103/AnuncioG0533-211222-0003_gl.html
---
<p>Antecedentes:</p>
    <p>Mediante a Resolución da Secretaría Xeral Técnica da Consellería de Infraestruturas e Mobilidade, do 7 de outubro de 2021, e a súa posterior modificación do 28 de outubro de 2022, encoméndase á Axencia Galega de Infraestruturas a xestión técnica dos proxectos referidos a actuacións de fomento da mobilidade sustentable en contornos urbanos e metropolitanos.</p>
    <p>Por Resolución do director da Axencia Galega de Infraestruturas, do 12 de decembro de 2022, realizouse a aprobación técnica previa do trazado do proxecto de mobilidade sustentable eixe de mobilidade sustentable en Santiago de Compostela, treito Estación Intermodal-San Caetano, de clave AC/22/088.06, no municipio de Santiago de Compostela (A Coruña), que se tramitará segundo o disposto no artigo 19 e seguintes da Lei 18/2021, do 27 de decembro, de medidas fiscais e administrativas.</p>
    <p>Considerando o exposto e o establecido na normativa vixente,</p>
    <h2>ACORDO:</h2>
    <p>Primeiro. Someter ao trámite de información pública o proxecto de trazado referenciado para que as persoas que o consideren oportuno poidan formular, por escrito dirixido á Axencia Galega de Infraestruturas, as alegacións que consideren convenientes relativas á concepción global da actuación e das distintas alternativas analizadas, se é o caso, de acordo co disposto no artigo 21 da Lei 18/2021, do 27 de decembro, de medidas fiscais e administrativas.</p>
    <p>Segundo. Someter ao trámite de información pública a relación individual de bens, dereitos e propietarios afectados polo proxecto, descritos na relación anexa, para que calquera persoa poida achegar por escrito os datos oportunos para rectificar posibles erros da relación publicada ou opoñerse, por razóns de fondo ou forma, á necesidade da ocupación. Neste caso, indicará os motivos polos que deba considerarse preferente a ocupación doutros bens ou a adquisición doutros dereitos distintos e non comprendidos na relación, como máis conveniente ao fin que se persegue, de acordo co disposto nos artigos 17, 18 e 19 da Lei do 16 de decembro de 1954 sobre expropiación forzosa.</p>
    <p>Terceiro. O prazo para presentar alegacións será de trinta (30) días hábiles contados desde o seguinte ao da publicación deste anuncio no Diario Oficial de Galicia.</p>
    <p>A documentación que compón o proxecto estará á disposición da cidadanía na sede central da Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas da Coruña (rúa Vicente Ferrer, 2, 15071 A Coruña) e na Casa do Concello de Santiago de Compostela (Pazo de Raxoi, praza do Obradoiro, 15705 Santiago de Compostela).</p>
    <p>Así mesmo, estará dispoñible na páxina web da Consellería de Infraestruturas e Mobilidade: https://infraestruturasemobilidade.xunta.gal/transparencia/procedementos-informacion-publica/outros-expedientes, a seguinte documentación:</p>
    <p>• A documentación íntegra do proxecto.</p>
    <p>• Un extracto do documento cos obxectivos, localización e descrición da actuación.</p>
    <p>Santiago de Compostela, 21 de decembro de 2022</p>
    <footer><p>Ignacio Maestro Saavedra<br>Director xeral de Mobilidade</p></footer>

