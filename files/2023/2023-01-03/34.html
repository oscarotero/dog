---
date: '2023-01-03'
id: C3K1-191222-0001
page: 415
number: 2
agency: Consellería de Sanidade
section: VI. Anuncios. a) Administración autonómica.
title: >-
  RESOLUCIÓN do 14 de decembro de 2022 pola que se aproba o expediente de
  información pública e definitivamente o proxecto de expropiación do novo
  complexo hospitalario da Coruña, fase 1.1, de clave AC/21/215.30.3.
range: Resolución
url: >-
  https://www.xunta.gal/dog/Publicados/2023/20230103/AnuncioC3K1-191222-0001_gl.html
---
<p>1. Antecedentes de feito:</p>
    <p>Primeiro. O obxecto do proxecto é a demolición do actual Hospital de Pacientes e a execución dun novo, dentro do ámbito do futuro complexo hospitalario. Por isto, faise necesaria a adquisición dunha porción de terreo lindeiro coa parcela onde se levará a cabo a actuación, que é precisa para a execución da obra.</p>
    <p>Segundo. Pola Resolución do conselleiro de Sanidade do 17 de marzo de 2021, encoméndase á Axencia Galega de Infraestruturas a xestión técnica da execución do novo hospital, e entre as tarefas encomendadas está a xestión das expropiacións.</p>
    <p>Terceiro. No<em> Diario Oficial de Galicia</em> núm 197, do 17 de outubro de 2022, publicouse a Resolución do 5 de outubro de 2022 pola que se somete ao trámite de información pública o proxecto de expropiación do novo complexo hospitalario da Coruña, fase 1.1, de clave AC/21/215.30.3, así como a relación individual de bens, dereitos e propietarios afectados. </p>
    <p>Cuarto. O 14 de decembro de 2022, a Axencia Galega de Infraestruturas, propón aprobar a información pública e o proxecto de expropiación do proxecto de referencia, mantendo a relación de bens e dereitos, e indicando que os aspectos referentes á valoración serán analizados nunha fase posterior da expropiación.</p>
    <p>2. Fundamentos de dereito:</p>
    <p>Primero. O conselleiro de Sanidade, como autoridade superior da consellería, desempeña e exerce as competencias que lle confiren a Lei 1/1983, do 22 de febreiro, de normas reguladoras da Xunta e a súa Presidencia, a Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e demais normativa de aplicación.</p>
    <p>Segundo. O artigo 101 da Lei 8/2008, do 10 de xullo, de saúde de Galicia, establece que a declaración de utilidade pública enténdese implícita en toda expropiación relativa a obras e servizos que sexan competencia do Servizo Galego de Saúde para o cumprimento das funcións e a consecución dos fins fixados pola lei. A adquisición dos terreos é realizada pola Consellería de Sanidade; o Servizo Galego de Saúde, organismo autónomo de carácter administrativo, é o beneficiario da expropiación, coas consecuencias legais derivadas destas posicións xurídicas. </p>
    <p>De acordo con todo o exposto, </p>
    <h2>RESOLVO:</h2>
    <p>Aprobar a información pública e o proxecto de expropiación do novo complexo hospitalario universitario da Coruña, fase 1.1, de clave AC/21/215.30.3, mantendo a relación de bens e dereitos. Os aspectos referentes á valoración serán analizados nunha fase posterior da expropiación.</p>
    <p>Santiago de Compostela, 14 de decembro de 2022</p>
    <footer><p>Julio García Comesaña<br>Conselleiro de Sanidade</p></footer>

