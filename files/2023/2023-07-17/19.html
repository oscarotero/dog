---
date: '2023-07-17'
id: G0691-070723-0003
page: 43812
number: 135
agency: 'Vicepresidencia Segunda e Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ACORDO do 7 de xullo de 2023 polo que se inicia o procedemento para a
  elaboración do Plan de xestión do monumento natural A Carballa da Rocha, no
  concello de Rairiz de Veiga (Ourense).
range: Acordo
url: >-
  https://www.xunta.gal/dog/Publicados/2023/20230717/AnuncioG0691-070723-0003_gl.html
---
<p>A Carballa da Rocha é un fermoso exemplar de <em>Quercus robur L.</em> de notables dimensións que se atopa no lugar da Touza, na parroquia da Saínza, no concello de Rairiz de Veiga, na comarca da Limia (provincia de Ourense). </p>
    <p>Atendendo tanto á singularidade da árbore como á contorna en que está, onde abondan outros exemplares de carballo de grandes dimensións, o 23 de marzo de 2007 publicouse no <em>Diario Oficial de Galicia</em> (núm. 59) o Decreto 45/2007, do 1 de marzo, polo que se declara monumento natural A Carballa da Rocha, no concello de Rairiz da Veiga, por ser merecedora dunha protección especial. Este monumento natural conta cunha superficie aproximada de 0,64 hectáreas.</p>
    <p>Tal e como se indica no decreto de declaración, A Carballa da Rocha eríxese nunha formación arbórea de notoria singularidade e beleza, amosando interese científico, cultural e paisaxístico. Presenta un fuste impresionante, cunha circunferencia normal do tronco de 6,25 m e unha circunferencia basal de 12,30 m. O tronco bifúrcase á altura de 6,3 m en dúas grandes pólas. O diámetro da súa copa é de 27,05 m e a súa superficie de 574,38 m2. Acada a excepcional altura de 31,3 m e estímaselle unha idade de entre 250 e 500 anos.</p>
    <p>O artigo 25 da Lei 5/2019, do 2 de agosto, do patrimonio natural e da biodiversidade de Galicia, establece que os monumentos naturais son espazos ou elementos da natureza constituídos basicamente por formacións de notoria singularidade, rareza e beleza que merecen ser obxecto dunha protección especial. Considéranse tamén monumentos naturais os elementos que fosen expresamente declarados como árbores senlleiras e monumentais, formacións xeolóxicas, xacementos paleontolóxicos e mineralóxicos, estratotipos e demais elementos da xea que reúnan un interese especial pola singularidade ou a importancia dos seus valores científicos, culturais ou paisaxísticos.</p>
    <p>Nos monumentos naturais limitarase, con carácter xeral, a explotación dos recursos, agás cando esta explotación sexa plenamente coherente coa conservación dos valores que se pretenden protexer conforme o establecido nas súas normas de declaración ou xestión, ou naqueles casos en que, por razóns de investigación ou conservación ou por tratarse de actividades económicas compatibles cun mínimo impacto e que contribúan ao benestar socioeconómico ou da poboación, se permita a devandita explotación, logo de autorización administrativa.</p>
    <p>Segundo indica o artigo 59 da mesma lei, os monumentos naturais contarán cun instrumento de planificación propio, denominado Plan de xestión, no cal se establecerá o réxime de usos e actividades permisibles, así como as limitacións que se consideren necesarias para a conservación da xeodiversidade, dos hábitats e das especies.</p>
    <p>O artigo 61 da lei establece que a tramitación do Plan de xestión correspóndelle á consellería competente en materia de conservación do patrimonio natural e a súa aprobación realizarase consonte o disposto nos artigos 40 e 41.</p>
    <p>Segundo o recollido na disposición transitoria segunda da Lei 7/2022, do 27 de decembro, de medidas fiscais e administrativas, a tramitación dos plans de xestión en espazos naturais protexidos declarados ao amparo da Lei 9/2001, do 21 de agosto, de conservación da natureza que carezan dos citados instrumentos de planificación e que non iniciasen a súa tramitación con anterioridade á data de entrada en vigor desta lei, realizarase tras o acordo de inicio da persoa titular da consellería competente en materia de conservación do patrimonio natural, mediante o procedemento sinalado no artigo 40.5 da Lei 5/2019, do 2 de agosto, axustándose o contido do instrumento de planificación ao previsto no artigo 60.1, no caso dos plans de xestión.</p>
    <p>O instrumento de planificación aprobarase mediante decreto do Consello da Xunta de Galicia, por proposta da consellería competente en materia de conservación do patrimonio natural.</p>
    <p>Dado que ese espazo foi declarado monumento natural mediante o Decreto 45/2007, do 1 de marzo, unicamente corresponde desenvolver a tramitación e aprobación do instrumento de planificación específico.</p>
    <p>En virtude do establecido anteriormente,</p>
    <h2>ACORDO:</h2>
    <p>Primeiro. Iniciar o procedemento para a elaboración do Plan de xestión do monumento natural A Carballa da Rocha e do anteproxecto de decreto para a súa aprobación.</p>
    <p>Segundo. Encomendar a súa tramitación á Dirección Xeral de Patrimonio Natural.</p>
    <p>Santiago de Compostela, 7 de xullo de 2023</p>
    <footer><p>Ángeles Vázquez Mejuto<br>Vicepresidenta segunda e conselleira de Medio Ambiente, Territorio e Vivenda</p></footer>

