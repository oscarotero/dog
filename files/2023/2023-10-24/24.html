---
date: '2023-10-24'
id: G0692-180923-0014
page: 58526
number: 202
agency: 'Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 14 de setembro de 2023, da Dirección Xeral de Planificación
  Enerxética e Recursos Naturais, pola que se outorga a autorización
  administrativa previa e se aproba o proxecto de execución da infraestrutura
  gasista consistente no desprazamento da tubaxe Ac. DN-6” (MOP 16 bar) da rede
  RAA-I022.4 e instalación de sistemas de mitigación de corrente no tramo
  Rante-Seixalbo, localizada no concello de Ourense e promovida por Nedgia, S.A.
  (expediente IN627A 2023/1-0).
range: Resolución
url: >-
  https://www.xunta.gal/dog/Publicados/2023/20231024/AnuncioG0692-180923-0014_gl.html
---
<p>Feitos:</p>
    <p>1. O 14.3.2023 Nedgia, S.A. presentou ante a Dirección Xeral de Planificación Enerxética e Recursos Naturais (en diante, DXPERN) a solicitude de autorización administrativa e de aprobación do proxecto de execución da infraestrutura gasista consistente no desprazamento da tubaxe Ac. DN-6” (MOP 16 bar) da rede RAA-I022.4 e instalación de sistemas de mitigación de corrente no tramo Rante-Seixalbo, localizada no termo municipal de Ourense (provincia de Ourense), á cal se lle asignou o número de expediente IN627A 2023/1-0.</p>
    <p>Con esta solicitude xuntouse a seguinte documentación técnica:</p>
    <p>– Proxecto de execución denominado Proxecto de desprazamento da tubaxe Ac. DN-6” (MOP 16 bar) da rede RAA-I022.4 e instalacións de sistemas de mitigación de corrente no tramo Rante-Seixalbo no termo municipal de Ourense (provincia de Ourense), asinado o 8.3.2023 pola enxeñeira técnica industrial Alejandra Risco Barba (colexiada nº 25.430 do COETIM).</p>
    <p>– Declaración responsable asinada o 1.2.2023 pola técnica proxectista sobre o dito proxecto, exixida no artigo 19 do Decreto 51/2022, do 17 de marzo, polo que se actualiza a normativa en materia de seguridade industrial na Comunidade Autónoma de Galicia para a súa adaptación á Directiva 2006/123/CE do Parlamento Europeo e do Consello, do 12 de decembro de 2006, relativa aos servizos no mercado interior (DOG núm. 65, do 1 de abril).</p>
    <p>– Separatas técnicas do dito proxecto para as seguintes entidades afectadas nos seus bens ou dereitos polo dito proxecto: Concello de Ourense, Administrador de Infraestructuras Ferroviarias (ADIF), Axencia de Infraestruturas de Galicia (AXI), UFD Distribución Electricidad, S.A. e Telefónica de España, S.A.U.</p>
    <p>– Certificado asinado o 23.2.2023 polo ADIF sobre a dispoñibilidade dos terreos necesarios para a execución do dito proxecto. </p>
    <p>Segundo se desprende do dito proxecto, prevese o desprazamento da rede existente de gas natural RAA-I022.4, propiedade de Nedgia, S.A., e a instalación do sistema de mitigación de corrente no tramo Rante-Seixalbo, dentro do termo municipal de Ourense (provincia de Ourense), para evitar o solapamento da dita rede coa obra proxectada polo ADIF denominada Plataforma de integración urbana e acondicionamento da rede ferroviaria de Ourense/túnel de Rante-conexión Seixalbo. Proxéctanse as seguintes instalacións:</p>
    <p>– Desprazamento: 252 m de condución de aceiro DN 6”, en MOP 16 bar.</p>
    <p>– Elementos auxiliares: 2 válvulas de seccionamiento DN 6”.</p>
    <p>– Sistema de mitigación de corrente.</p>
    <p>2. O 25.5.2023 a DXPERN ditou resolución pola que se someteu a información pública a solicitude de autorización administrativa e aprobación do proxecto de execución do referido expediente.</p>
    <p>Esta resolución publicouse no Diario Oficial de Galicia número 111, do 13.6.2023, no Boletín Oficial da provincia de Ourense número 138, do 17.6.2023, e nos xornais La Voz de Galicia, do 15.6.2023, e La Región, do 15.6.2023. Así mesmo, estivo exposta, xunto coa documentación sometida a información pública, nas dependencias da DXPERN e da Xefatura Territorial de Ourense desta consellería (en diante, Xefatura Territorial), así como no portal de transparencia desta consellería.</p>
    <p>Durante o período de información pública non se presentaron alegacións ao proxecto.</p>
    <p>3. O 29.5.2023 a DXPERN trasladou as separatas técnicas do referido proxecto de execución, para os efectos de obter o seu informe ao respecto, ás seguintes entidades con bens ou dereitos afectados por el: Concello de Ourense, ADIF, AXI, UFD Distribución Electricidad, S.A. e Telefónica de España, S.A.U.</p>
    <p>A respecto das entidades que presentaron escritos en que manifestaban a súa conformidade e/ou fixaban o seu condicionado técnico (ADIF, AXI, UFD e Telefónica), a DXPERN deu traslado deles a Nedgia, S.A., que presentou a súa conformidade con estes.</p>
    <p>A respecto das entidades que non contestaron a petición de informe nin a súa reiteración (Concello de Ourense), sen prexuízo da autorización que lles corresponda outorgar, enténdese a súa conformidade coa autorización da infraestrutura gasista proxectada, de acordo co disposto nos artigos 80 e 84 do Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural.</p>
    <p>4. O 13.6.2023 a xefatura territorial remitiulle á DXPERN, en contestación á súa petición, a seguinte documentación para incorporar ao referido expediente:</p>
    <p>– Certificado expedido o 13.7.2023 polos servizos técnicos da xefatura territorial, en que se certifica que o referido proxecto estivo exposto nas súas oficinas, durante 20 días desde a publicación no DOG da resolución de información pública, e que non se presentaron alegacións ao respecto.</p>
    <p>– Informe emitido o 13.6.2023 polos servizos técnicos da xefatura territorial, de carácter favorable, para os efectos do disposto nos artigos 81 e 84 do Real decreto 1434/2002, do 27 de decembro.</p>
    <p>Consideracións legais e técnicas:</p>
    <p>1. A DXPERN é competente para resolver este expediente, de conformidade co disposto no Decreto 59/2023, do 14 de xuño, polo que se establece a estrutura orgánica da Xunta de Galicia (DOG núm. 113, do 15.6.2023) e no artigo 28 do Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG núm. 126, do 4.7.2022), en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; e coa Orde da Consellería de Industria e Comercio do 30.11.1999 sobre a tramitación de autorizacións administrativas das canalizacións de gas (DOG núm. 244, do 21.12.1999).</p>
    <p>2. O referido expediente tramitouse de acordo co procedemento establecido no título IV do Real decreto 1434/2002, do 27 de decembro, en cumprimento do disposto na disposición adicional primeira do Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1.2.2017).</p>
    <p>De acordo con todo o anterior,</p>
    <h2>RESOLVO:</h2>
    <p>1. Outorgar a autorización administrativa previa para a infraestrutura gasista consistente no desprazamento da tubaxe Ac. DN-6” (MOP 16 bar) da rede RAA-I022.4 e instalación de sistemas de mitigación de corrente no tramo Rante-Seixalbo, localizada no termo municipal de Ourense (provincia de Ourense) e promovida por Nedgia, S.A. (expediente IN627A 2023/1-0).</p>
    <p>2. Aprobar o proxecto de execución da citada infraestrutura gasista titulado Proxecto de desprazamento da tubaxe Ac. DN-6” (MOP 16 bar) da rede RAA-I022.4 e instalacións de sistemas de mitigación de corrente no tramo Rante-Seixalbo no termo municipal de Ourense (provincia de Ourense).</p>
    <p>Todo isto de acordo coas seguintes condicións:</p>
    <p>1. A empresa promotora, Nedgia, S.A., constituirá no prazo de dous meses, contados desde o momento do outorgamento da autorización, unha fianza por valor de 6.079,18 €, importe do 2 % do orzamento das instalacións, para garantir o cumprimento das súas obrigas, conforme o previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro. A devandita fianza constituirase na Caixa Xeral de Depósitos da Consellería de Facenda e Administración Pública da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez que se formalice a acta de posta en marcha das instalacións.</p>
    <p>2. As instalacións que se autorizan realizaranse de acordo coas especificacións e planos que figuran no proxecto presentado pola empresa promotora, Nedgia, S.A., titulado Proxecto de desprazamento da tubaxe Ac. DN-6” (MOP 16 bar) da rede RAA-I022.4 e instalacións de sistemas de mitigación de corrente no tramo Rante-Seixalbo no termo municipal de Ourense (provincia de Ourense), e asinado o 8.3.2023 pola enxeñeira técnica industrial Alejandra Risco Barba (colexiada nº 25.430 do COETIM); nel figura un orzamento sen IVE de 303.958,76 €.</p>
    <p>3. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos coas súas instrucións técnicas complementarias e as normas que os completan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>4. Para introducir modificacións nas instalacións que afecten datos básicos do proxecto será necesaria a autorización previa da DXPERN; non obstante, a xefatura territorial poderá autorizar as modificacións de detalle do proxecto que resulten procedentes, e deberalle comunicar á DXPERN todas as resolucións que dite en aplicación da citada facultade.</p>
    <p>5. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a empresa promotora deberá presentar a solicitude de posta en servizo ante a xefatura territorial, que deberá expedila tras as comprobacións técnicas que considere oportunas.</p>
    <p>6. En canto aos bens e dereitos afectados polas instalacións que se autorizan e adscritos ás distintas administracións, organismos ou empresas de servizo público ou de servizos de interese xeral, a empresa promotora realizará os correspondentes cruzamentos e afeccións de acordo cos condicionados e informes emitidos por estes.</p>
    <p>7. O incumprimento das condicións e requisitos establecidos nesta resolución ou a variación substancial dos orzamentos que determinaron a súa adopción poderán dar lugar á súa revogación, logo de audiencia ao promotor, de conformidade co disposto no artigo 73.6 da Lei 34/1998, do 7 de outubro.</p>
    <p>8. Esta resolución adóptase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da referida infraestrutura gasista, en especial as relativas á ordenación do territorio e o ambiente, tal e como dispón o título IV do Real decreto 1434/2002, do 27 de decembro.</p>
    <p>9. Esta resolución publicarase no Diario Oficial de Galicia e no Boletín Oficial da provincia de Ourense, de acordo co establecido no artigo 81.5 do Real decreto 1434/2002, do 27 de decembro.</p>
    <p>Contra a presente resolución, que non é definitiva na vía administrativa, poderase interpor recurso de alzada ante o conselleiro de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que as persoas interesadas poidan interpor calquera outro recurso que consideren pertinente.</p>
    <p>Santiago de Compostela, 14 de setembro de 2023</p>
    <footer><p>Pablo Fernández Vila<br>Director xeral de Planificación Enerxética<br>e Recursos Naturais</p></footer>

