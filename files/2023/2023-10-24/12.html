---
date: '2023-10-24'
id: G0597-191023-0006
page: 58503
number: 202
agency: Consellería de Facenda e Administración Pública
section: IV. Oposicións e concursos.
title: >-
  RESOLUCIÓN do 19 de outubro de 2023, do tribunal encargado de cualificar o
  proceso selectivo extraordinario de estabilización derivado da Lei 20/2021, do
  28 de decembro, pola quenda de acceso libre e mediante o sistema de
  concurso-oposición, para o ingreso no corpo facultativo de grao medio de
  Administración especial da Administración xeral da Comunidade Autónoma de
  Galicia, subgrupo A2, escala de técnicos facultativos, especialidade
  educador/a infantil, convocado pola Resolución do 22 de decembro de 2022
  (Diario Oficial de Galicia número 245, do 27 de decembro), pola que se dá
  publicidade de diversos acordos.
range: Resolución
url: >-
  https://www.xunta.gal/dog/Publicados/2023/20231024/AnuncioG0597-191023-0006_gl.html
---
<p>O tribunal nomeado pola Resolución do 17 de xullo de 2022 (DOG núm. 140, do 24 de xullo) para cualificar este proceso selectivo</p>
    <h2>ACORDOU:</h2>
    <p>Primeiro. Ao abeiro do previsto na base III.1.2.7 da convocatoria, en sesión que tivo lugar o 16 de outubro de 2023, logo de revisar as reclamacións presentadas, anular a pregunta 125. O seu lugar pasa a ser ocupado pola pregunta número 148. As restantes reclamacións desestímanse na súa totalidade.</p>
    <p>Segundo. De conformidade co disposto na base II.1.1.1 da convocatoria, o primeiro exercicio da fase de oposición cualificarase de 0 a 30 puntos e para superalo será necesario obter un mínimo de quince (15) puntos.</p>
    <p>Para estes efectos, de acordo co disposto na citada base, con corrección de erros publicada o 31 de marzo de 2023 (DOG núm. 64, do 31 de marzo), mediante a Resolución deste tribunal do 18 de setembro de 2023 deuse publicidade dos parámetros para a cualificación do primeiro exercicio, que establecen que superarán o exercicio as persoas aspirantes presentadas que acaden as mellores puntuacións ata completar un número máximo de persoas aspirantes determinado polo resultado de multiplicar por catro o número de prazas convocadas, sempre que logren, en cada unha das partes do exercicio, o mínimo do 50 % das respostas correctas (despois de feitos os descontos correspondentes) ou, subsidiariamente, un mínimo do 40 % das respostas correctas, en cada unha das partes, despois de feitas as deducións por respostas incorrectas, que descontarán un cuarto dunha pregunta correcta; as preguntas non contestadas non penalizan nin reciben puntuación. </p>
    <p>O criterio expresado de obtención dunha porcentaxe mínima de acertos en cada unha das dúas partes está referido á primeira parte de contido teórico (30 preguntas) e á segunda parte de contido teórico e práctico (110 preguntas), sen que sexa posible compensar os acertos que excedan nunha parte cos que falten na outra. </p>
    <p>Todas as persoas aspirantes con idéntica puntuación a aquela persoa aprobada que marque o corte considéranse igualmente aprobadas, aínda que se superase o número de aspirantes antes indicado.</p>
    <p>Asignaráselles a valoración de 15 puntos ás persoas aspirantes que obteñan unha nota equivalente á nota de corte fixada. O resto das persoas declaradas aptas terá unha cualificación distribuída entre os 15 e os 30 puntos, proporcional ao número de respostas correctas. As persoas aspirantes que non superen o exercicio serán declaradas non aptas.</p>
    <p>Terceiro. Realizada a corrección dos exames na sesión do 17 de outubro de 2023 de acordo coas normas e criterios anteriores, e feitas as deducións segundo o establecido na base II.1.1.1 da convocatoria, acadou a puntuación mínima de 15 puntos un total de 17 persoas aspirantes, e fixouse en 56 o número de respostas correctas para lograr a dita puntuación (12 da primeira parte e 44 da segunda parte do exercicio). Para obter o número de persoas aptas foi preciso aplicar o criterio subsidiario do mínimo do 40 % de respostas correctas netas en cada unha das partes, común e específica. As persoas que non acadaron a porcentaxe mínima nalgunha das partes non son cualificadas por non ser posible asignar unha puntuación homologable á do resto das persoas aspirantes.</p>
    <p>Cuarto. Publicar no portal web corporativo funcionpublica.xunta.gal as puntuacións obtidas polas persoas aspirantes que superaron o primeiro exercicio do proceso selectivo, así como a relación daquelas que non acadaron os mínimos establecidos na base III.1.1.1. da convocatoria.</p>
    <p>Quinto. De acordo co disposto na base III.1.2.8 da convocatoria, no prazo de dez (10) días hábiles, contados desde o día seguinte ao de publicación desta resolución no <em>Diario Oficial de Galicia</em>, as persoas aspirantes poderán formular as alegacións que consideren oportunas ás puntuacións, que se presentarán a través da aplicación Fides (https://fides.xunta.gal).</p>
    <p>Sexto. De acordo co disposto na base V.13 da orde de convocatoria, contra este acordo poderase interpor recurso de alzada ante o conselleiro de Facenda e Administración Pública, nos termos previstos nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 19 de outubro de 2023</p>
    <footer><p>Manuel Lage Cobas<br>Presidente do tribunal</p></footer>

