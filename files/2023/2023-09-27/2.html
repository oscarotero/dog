---
date: '2023-09-27'
id: G0655-190923-0003
page: 54622
number: 184
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 18 de setembro de 2023 pola que se ratifica o acordo de extinción da
  Fundación José Estévez Estévez e se dispón a súa inscrición no Rexistro de
  Fundacións de Interese Galego.
range: Orde
url: >-
  https://www.xunta.gal/dog/Publicados/2023/20230927/AnuncioG0655-190923-0003_gl.html
---
<p>Examinado o expediente de extinción da Fundación José Estévez Estévez, adscrita ao protectorado da Consellería de Cultura, Educación, Formación Profesional e Universidades, resultan os seguintes</p>
    <p>Feitos:</p>
    <p>Primeiro. Con data do 31 de xullo de 2023, tivo entrada na Consellería de Cultura, Educación, Formación Profesional e Universidades a solicitude de ratificación e posterior inscrición no Rexistro de Fundacións de Interese Galego do acordo de extinción da Fundación José Estévez Estévez, adoptado polo padroado o 28 de xullo de 2023.</p>
    <p>Segundo. A Fundación José Estévez Estévez foi constituída en escritura pública outorgada o 11 de xaneiro de 1948, ante o notario Raimundo Casal Soto, co número de protocolo 31. A dita fundación foi clasificada como benéfico-docente mediante a Orde do Ministerio de Educación Nacional do 21 de xaneiro de 1949. O expediente correspondente a esta fundación foi transferido á Xunta de Galicia en virtude do Real decreto 1763/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de educación. A Fundación figura inscrita no Rexistro de Fundacións de Interese Galego co número 1927/3.</p>
    <p>Terceiro. Os fins fundacionais establecidos no artigo 6 dos seus estatutos teñen por obxecto principal o sostemento dos estudos, por medio de bolsas, daqueles alumnos que reúnan os requisitos, aptitudes e insuficiencia de medios económicos e queiran encamiñar a súa vida ao servizo dos homes e mulleres que conforman a nosa sociedade a través do sacerdocio.</p>
    <p>Cuarto. O órgano de goberno da Fundación, na súa reunión do 28 de xullo de 2023, adoptou o acordo de extinción da Fundación por imposibilidade de realizar os fins fundacionais. </p>
    <p>No expediente tramitado para o efecto consta a seguinte documentación:</p>
    <p>a) Certificación do acordo de extinción adoptado polo padroado.</p>
    <p>b) Memoria xustificativa da concorrencia da causa de extinción.</p>
    <p>c) As contas da Fundación na data de adopción do acordo.</p>
    <p>d) Proxecto de distribución dos bens e dereitos resultantes da liquidación.</p>
    <p>e) Informe-proposta do protectorado.</p>
    <p>Consideracións legais:</p>
    <p>Primeiro. A Consellería de Cultura, Educación, Formación Profesional e Universidades é competente para a inscrición solicitada segundo o Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades (DOG núm. 126, do 4 de xullo), en relación co artigo 7.2.b) do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro.</p>
    <p>De acordo co disposto no artigo 7.2.b) do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, corresponde á Consellería de Cultura, Educación, Formación Profesional e Universidades a inscrición na sección correspondente do Rexistro de Fundacións de Interese Galego de todos os actos relativos ás fundacións sobre as cales exerza as funcións de protectorado.</p>
    <p>Segundo. O artigo 44 da Lei 12/2006, do 1 de decembro, de fundacións de interese galego, establece entre as causas de extinción das fundacións a imposibilidade de realización do fin fundacional, e para tal efecto é necesario o acordo favorable do padroado, ratificado polo protectorado. O dito artigo dispón, así mesmo, que o acordo de extinción se inscribirá no Rexistro de Fundacións de Interese Galego.</p>
    <p>Terceiro. O acordo de extinción adoptouse seguindo os requisitos establecidos na normativa vixente e nos estatutos da Fundación, e foi aprobado polo padroado na súa reunión do 28 de xullo de 2023. No expediente tramitado consta a memoria xustificativa da causa de extinción e a demais documentación prevista nos artigos 44 e 45 da Lei 12/2006, no artigo 48 do Regulamento de fundacións de interese galego, aprobado polo Decreto 14/2009, do 21 de xaneiro. Na memoria xustifícase que, debido a que no seminario, obxecto principal da Fundación, hai dous estudantes, e para o curso seguinte un, e o patrimonio da Fundación está moi deteriorado, resulta improcedente a modificación estatutaria e –por mor da inexistencia doutra fundación cos mesmos fins na súa área de influencia–, levar á práctica o proceso de fusión, de conformidade co artigo 48.1.b) do Regulamento de fundacións de interese galego.</p>
    <p>Cuarto. En exercicio da facultade prevista no artigo 38 dos seus estatutos, o padroado da Fundación acorda que os bens e dereitos resultantes da liquidación sexan destinados do xeito seguinte:</p>
    <p>– O edificio da rúa Navarra co número 33 e 35 pasará á Diocese de Tui-Vigo.</p>
    <p>– As vivendas do 2º dereita e esquerda da rúa Ramón González, número 57, do Porriño pasarán á Diocese de Tui-Vigo.</p>
    <p>– As vivendas do edificio da rúa Abeleira Menéndez, número 2, de Vigo pasarán á Diocese de Tui-Vigo.</p>
    <p>– O baixo do edificio da rúa Abeleira Menéndez, número 2, de Vigo pasará a Cáritas Parroquial de San Miguel de Bouzas. CIF da Diocese de Tui-Vigo R3600056J, domicilio Dr. Corbal, 90, de Vigo.</p>
    <p>– A cantidade en metálico resultante despois de proceder aos pagamentos, e que está depositada en Abanca, oficina de Bouzas, destínase a Cáritas Parroquial de San Miguel de Bouzas.</p>
    <p>Polo exposto, e de conformidade co establecido na Lei 12/2006, do 1 de decembro, de fundacións de interese galego, no Regulamento de fundacións de interese galego, aprobado polo Decreto 14/2009, do 21 de xaneiro, e no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e demais normativa de xeral aplicación, </p>
    <h2>DISPOÑO:</h2>
    <p>Primeiro. Ratificar o acordo de extinción da Fundación José Estévez Estévez, adoptado polo padroado da Fundación na súa reunión do 28 de xullo de 2023.</p>
    <p>Segundo. Ordenar a inscrición da extinción no Rexistro de Fundacións de Interese Galego, Sección da Consellería de Cultura, Educación, Formación Profesional e Universidades.</p>
    <p>Terceiro. Declarar como destinatarias dos bens e dereitos resultantes da liquidación as entidades que figuran no punto cuarto das consideracións legais deste escrito.</p>
    <p>Contra esta orde, que pon fin á vía administrativa, poderá interporse un recurso contencioso-administrativo, ante o Tribunal Superior de Xustiza de Galicia, no prazo de dous meses contados desde o día seguinte ao da súa publicación, de conformidade co disposto na Lei 29/1998, do 13 de xullo, reguladora da xurisdición contencioso-administrativa, sen prexuízo de que, con carácter potestativo, se poida interpor un recurso de reposición, ante o conselleiro de Cultura, Educación, Formación Profesional e Universidades, no prazo dun mes, segundo o disposto na Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 18 de setembro de 2023</p>
    <footer><p>O conselleiro de Cultura, Educación, Formación Profesional e Universidades<br>P.D. (Orde do 29.7.2022; DOG núm. 151, do 9 de agosto)<br>Manuel Vila López<br>Secretario xeral técnico da Consellería de Cultura, <br>Educación, Formación Profesional e Universidades</p></footer>

