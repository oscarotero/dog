---
date: '2023-10-31'
id: G0533-201023-0001
page: 60177
number: 207
agency: Consellería de Infraestruturas e Mobilidade
section: III. Outras disposicións.
title: >-
  RESOLUCIÓN do 20 de outubro de 2023, da Secretaría Xeral Técnica da
  Consellería de Infraestruturas e Mobilidade, pola que se dá publicidade á
  encomenda de xestión de carácter técnico á Axencia Galega de Infraestruturas
  en relación con diversas actuacións referidas ao proxecto e á execución da
  obra do Centro de Excelencia en Ciberseguridade de Galicia (Concello de San
  Cibrao das Viñas), actuacións financiadas polo Plan de recuperación,
  transformación e resiliencia, financiado pola Unión Europea-NextGenerationEU.
range: Resolución
url: >-
  https://www.xunta.gal/dog/Publicados/2023/20231031/AnuncioG0533-201023-0001_gl.html
---
    <p>De conformidade cos artigos 8 e 9 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade á encomenda de xestión de carácter técnico da Consellería de Infraestruturas e Mobilidade á Axencia Galega de Infraestruturas en relación con diversas actuacións referidas ao proxecto e á execución da obra do Centro de Excelencia en Ciberseguridade de Galicia (Concello de San Cibrao das Viñas), actuacións financiadas polo Plan de recuperación, transformación e resiliencia, financiado pola Unión Europea-NextGenerationEU que ten as seguintes características:</p>
    <p>1.1. Obxecto: esta encomenda terá por obxecto a realización, respecto do proxecto e da execución da obra do Centro de Excelencia en Ciberseguridade de Galicia (Concello de San Cibrao das Viñas), das seguintes actuacións:</p>
    <p>• A elaboración dos proxectos relativos á actuación referida.</p>
    <p>• A elaboración, de ser o caso, de acordo co establecido no artigo 235 da Lei 9/2017, do 8 de novembro, de contratos do sector público, dos informes de supervisión dos referidos proxectos, así como a realización, de acordo co establecido no artigo 236 da Lei 9/2017, do 8 de novembro, de contratos do sector público, das actas de implantación dos referidos proxectos.</p>
    <p>• A elaboración dos informes de carácter técnico que en relación co procedemento de adxudicación dos contratos de obra relativos a esta actuación sexan solicitados polo órgano encomendante.</p>
    <p>• A dirección de execución das obras obxecto do referido contrato.</p>
    <p>• A redacción dos pregos de prescricións técnicas particulares, a emisión dos informes técnicos que sexan precisos en relación co procedemento de adxudicación dos contratos accesorios relativos a esta actuación e sexan solicitados polo órgano encomendante, así como a realización da dirección de execución dos servizos complementarios correspondentes a esta obra.</p>
    <p>Os correspondentes documentos serán emitidos por persoal técnico cualificado da AXI.</p>
    <p>1.2. Natureza e alcance da xestión encomendada: esta encomenda ten natureza intersubxectiva ao ser a Consellería de Infraestruturas e Mobilidade e a AXI órganos pertencentes á mesma consellería con personalidade xurídica propia.</p>
    <p>1.3. Prazo de vixencia: esta encomenda estará vinculada á execución do contrato das obras referenciadas e finalizará, en todo caso, antes do 31 de decembro de 2025.</p>
    <p>1.4. Supostos de finalización anticipada: por incumprimento total ou parcial dalgunha das partes ou por mutuo acordo.</p>
    <p>1.5. Taxas: a encomenda non liquidará ningunha taxa a favor da AXI en concepto de custo polos servizos que vaian prestar en desenvolvemento desta.</p>
    <p>Santiago de Compostela, 20 de outubro de 2023</p>
    <footer><p>María Pilar Arias Graña<br>Secretaria xeral técnica da Consellería de Infraestruturas e Mobilidade</p></footer>
   
