---
date: '2023-10-23'
id: G0426-111023-0005
page: 58386
number: 201
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 9 de outubro de 2023, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do 6
  de outubro de 2023, relativa á solicitude de deslindamento formulada polos
  representantes dos montes veciñais en man común  Devesa  e Fumaces, nos
  concellos de Vilardevós e Riós.
range: Anuncio
url: >-
  https://www.xunta.gal/dog/Publicados/2023/20231023/AnuncioG0426-111023-0005_gl.html
---
<p>Examinada a solicitude de deslinde formulada polos representantes do monte veciñal en man común (MVMC) Devesa, pertencente á Comunidade de Montes Veciñais en Man Común (CMVMC) de Devesa, e o de Fumaces, pertencente á CMVMC de Fumaces, nos concellos de Vilardevós e Riós, resultan os seguintes:</p>
    <p>Feitos:</p>
    <p>Primeiro. O 29.9.2022 a CMVMC de Devesa presentou unha solicitude (Rexel núm. 2022/2392780) de deslindamento do MVMC de Devesa co MVMC de Fumaces nos concellos de Vilardevós e Riós.</p>
    <p>Coa solicitude achegou a seguinte documentación:</p>
    <p>– Acta de deslindamento.</p>
    <p>– Certificacións de aprobación das respectivas asembleas xerais.</p>
    <p>– Memoria e planos.</p>
    <p>– Arquivos xeográficos.</p>
    <p>– Acta de conciliación levantada no Xulgado de Paz de Vilardevós.</p>
    <p>Segundo. O informe do Servizo de Montes da Xefatura Territorial de Ourense do 16 de xaneiro de 2023 fai constar que o perímetro obxecto de deslindamento inclúe o perímetro lindeiro entre estes dous MVMC.</p>
    <p>O deslindamento comeza no punto 1 nunha devasa en dirección O-NO pola devasa ata o punto 10 seguindo sempre a mencionada devasa, quedando este dentro dos límites do MVMC de Devesa. O punto 10a é un punto auxiliar tomado para unir o presente deslindamento co MVMC de Hospital, que non se atopa deslindado, polo que non é un punto definitivo de unión entre os montes deslindados e o mencionado MVMC de Hospital. O punto 1a non se ten en conta ao coexistir e coincidir o punto 1 no expediente de deslindamento tramitado entre os MVMC de Devesa e Traseirexa.</p>
    <p>As diferenzas de superficies dos polígonos resultantes dos MVMC de Devesa e Fumaces, respecto das superficies clasificadas, despois do deslindamento, son inferiores ao 1 %.</p>
    <p>O citado informe considera que a solicitude se axusta ao establecido no artigo 53 da Lei 7/2012, do 28 de xuño, de montes de Galicia, polo que propón ao Xurado Provincial a súa aprobación.</p>
    <p>Consideracións legais e técnicas:</p>
    <p>Primeira. A presente resolución dítase o abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segunda. O artigo 53 da Lei 7/2012, do 28 de xuño, de montes de Galicia, recolle o procedemento que se vai seguir no deslindamento entre montes veciñais en man común e establece que o xurado provincial de montes veciñais en man común, logo do exame da documentación presentada, ditará resolución que será publicada no Diario Oficial de Galicia e notificada ás comunidades interesadas.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do 16 de xaneiro de 2023, o Xurado Provincial de Clasificación de Montes Veciñais en Man Común acordou por unanimidade o 17 de abril de 2023:</p>
    <p>Aprobar o acto de conciliación acadado polas xuntas reitoras dos MVMC de Devesa, pertencente á CMVMC de Devesa, e máis o MVMC de Fumaces, pertencente á CMVMC de Fumaces, nos concellos de Vilardevós e Riós.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo perante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 9 de outubro de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

