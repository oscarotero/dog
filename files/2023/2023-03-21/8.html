---
date: '2023-03-21'
id: G0426-170323-0001
page: 19406
number: 56
agency: Consellería do Medio Rural
section: III. Outras disposicións.
title: >-
  ORDE do 20 de marzo de 2023 pola que se aproba, con carácter definitivo, o
  trámite de información pública e o proxecto de construción e se declara, en
  concreto, a utilidade pública e a urxente ocupación, para os efectos de
  expropiación forzosa, dos bens e dereitos afectados pola construción dunha
  base de medios aéreos transfronteiriza, no marco do proxecto Interlumes, nos
  concellos de Verín e Oímbra.
range: Orde
url: >-
  https://www.xunta.gal/dog/Publicados/2023/20230321/AnuncioG0426-170323-0001_gl.html
---
<p>A Consellería do Medio Rural, a través da Dirección Xeral de Defensa do Monte, é beneficiaria principal do proxecto Interlumes, dentro do Programa de cooperación Interreg V-A España-Portugal (POCTEP) 2014-2020.</p>
    <p>O obxectivo do proxecto Interlumes é reforzar a capacidade operativa de resposta á extinción de incendios forestais na fronteira hispano-lusa, fundamentalmente a través da construción da primeira base de medios aéreos transfronteirizos, que permitirá dar unha resposta máis áxil e eficaz na loita contra o lume.</p>
    <p>Mediante a Resolución da Dirección Xeral de Defensa do Monte, do 20 de setembro de 2022, aprobouse provisionalmente o proxecto de construción acompañado da relación de parcelas necesarias para a súa construción.</p>
    <p>O día 4 de novembro de 2022 publicouse no <em>Diario Oficial de Galicia</em>, número 210, o Anuncio do 26 de outubro de 2022 polo que se somete a información pública o proxecto de construción da base aérea, así como a relación individual de bens, dereitos e persoas propietarias afectados polo referido proxecto.</p>
    <p>Esta base aérea proxéctase nos concellos de Verín e Oímbra e prevé a construción dun aeródromo cunha pista de 1.220 m de lonxitude e 80 m de largo, con aparcadoiro para seis aeronaves de carga en terra e preparada para operar avións tipo Canadair 215; un heliporto con estacionamento para catro helicópteros; instalacións de carga de combustible e auga; torre de control; edificacións para as tripulacións e as brigadas helitransportadas; servizos xerais (accesos, aparcamentos, abastecemento, saneamento, enerxía eléctrica) e cerramento.</p>
    <p>Na Comunidade Autónoma de Galicia, a competencia para a declaración de urxente ocupación para os efectos da construción de infraestruturas preventivas para a defensa contra os incendios forestais está regulada pola Lei 3/2007, do 9 de abril, de prevención e defensa contra os incendios forestais de Galicia, que establece no artigo 18.5 que se declaran de utilidade pública as infraestruturas e os equipamentos preventivos vinculados á defensa e loita contra os incendios forestais, para os efectos da expropiación forzosa dos bens e dereitos necesarios para a súa construción e instalación. Indica, así mesmo, que será a dirección xeral competente por razón da materia quen elaborará o proxecto, acompañado da relación individualizada de bens e dereitos que se consideren de necesaria expropiación; que se solicitarán os informes sectoriais afectados e se someterá a información pública, e que, concluída esta tramitación, a persoa titular da consellería competente acordará a declaración de utilidade pública, sen prexuízo da competencia do Consello da Xunta en caso de oposición por parte doutros organismos sectoriais.</p>
    <p>A declaración de utilidade pública comportará a necesidade de ocupación dos bens e adquisición dos dereitos afectados e a imposición de servidumes de paso de enerxía e outras necesarias para a execución do proxecto, o que permitirá iniciar o procedemento para a súa urxente ocupación para os efectos do previsto na lexislación de expropiación forzosa.</p>
    <p>De acordo co exposto, por proposta do director xeral de Defensa do Monte e facendo uso das atribucións que me confire a Lei 3/2007, do 9 de abril, de prevención e defensa contra os incendios forestais de Galicia,</p>
    <h2>DISPOÑO:</h2>
    <p>Artigo 1. <em>Aprobación do proxecto de construción</em></p>
    <p>Aprobar, con carácter definitivo, o trámite de información pública e o proxecto de construción da base aérea transfronteiriza nos concellos de Verín e Oímbra.</p>
    <p>Artigo 2. <em>Declaración de utilidade pública</em></p>
    <p>Declarar, en concreto, a utilidade pública e a urxente ocupación, para os efectos de expropiación forzosa, dos bens e dereitos que se concreten no expediente administrativo instruído, así como en calquera das modificacións que sexa necesario efectuar para a execución do proxecto de construción dunha base de medios aéreos transfronteiriza, no marco do proxecto Interlumes, nos concellos de Verín e Oímbra.</p>
    <p>Disposición derradeira primeira. <em>Habilitación</em></p>
    <p>A persoa titular da Dirección Xeral de Defensa do Monte ditará as resolucións precisas e promoverá os trámites administrativos necesarios para a execución do expediente de expropiación forzosa.</p>
    <p>Disposición derradeira segunda. <em>Entrada en vigor</em></p>
    <p>Esta orde entra en vigor o día da súa publicación no <em>Diario Oficial de Galicia</em>.</p>
    <p>Santiago de Compostela, 20 de marzo de 2023</p>
    <footer><p>José González Vázquez<br>Conselleiro do Medio Rural</p></footer>

