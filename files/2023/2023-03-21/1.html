---
date: '2023-03-21'
id: G0532-060323-0006
page: 19098
number: 56
agency: 'Consellería de Medio Ambiente, Territorio e Vivenda'
section: I. Disposicións xerais.
title: >-
  DECRETO 21/2023, do 2 de marzo, polo que se modifica o Decreto 211/1996, do 2
  de maio, polo que se aproba o Plan de ordenación dos recursos naturais do
  espazo natural das Fragas do Eume, e polo que se aproba o Plan reitor de uso e
  xestión do Parque Natural das Fragas do Eume.
range: Decreto
url: >-
  https://www.xunta.gal/dog/Publicados/2023/20230321/AnuncioG0532-060323-0006_gl.html
---
<p>O artigo 149.1.23 da Constitución española atribúelle competencia exclusiva ao Estado para aprobar a lexislación básica sobre protección do ambiente, sen prexuízo das facultades das comunidades autónomas de estableceren normas adicionais de protección. Así mesmo, o seu artigo 148.1.9 dispón que as comunidades autónomas poderán asumir competencias na xestión en materia de protección do ambiente.</p>
    <p>O artigo 27.30 do Estatuto de autonomía de Galicia establece a competencia para aprobar normas adicionais sobre a protección do ambiente e da paisaxe nos termos do artigo 149.1.23.</p>
    <p>A Lei 42/2007, do 13 de decembro, do patrimonio natural e da biodiversidade, sinala no seu artigo 31: «Os parques son áreas naturais que, en razón da beleza das súas paisaxes, a representatividade dos seus ecosistemas ou a singularidade da súa flora, da súa fauna ou da súa diversidade xeolóxica, incluídas as súas formacións xeomorfolóxicas, posúen uns valores ecolóxicos, estéticos, educativos e científicos cuxa conservación merece unha atención preferente».</p>
    <p>Na Comunidade Autónoma de Galicia aprobouse a Lei 9/2001, do 21 de agosto, de conservación da natureza, que ten entre os seus obxectivos a protección, restauración e mellora dos recursos naturais e a adecuada xestión dos espazos naturais e da flora e fauna silvestres. Nesta lei tamén aparece a figura do parque natural entre as categorías de espazos naturais protexidos. A Lei 5/2019, do 2 de agosto, do patrimonio natural e da biodiversidade de Galicia, derroga a Lei 9/2001, do 21 de agosto, de conservación da natureza, ben que a disposición transitoria sétima recolle no seu punto 2 que o resto dos procedementos administrativos en tramitación no momento da entrada en vigor desta lei se tramitarán pola normativa vixente ao se iniciar a súa tramitación.</p>
    <p>Este espazo declarouse como parque natural mediante o Decreto 218/1997, do 30 de xullo, polo que se declara o Parque Natural das Fragas do Eume (DOG nº 153, do 11 de agosto).</p>
    <p>O Parque Natural das Fragas do Eume dispón dun plan de ordenación dos recursos naturais, aprobado polo Decreto 211/1996, do 2 de maio (DOG nº 110, do 5 de xuño), que, de conformidade coa normativa de aplicación, establece as directrices que deberá desenvolver o plan reitor de uso e xestión, o cal se elaborará segundo o disposto na Lei 9/2001, do 21 de agosto, de conservación da natureza, e na Lei 4/1989, de conservación dos espazos naturais e da flora e fauna silvestres (normas derrogadas polas leis 5/2019, do 2 de agosto, e 42/2007, do 13 de decembro, respectivamente).</p>
    <p>Pola súa banda, o artigo 31 da Lei 9/2001, do 21 de agosto, de conservación da natureza, enumeraba os distintos instrumentos de planificación dos espazos naturais protexidos e establecía que nos parques a xestión se levaría a cabo mediante plans reitores de uso e xestión.</p>
    <p>Na actualidade, a Lei 5/2019, do 2 de agosto, do patrimonio natural e da biodiversidade de Galicia, norma que derroga a Lei 9/2001, do 21 de agosto, establece o requirimento dun plan reitor de uso e xestión para os parques naturais e as reservas naturais e marca os contidos básicos do plan. Non obstante, este decreto xa estaba en tramitación no momento da aprobación da Lei 5/2019, do 2 de agosto, polo que se continuou a súa tramitación conforme a Lei 9/2001, do 21 de agosto, de acordo co disposto na disposición transitoria sétima da Lei 5/2019, do 2 de agosto.</p>
    <p>Este decreto contén tres artigos, unha disposición derrogatoria única, tres disposicións derradeiras e tres anexos.</p>
    <p>O artigo 1 refírese á modificación da zonificación do Plan de ordenación dos recursos naturais do Parque Natural das Fragas do Eume, aprobado polo Decreto 211/1996, do 2 de maio, co obxecto de homoxeneizar as denominacións da zonificación dos distintos parques naturais e delimitar as ditas zonas (sen alterar de ningún modo os límites do espazo protexido), mentres que o artigo 2 aproba o Plan reitor de uso e xestión do Parque Natural das Fragas do Eume, como instrumento de planificación específico que desenvolve o Plan de ordenación dos recursos naturais deste parque natural.</p>
    <p>O artigo 3 deste decreto sinala o réxime sancionador de aplicación derivado do incumprimento das premisas establecidas neste instrumento de planificación.</p>
    <p>A disposición derrogatoria única derroga determinados preceptos do Decreto 211/1996, do 2 de maio, polo que se aproba o Plan de ordenación dos recursos naturais do espazo natural das Fragas do Eume, para así adecualo á nova zonificación establecida, e cantas disposicións de igual ou inferior rango se opoñan ao disposto nesta disposición.</p>
    <p>No referido ás disposicións derradeiras primeira, segunda e terceira, prevé unha habilitación normativa para o desenvolvemento das disposicións precisas mediante orde deste decreto; o prazo de vixencia deste plan reitor, que como mínimo será de dez anos, e a entrada en vigor desta disposición.</p>
    <p>En canto ao procedemento de elaboración, este decreto someteuse á participación do público conforme o establecido no artigo 16 da Lei 27/2006, do 18 de xullo, pola que se regulan os dereitos de acceso á información, de participación pública e de acceso ao ambiente.</p>
    <p>O 3 de xaneiro de 2018 publícase no <em>Diario Oficial de Galicia</em> número 2 o Anuncio do 7 de decembro de 2017, da Dirección Xeral de Patrimonio Natural, polo que se acorda someter a participación pública o documento de inicio do Plan reitor de uso e xestión do Parque Natural das Fragas do Eume.</p>
    <p>Igualmente, de conformidade co artigo 16.1.a) da Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente, e para promover unha participación real e efectiva do público na elaboración, modificación e revisión dos plans, programas e disposicións de carácter xeral relacionados co ambiente a que se refiren os artigos 17 e 18 desta lei, as administracións públicas, ao establecer ou tramitar os procedementos que resulten de aplicación, velarán para que se informe o público, mediante avisos ou outros medios apropiados, como os electrónicos cando se dispoña deles, sobre calquera proposta de plans, programas ou disposicións de carácter xeral.</p>
    <p>Tendo en conta o establecido no parágrafo anterior e co fin de asegurar que se observen as garantías en materia de participación na elaboración de disposicións de carácter xeral, o día 29 de novembro de 2022 publicouse no <em>Diario Oficial de Galicia</em> número 227 o Anuncio do 22 de novembro de 2022, da Secretaría Xeral Técnica da Consellería de Medio Ambiente, Territorio e Vivenda, polo que se acorda someter ao procedemento de información pública o proxecto de decreto polo que se modifica o Decreto 211/1996, do 2 de maio, polo que se aproba o Plan de ordenación dos recursos naturais do espazo natural das Fragas do Eume, e polo que se aproba o Plan reitor de uso e xestión do Parque Natural das Fragas do Eume.</p>
    <p>Con posterioridade ao trámite de información pública, solicitáronse os informes sectoriais preceptivos exixidos pola normativa vixente de aplicación.</p>
    <p>Igualmente, incorporáronse ao expediente os informes emitidos pola Dirección Xeral de Ordenación do Territorio e Urbanismo, polo Consello Galego de Medio Ambiente e Desenvolvemento Sostible e pola Xunta Reitora do Parque Natural das Fragas do Eume.</p>
    <p>Polo exposto, e en uso das atribucións conferidas pola Lei 1/1983, do 22 de febreiro, de normas reguladoras da Xunta de Galicia e da súa Presidencia, por proposta da conselleira de Medio Ambiente, Territorio e Vivenda, e logo de deliberación do Consello da Xunta de Galicia na súa reunión do dous de marzo de dous mil vinte e tres,</p>
    <h2>DISPOÑO:</h2>
    <p>Artigo 1. <em>Modificación da zonificación do Plan de ordenación dos recursos naturais do Parque Natural das Fragas do Eume</em></p>
    <p>Un. Modifícase o artigo 3 do Decreto 211/1996, do 2 de maio, polo que se aproba o Plan de ordenación dos recursos naturais do espacio natural das Fragas do Eume, que queda redactado como segue:</p>
    <p>«Artigo 3</p>
    <p>Para facer compatible no parque natural a conservación dos recursos naturais con distintas actividades que se desenvolvan nel, os terreos incluídos no ámbito do plan clasifícanse en catro categorías, en función do estado de conservación dos recursos naturais e da presenza e fraxilidade de elementos físicos e bióticos singulares: zona I, de reserva; zona II, de uso limitado; zona III, de uso compatible, e zona IV, de uso xeral.</p>
    <p>3.1. Zona I, de reserva: son aquelas áreas que requiren un alto grao de protección por albergaren os maiores valores naturais, científicos e paisaxísticos, así como pola singularidade dos seus hábitats, especies e comunidades.</p>
    <p>Esta zona estará destinada preferentemente a actuacións e usos directamente vinculados coa xestión, investigación, seguimento e recuperación dos compoñentes da biodiversidade e do patrimonio natural. Debido ao seu valor ecolóxico, calquera uso ou actividade que non se consideren dunha forma específica na normativa zonal serán considerados como prohibidos. Ocupa unha superficie total de 432,87 hectáreas.</p>
    <p>O seu obxectivo é asegurar a conservación ou, se for o caso, a restauración dos hábitats e poboacións de especies silvestres de fauna e flora, evitando ou anulando a interferencia humana negativa sobre a dinámica dos ecosistemas.</p>
    <p>3.2. Zona II, de uso limitado: está constituída por áreas que presentan un elevado grao de naturalidade e que poden soportar un certo nivel de uso público, orientado á investigación, educación e interpretación ambiental e á contemplación da natureza de forma controlada. Garantirase a conservación íntegra dos seus recursos e valores ao mesmo tempo que se permitirán determinados aproveitamentos primarios. Ocupa unha superficie total de 3.395,38 hectáreas.</p>
    <p>O seu obxectivo é manter ou, se for o caso, restaurar as paisaxes, os ecosistemas, os hábitats protexidos e as áreas prioritarias para as especies de interese para a conservación nun estado favorable.</p>
    <p>3.3. Zona III, de uso compatible: esta categoría inclúe os terreos en que as formacións naturais, xeralmente de mediana calidade e singularidade, soportaron un maior grao de humanización, ou ben presentan boa capacidade para soportar un uso público máis intenso. Nestas zonas permitirase a práctica de usos agropecuarios (forestais, agrícolas e gandeiros) e aproveitamentos tradicionais. Ocupa unha superficie total de 5.238,97 hectáreas.</p>
    <p>O seu obxectivo é o mantemento dos usos sustentables por parte da poboación local, evitando aqueles que supoñan un risco grave para a conservación ou dinámica dos hábitats naturais e das poboacións de especies de flora e fauna de interese para a conservación.</p>
    <p>3.4. Zona IV, de uso xeral: a zona de uso xeral inclúe terreos desnaturalizados pola actividade humana ou nos cales se xera unha actividade antrópica elevada, como parcelas urbanas, equipamentos e infraestruturas de uso público. Ocupa unha superficie total de 39,30 hectáreas.</p>
    <p>Clasificarase como zona de uso xeral todo o solo incluído baixo o réxime de solo urbano, solo urbanizable e solo apto para urbanizar. Inclúe as zonas de dominio público das infraestruturas de comunicación de titularidade estatal, autonómica, provincial ou local, así como todas as infraestruturas construídas con anterioridade á declaración do parque natural.</p>
    <p>Os seus obxectivos son propiciar a integración paisaxística das contornas habitadas minimizando os impactos e fomentando a restauración das contornas degradadas, así como o mantemento dos usos tradicionais por parte da poboación local, evitando aqueles que supoñan un risco grave para a conservación ou dinámica dos hábitats naturais e das poboacións de especies de flora e fauna de interese para a conservación».</p>
    <p>Dous. Todas as referencias contidas no Decreto 211/1996, do 2 de maio, relativas á zona de reserva natural entenderanse referidas á zona I, de reserva. Do mesmo xeito, todas as referencias relativas á zona de fragas entenderanse referidas á zona II ,de uso limitado. No caso das referencias á zona de repoboacións, zona de mato e pasto e zona de rede fluvial, entenderanse referidas á zona III, de uso compatible.</p>
    <p>Tres. O mapa de zonificación do Parque Natural das Fragas do Eume queda establecido no anexo I.</p>
    <p>Artigo 2. <em>Aprobación do Plan reitor de uso e xestión do Parque Natural das Fragas do Eume</em></p>
    <p>1. Apróbase o Plan reitor de uso e xestión do Parque Natural das Fragas do Eume.</p>
    <p>2. No anexo II deste decreto recóllese o Plan reitor de uso e xestión do Parque Natural das Fragas do Eume.</p>
    <p>3. No anexo III deste decreto recóllese a cartografía correspondente ao Plan reitor de uso e xestión do Parque Natural das Fragas do Eume.</p>
    <p>4. A consellería con competencias en materia de conservación da natureza deberá garantir o acceso permanente na súa web á información contida no plan, incluída a cartografía, e manter actualizada a dita información cando se produzan modificacións ou revisións.</p>
    <p>Artigo 3. <em>Réxime de infraccións e sancións</em></p>
    <p>O réxime sancionador aplicable será o recollido na Lei 42/2007, do 13 de decembro, do patrimonio natural e da biodiversidade, e con carácter complementario, o establecido na Lei 5/2019, do 2 de agosto, do patrimonio natural e da biodiversidade de Galicia.</p>
    <p>Disposición derrogatoria única. <em>Derrogacións</em></p>
    <p>Quedan derrogadas cantas disposicións de igual ou inferior rango se opoñan ou contradigan o disposto no presente decreto e, en particular, o artigo 6 do Decreto 211/1996, do 2 de maio, polo que se aproba o Plan de ordenación dos recursos naturais do espazo natural das Fragas do Eume.</p>
    <p>Disposición derradeira primeira. <em>Habilitación normativa</em></p>
    <p>Habilítase a persoa titular da consellería competente en materia de conservación da natureza para aprobar, mediante orde, no ámbito das súas competencias, as disposicións precisas para o desenvolvemento deste decreto.</p>
    <p>As ditas ordes respectarán o establecido no título III da Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente.</p>
    <p>Disposición derradeira segunda. <em>Vixencia</em></p>
    <p>O Plan reitor de uso e xestión do Parque Natural das Fragas do Eume terá unha vixencia de, como mínimo, dez anos e deberase revisar ao terminar o prazo de vixencia establecido ou antes, se for necesario, conforme o estado da ciencia e da técnica ou da aplicación das medidas de seguimento que correspondan.</p>
    <p>Disposición derradeira terceira. <em>Entrada en vigor</em></p>
    <p>Este decreto entrará en vigor aos vinte días naturais da súa publicación no <em>Diario Oficial de Galicia</em>.</p>
    <p>Santiago de Compostela, dous de marzo de dous mil vinte e tres</p>
    <footer><p>Alfonso Rueda Valenzuela<br>Presidente</p><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

