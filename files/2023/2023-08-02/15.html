---
date: '2023-08-02'
id: G2017-210723-0001
page: 46800
number: 146
agency: Universidade da Coruña
section: IV. Oposicións e concursos.
title: >-
  RESOLUCIÓN do 21 de xullo de 2023 pola que se convoca concurso de acceso a
  prazas de corpos docentes universitarios.
range: Resolución
url: >-
  https://www.xunta.gal/dog/Publicados/2023/20230802/AnuncioG2017-210723-0001_gl.html
---
<p>De conformidade co disposto na Lei orgánica 2/2023, do 22 de marzo (BOE do 23 de marzo), do sistema universitario (en diante, LOSU); no Real decreto 1312/2007, do 5 de outubro, polo que se establece a acreditación nacional para o acceso aos corpos docentes universitarios (en diante, RDAN), e no Real decreto 1313/2007, do 5 de outubro, polo que se regula o réxime dos concursos de acceso a corpos docentes universitarios (en diante, RDCA), e a teor do establecido nos estatutos da Universidade da Coruña, aprobados polo Decreto 101/2004, do 13 de maio (DOG do 26 de maio), e modificados polo Decreto 194/2007, do 11 de outubro (DOG do 17 de outubro) da Xunta de Galicia (en diante, EUDC), e en execución da oferta de emprego público (OPE) do persoal docente e investigador para o ano 2023, aprobada pola Resolución do 3 de maio de 2023 (DOG do 11 de marzo), esta reitoría, no exercicio das competencias que lle atribúe o artigo 36 dos EUDC, resolveu convocar concurso de acceso das prazas que se relacionan no anexo I da presente resolución, de acordo coas seguintes bases.</p>
    <h2>Bases da convocatoria</h2>
    <p>1. Normas xerais.</p>
    <p>1.1. Este concurso rexerase pola LOSU, o RDAN, o RDCA, a Lei 39/2015, do 1 de outubro, do procedemento administrativo común das administracións públicas, os EUDC, a normativa reguladora dos concursos de acceso aos corpos docentes universitarios aprobada polo Consello de Goberno o 10 de decembro de 2008 e, naquilo que non estiver previsto, pola lexislación xeral da función pública do Estado.</p>
    <p>1.2. Os concursos de acceso terán un procedemento independente para cada praza ou prazas convocadas.</p>
    <p>1.3. O cómputo dos prazos establecidos nesta convocatoria axustarase ao disposto no artigo 3 da normativa desta universidade, pola cal se regulan os concursos de acceso a corpos de funcionarios/as docentes universitarios.</p>
    <p>Para o cómputo dos prazos, o mes de agosto será inhábil para todos os efectos.</p>
    <p>2. Requisitos das persoas candidatas.</p>
    <p>2.1. Requisitos xerais.</p>
    <p>Para seren admitidos/as á realización destas probas selectivas, os/as aspirantes deberán reunir os requisitos exixidos nesta base na data en que finalice o prazo de presentación de solicitudes e mantelos ata a toma de posesión:</p>
    <p>a) Ter nacionalidade española ou ser nacional dun Estado membro da Unión Europea, ou nacional daqueles estados aos que, en virtude de tratados internacionais establecidos pola Unión Europea e ratificados por España, sexa de aplicación a libre circulación de traballadores/as.</p>
    <p>Tamén poderá participar o cónxuxe dos españois e dos nacionais doutros Estados membros da Unión Europea, sempre que non estiveren separados de dereito, e os seus descendentes, sempre que sexan menores de vinte e un anos ou maiores da devandita idade dependentes. Este último beneficio será igualmente de aplicación a familiares de nacionais doutros Estados cando así estea previsto nos tratados internacionais establecidos pola Unión Europea e ratificados por España.</p>
    <p>Igualmente, poderán participar as persoas aspirantes de nacionalidade estranxeira non comunitaria, cando se cumpran os requisitos establecidos no artigo 4 do RDCA. </p>
    <p>b) Teren cumpridos os dezaseis anos e non exceder, de ser o caso, a idade máxima de xubilación forzosa.</p>
    <p>c) Non ter sido separado/a, mediante expediente disciplinario, do servizo de ningunha Administración pública nin atoparse inhabilitado para o exercicio das funcións públicas. As persoas aspirantes que non teñan a nacionalidade española deberán acreditar que non foron sometidas a ningunha sanción disciplinaria ou condena penal que impida, no seu Estado, o acceso á función pública.</p>
    <p>d) Non padecer enfermidade nin estar afectado por limitación física ou psíquica que sexa incompatible co desempeño das funcións correspondentes á praza.</p>
    <p>2.2. Requisitos específicos.</p>
    <p>Ser doutor/a e estar acreditado ou acreditada para o corpo docente de que se trate, conforme o establecido no Real decreto 1312/2007, do 5 de outubro, modificado polo Real decreto 415/2015, do 29 de maio.</p>
    <p>Considérase que posúe a acreditación regulada no Real decreto 1312/2007, do 5 de outubro, o profesorado habilitado conforme o establecido no Real decreto 774/2002, do 26 de xullo, polo que se regula o sistema de habilitación nacional para o acceso a corpos de funcionarios/as docentes universitarios e o réxime dos concursos de acceso respectivos.</p>
    <p>2.3. Presentación dos requisitos.</p>
    <p>Os requisitos establecidos nas presentes bases deberán cumprirse no momento de finalizar o prazo de presentación de solicitudes e manterse ata o momento da toma de posesión.</p>
    <p>3. Solicitudes.</p>
    <p>3.1. As solicitudes para participar no concurso axustaranse ao modelo que figura como anexo III a esta convocatoria e serán dirixidas ao reitor da Universidade da Coruña no prazo de quince días, que comezarán a contar a partir do día seguinte ao da publicación desta convocatoria no <em>Boletín Oficial del Estado</em> (BOE). Cando o último día do prazo sexa inhábil, entenderase prorrogado ao primeiro día hábil seguinte, segundo o artigo 30.5 da Lei 39/2015.</p>
    <p>3.2. As solicitudes serán presentadas no Rexistro Xeral (Reitoría, rúa da Maestranza, 9, A Coruña), ou nos rexistros auxiliares da Universidade da Coruña (Campus de Elviña e de Ferrol), ou por calquera dos procedementos establecidos no artigo 16 da Lei 39/2015, do 1 de outubro, do procedemento administrativo común das administracións públicas (BOE do 2 de outubro). As solicitudes que se presentaren por medio das oficinas de Correos deberán ir en sobre aberto para que o persoal de Correos poida estampar nelas o selo da data antes da súa certificación. As solicitudes que se fagan no estranxeiro poderán cursarse por medio das representacións diplomáticas e consulares españolas correspondentes.</p>
    <p>Os dereitos de exame serán de 44,17 euros e ingresaranse na conta corrente<br>ES76 0049-5030-15-2516011262, concursos-oposicións, no Banco Santander Central Hispano da Coruña. O pagamento realizarase directamente nas oficinas da devandita entidade ou mediante transferencia bancaria en que deberá constar obrigatoriamente o nome e os apelidos da persoa interesada e a referencia da praza a que concursa. En ningún caso a presentación da solicitude e o pagamento na entidade bancaria suporá a substitución do trámite de presentación no tempo e na forma da solicitude ante o órgano expresado na base 3.1.</p>
    <p>3.3. Coa instancia achegaranse necesariamente os seguintes documentos, será causa de exclusión a falta dalgún deles:</p>
    <p>a) Fotocopia do documento nacional de identidade. As persoas aspirantes que non posúan a nacionalidade española e teñan dereito a participaren deberán presentar unha fotocopia do documento que acredite a súa nacionalidade e, de ser o caso, os documentos que acrediten o vínculo de parentesco e o feito de vivir a expensas ou estar a cargo do nacional doutro Estado co que teñan o devandito vínculo. Así mesmo, deberán presentar declaración xurada ou promesa de non estaren separados de dereito do seu cónxuxe e, se é o caso, do feito de que o aspirante vive ás súas expensas ou está ao seu cargo.</p>
    <p>b) Copia compulsada dos documentos que acrediten o cumprimento dos requisitos que se sinalan na base 2.2.</p>
    <p>c) Xustificante orixinal do pagamento dos dereitos de exame. </p>
    <p>Estarán exentas do pagamento da taxa por dereitos de exame as persoas que teñan recoñecida unha discapacidade igual ou superior ao 33 %. Tamén estarán exentas do pagamento as persoas que sexan membros de familias numerosas clasificadas na categoría especial. Así mesmo, gozarán dunha bonificación do 50 % da taxa os membros de familias numerosas de categoría xeral. Estas circunstancias deberán ser acreditadas documentalmente xunto coa solicitude, presentando copia orixinal ou compulsada da cualificación da discapacidade ou do documento acreditativo de familia numerosa segundo corresponda. </p>
    <p>Así mesmo, terán unha bonificación do 50 % da taxa as persoas que figurasen como demandantes de emprego desde, polo menos, os seis meses anteriores á data de publicación da presente convocatoria, e non estean a percibir prestación ou subsidio por desemprego, aspectos que deberán ser certificados pola oficina dos servizos públicos de emprego.</p>
    <p>3.4. Os erros de feito que se puidesen advertir poderán emendarse en calquera momento, de oficio ou por petición da persoa interesada. As persoas aspirantes quedan vinculadas aos datos que fixesen constar nas súas solicitudes, e unicamente poderán demandar a súa modificación mediante escrito motivado, dentro do prazo establecido na base 3.1 para a presentación de solicitudes. Transcorrido este prazo non se admitirá ningunha petición desta natureza, excepto causa excepcional sobrevinda, xustificada e discrecionalmente apreciada pola universidade.</p>
    <p>4. Admisión dos/das aspirantes.</p>
    <p>4.1. Rematado o prazo de presentación de solicitudes, a Vicerreitoría de Profesorado e Planificación Docente da Universidade da Coruña ditará unha resolución que aprobe a relación provisional de aspirantes admitidos/as e excluídos/as, con indicación das causas de exclusión, que será publicada no taboleiro electrónico oficial da Universidade da Coruña (https://sede.udc.gal/services/electronic_board) e a título divulgativo no enderezo da internet: https://www.udc.es/gl/pdi/concursos/concursos_funcionarios/index.html).</p>
    <p>4.2. Contra a devandita resolución, as persoas interesadas poderán presentar reclamación ante a Reitoría, no prazo de dez días hábiles contados desde o día seguinte ao da súa publicación. Resoltas as ditas reclamacións, publicarase nos mesmos lugares a relación definitiva de aspirantes admitidos/as e excluídos/as.</p>
    <p>4.3. De acordo co previsto no artigo 45.1.b) da Lei 39/2015, do 1 de outubro, estas publicacións producirán os mesmos efectos que a notificación persoal ás persoas interesadas.</p>
    <p>5. Comisión de Acceso.</p>
    <p>5.1. De acordo co que establece o artigo 81 dos EUDC, a composición da comisión é a que figura no anexo II desta convocatoria e terá a categoría primeira das recollidas no artigo 30 do Real decreto 462/2002, do 24 de maio, sobre indemnizacións por razón do servizo. Salvo petición noutro sentido e autorizada, terá a súa sede e actuará no centro a que se adscriba a praza convocada.</p>
    <p>Conforme o establecido no artigo 6.4 do Real decreto 1313/2007, do 5 de outubro, os currículos dos membros das comisións de acceso serán públicos e poderán ser consultados no Servizo de Persoal Docente e Investigador.</p>
    <p>5.2. O nomeamento como membro dunha comisión é irrenunciable, salvo cando concorra causa xustificada, debidamente alegada pola persoa interesada e así apreciada polo reitor. Os membros da comisión deberán absterse de actuar e as persoas interesadas poderán recusalos nos casos e polos motivos regulados na Lei 40/2015, do 1 de outubro, de réxime xurídico do sector público (BOE do 2 de outubro). Resolta a renuncia, a abstención ou a recusación, os afectados serán substituídos polos seus respectivos suplentes e, na súa falla, por orde correlativa y nos demais casos resolverá a Reitoría.</p>
    <p>5.3. A comisión deberá constituírse no prazo máximo de tres meses desde o día seguinte á data de publicación no BOE da correspondente convocatoria. Unha vez transcorrido o devandito prazo sen que se constituíse, a Reitoría procederá á substitución do/da presidente/a titular.</p>
    <p>5.4. Dentro do devandito prazo, o/a presidente/a, despois de consultar cos restantes membros, ditará unha resolución que se lles notificará a todas as persoas interesadas cunha antelación mínima de quince días naturais respecto da data do acto para o que se citan, e convocará a:</p>
    <p>a) Todos os membros titulares da Comisión e, de ser o caso, os suplentes, para efectuar o acto de constitución e fixar a continuación e facer públicos os criterios específicos de selección. Na citación indicarase o día, a hora e o lugar para o acto de constitución.</p>
    <p>b) Todos/as os/as aspirantes admitidos/as a participar no concurso, para realizar o acto de presentación de concursantes, con indicación do día, do lugar e da hora para a realización do devandito acto; para estes efectos, o prazo entre a data prevista para o acto de constitución da comisión e a data sinalada para o acto de presentación non poderá exceder os dous días hábiles.</p>
    <p>5.5. A constitución da comisión exixirá a asistencia da totalidade dos seus membros. Os membros titulares que non concorresen a este acto cesarán e serán substituídos polos seus respectivos suplentes. Unha vez constituída a comisión, no caso de ausencia do seu/súa presidente/a será substituído/a polo/a vogal de maior categoría e antigüidade. O/a secretario/a será substituído/a, de ser o caso, polo/a vogal de menor categoría e antigüidade.</p>
    <p>5.6. Para que a Comisión poida actuar validamente requirirase a asistencia de, polo menos, tres dos seus membros, entre os cales figurarán obrigatoriamente o/a presidente/a e o/a secretario/a. Os membros da Comisión que estivesen ausentes da proba cesarán en tal condición, sen prexuízo das responsabilidades en que puidesen incorrer.</p>
    <p>Se unha vez comezada a primeira proba a Comisión quedase con menos de tres membros, procederase ao nomeamento dunha nova comisión polo procedemento establecido no artigo 9 da normativa que regula os concursos e non poderán formar parte dela os membros da primeira que cesasen nesta condición.</p>
    <p>5.7. No acto de constitución, a Comisión establecerá e fará públicos, antes do acto de presentación, os criterios de valoración do concurso adecuados ao perfil da praza.</p>
    <p>5.8. Durante o desenvolvemento do concurso, a Comisión resolverá as dúbidas que puidesen xurdir na aplicación destas normas, así como o que proceda nos casos non previstos nelas. En todo momento a súa actuación axustarase ao disposto na Lei 39/2015, do 1 de outubro.</p>
    <p>6. Acto de presentación.</p>
    <p>6.1. O acto de presentación será público e, no transcurso deste, as persoas candidatas entregaranlle ao/á presidente/a da Comisión de Acceso, por quintuplicado, a seguinte documentación:</p>
    <p>a) <em>Curriculum vitae</em>, no cal se detallará o seu historial académico, docente, investigador, de xestión e, de ser o caso, sanitario-asistencial, xunto cun exemplar das publicacións e dos documentos acreditativos dos seus méritos. O <em>curriculum vitae</em> deberá axustarse ao modelo que se achega como anexo IV.</p>
    <p>b) Proxecto docente e investigador que a persoa candidata se propón desenvolver de serlle adxudicada a praza a que concursa; o devandito proxecto axustarase, de fixarse na convocatoria, ás especificacións establecidas.</p>
    <p>6.2. Non acto de presentación, os/as concursantes recibirán cantas instrucións sobre a realización das probas deban serlles comunicadas; así mesmo, determinarase, mediante sorteo, a orde de actuación dos/das concursantes e fixarase o lugar, a data e a hora de inicio das probas.</p>
    <p>6.3. O/a secretario/a da Comisión de Acceso garantirá que a documentación que entreguen os concursantes poida ser consultada antes do inicio das probas polos candidatos.</p>
    <p>7. Realización das probas.</p>
    <p>7.1. Os concursos de acceso constarán das probas e axustaranse ao procedemento que establece o artigo 12 da normativa aprobada polo aordo do Consello de Goberno do 10 de decembro de 2008 pola que se regulan os concursos de acceso a corpos de funcionarios/as docentes universitarios na Universidade da Coruña.</p>
    <p>7.2. As probas serán públicas e cada unha delas será eliminatoria.</p>
    <p>7.3. Finalizada cada proba, cada membro da comisión entregaralle ao/á presidente/a un informe razoado, axustado aos criterios previamente fixados, de cada unha das persoas concursantes, con expresión explícita de voto favorable ou desfavorable.</p>
    <p>7.4. Para superar a proba é necesario obter, cando menos, tres votos favorables dos membros da Comisión de Acceso.</p>
    <p>7.5. A proposta de provisión de prazas realizarase en base aos votos favorables recibidos dos membros da Comisión. No caso de empate recorrerase á votación, sen que sexa posible a abstención. De persistir o empate, dirimirá o voto do/da presidente/a.</p>
    <p>8. Proposta.</p>
    <p>8.1. Nun prazo máximo de cinco días desde o seguinte á finalización das probas publicarase no taboleiro de anuncios do centro en que actúe a Comisión de Acceso, a proposta motivada e vinculante de nomeamento para a provisión da praza, con expresión de todas as persoas candidatas propostas por orde de preferencia. Contra dita proposta os/as concursantes poderán presentar reclamación ante o Reitor, no prazo de dez días.</p>
    <p>8.2. Unha vez que se publique, o/a presidente/a da Comisión de Acceso ou, de ser o caso, o/a secretario/a entregarán a proposta na Secretaría Xeral da Universidade da Coruña xunto coas actas e cos informes que compoñen o expediente, un exemplar da documentación achegado por cada candidato coa xustificación documental correspondente e a certificación do/da secretario/a da Comisión en que se faga constar a data de publicación no taboleiro do centro.</p>
    <p>8.3. Tras finalizar o procedemento, a documentación das persoas concursantes quedará a súa disposición na Secretaría Xeral da Universidade da Coruña de onde deberán retirala. No entanto, no caso de interposición de recurso non poderá retirarse ata que a resolución impugnada sexa firme, sen prexuízo de que as persoas interesadas poidan realizar copia da documentación para outros efectos.</p>
    <p>8.4. Transcorridos seis meses desde a finalización do procedemento ou, no caso de haber recurso, desde que a resolución impugnada adquira firmeza, a documentación que non fose retirada será destruída.</p>
    <p>9. Presentación de documentos e nomeamento.</p>
    <p>9.1. A persoa candidata proposta en primeiro lugar deberá presentar no prazo de vinte días contados desde o seguinte á publicación da proposta nos lugares e conforme ao procedemento previsto na base 3.2, os seguintes documentos:</p>
    <p>a) Declaración xurada ou promesa de non ter sido separado/a de ningunha Administración Pública en virtude de expediente disciplinario, nin atoparse inhabilitado/a para o exercicio das funcións docentes e asistenciais.</p>
    <p>Os/as concursantes que non teñan a nacionalidade española deberán acreditar non estaren sometidos a sanción disciplinaria ou condena penal que impidan, no seu Estado, o acceso á Función Pública segundo o establecido na Lei 17/1993, do 23 de decembro (<em>Boletín Oficial del Estado</em> do 24 de decembro).</p>
    <p>b) Certificado médico oficial de non padecer ningunha enfermidade nin defecto físico ou psíquico que o/a incapacite para o desempeño das funcións correspondentes a profesor/a de universidade.</p>
    <p>c) Declaración xurada ou promesa de no incorrer en incompatibilidade segundo o establecido na Lei 53/1984, do 26 de setembro, de incompatibilidades do persoal ao servizo das administracións públicas (BOE do 4 de xaneiro de 1985).</p>
    <p>Aquelas persoas que tivesen a condición de funcionarias públicas de carreira estarán exentas de xustificar e presentar os documentos indicados nas alíneas a) e b), deberán presentar, no caso de procederen doutra administración, unha certificación da universidade ou organismo de que dependan que acredite a súa condición de funcionarios/as e de cantas circunstancias consten na súa folla de servizos.</p>
    <p>9.2. A Reitoría da Universidade da Coruña efectuará o nomeamento como funcionario/a docente de carreira do/da candidato/a proposto/a pola Comisión que especificará a denominación da praza: corpo e área de coñecemento. Comunicaráselle ao correspondente rexistro para os efectos de outorgamento de número do rexistro de persoal e inscrición nos corpos respectivos, remitirase para a súa publicación ao <em>Boletín Oficial del Estado</em> e ao <em>Diario Oficial de Galicia</em> e comunicaráselle á Secretaría Xeral do Consello de Universidades.</p>
    <p>9.3. No prazo máximo de vinte días hábiles, a contar desde o seguinte ao da publicación do nomeamento no <em>Boletín Oficial del Estado</em>, o/a candidato/a proposto/a deberá tomar posesión do seu destino, momento no que adquirirá a condición de funcionario/a docente universitario de carreira do corpo de que se trate.</p>
    <p>10. Comisión de Reclamacións.</p>
    <p>10.1. Contra as propostas das comisións dos concursos de acceso, as persoas concursantes poderán presentar reclamación ante a Reitoría, no prazo de dez días. Admitida a trámite a reclamación, suspenderanse os nomeamentos ata a súa resolución. A reclamación será valorada por unha comisión composta por sete catedráticos e/ou catedráticas de universidade pertencentes a diversos ámbitos do coñecemento, designados polo Claustro da Universidade, con ampla experiencia docente e investigadora.</p>
    <p>10.2. A Comisión de Reclamacións oirá aos membros da Comisión contra cuxa proposta se presentara a reclamación, e ás persoas candidatas que participasen no concurso.</p>
    <p>10.3. Esta comisión examinará o expediente relativo ao concurso para velar polas garantías establecidas e ratificará ou non a proposta reclamada no prazo máximo de tres meses, tras o que o reitor ditará a resolución de acordo coa proposta da Comisión. O transcurso do prazo establecido sen resolver entenderase como rexeitamento da reclamación presentada.</p>
    <p>10.4. As resolucións da Reitoría a que se refire o apartado anterior deste artigo esgotan a vía administrativa e serán impugnables directamente ante a xurisdición contencioso-administrativa, de acordo co establecido na Lei 29/1998, de 13 de xullo, reguladora da xurisdición contencioso-administrativa.</p>
    <p>11. Protección de datos de carácter persoal.</p>
    <p>11.1. De conformidade coa Lei orgánica 3/2018, do 5 de decembro, de protección de datos persoais e garantía dos dereitos dixitais, os datos recollidos neste procedemento serán tratados pola UDC para a xestión de todos os trámites relacionados co procedemento de selección de persoal. </p>
    <p>11.2. O órgano responsable do devandito tratamento é a Secretaría Xeral ante a que se poden exercer os dereitos de acceso, rectificación, supresión, limitación de tratamento oposición e portabilidade, na Reitoría da UDC; rúa Maestranza, 9, 15001 A Coruña, mail: rpd@udc.gal, teléfono 881 01 11 61; o tamén mediante a sede electrónica da UDC. A delegada de Protección de Datos é Luz María Puente Aba: dpd@udc.gal. Tamén poden dirixirse á Axencia Española de Protección de Datos para realizar a oportuna reclamación.</p>
    <p>11.3. A base de xustificación deste tratamento é o exercicio de poderes públicos e a realización de funcións administrativas como consecuencia da prestación do servizo de educación superior (art. 6.1.e) Regulamento europeo de protección de datos; Lei orgánica do sistema universitario e Lei autonómica 6/2013, do sistema universitario de Galicia. </p>
    <p>11.4. Poderanse ceder datos a administracións públicas con competencias na materia, e nos supostos de obrigas legais.</p>
    <p>12. Norma final.</p>
    <p>Contra a presente resolución, que esgota a vía administrativa, poderase interpor recurso ante a xurisdición contencioso-administrativa, no prazo de dous meses contados desde o día seguinte ao da súa publicación no <em>Boletín Oficial del Estado</em>, de conformidade co disposto na Lei 29/1998, do 13 de xullo, reguladora da xurisdición contencioso-administrativa. Potestativamente, poderase interpor recurso de reposición ante a Reitoría, no prazo dun mes contado a partir do día seguinte ao da devandita publicación, de acordo co disposto no artigo 123 da Lei 39/2015, do 1 de outubro, do procedemento administrativo común das administracións públicas (BOE do 2 de outubro).</p>
    <p>A Coruña, 21 de xullo de 2023 </p>
    <footer><p>Julio Ernesto Abalde Alonso<br>Reitor da Universidade da Coruña</p></footer>
    <h2>ANEXO I</h2>
    <p>Número de concurso: 23/027. Número de prazas: 1. OEP: 2023.</p>
    <p>Corpo: profesor/a titular de universidade.</p>
    <p>Área de coñecemento: Mecánica de Fluídos.</p>
    <p>Departamento: Enxeñaría Naval e Industrial.</p>
    <p>Actividade docente: 730G03018 Mecánica de Fluídos, 4497223 Proceso de Simulación CFD.</p>
    <p>Actividade investigadora: Fluxos multifásicos. Modelización de fluxos en procesos industriais.</p>
    <p>Centro: Escola Politécnica de Enxeñaría de Ferrol.</p>
    <p>Número de concurso: 23/028. Número de prazas: 1. OEP: 2023.</p>
    <p>Corpo: profesor/a titular de universidade.</p>
    <p>Área de coñecemento: Dereito Traballo e da Seguridade Social.</p>
    <p>Departamento: Dereito Público.</p>
    <p>Actividade docente: 760G01013 Dereito Sindical I, 760G01012 Dereito do Traballo II, </p>
    <p>760G01032 Dereito Procesual Laboral.</p>
    <p>Actividade investigadora: formación profesional, mercado de traballo, exclusión social, sustentabilidade, políticas públicas, avances tecnolóxicos.</p>
    <p>Centro: Facultade de Ciencias do Traballo.</p>
    <h2>ANEXO II</h2>
    <p>Corpo: profesores/as titulares de universidade.</p>
    <p>Área de coñecemento: Mecánica de Fluídos.</p>
    <p>Praza número: 23/027.</p>
    <p>Comisión titular.</p>
    <p>Presidente: López Peña, Fernando, catedrático de universidade, Universidade da Coruña.</p>
    <p>Secretaria: Sánchez Simón, María Luisa, profesora titular de universidade, Universidade da Coruña.</p>
    <p>Vogal 1ª: Martín Ortega, Elena Beatriz, profesora titular de universidade, Universidade de Vigo.</p>
    <p>Vogal 2º: Viedma Robles, Antonio, catedrático de universidade, Universidade Politécnica de Cartagena.</p>
    <p>Vogal 3ª: Paz Penín, María Concepción, profesora titular de universidade, Universidade de Vigo.</p>
    <p>Comisión suplente.</p>
    <p>Presidente: Parrondo Gayo, Jorge Luis, catedrático de universidade, Universidade de Oviedo.</p>
    <p>Secretaria: Parra Santos, María Teresa, profesora titular de universidade, Universidade de Valladolid.</p>
    <p>Vogal 1º: Rodríguez Rodríguez, Francisco Javier, profesor titular de universidade, Universidade Carlos III de Madrid.</p>
    <p>Vogal 2º: Castro Ruiz, Francisco, catedrático de universidade, Universidade de Valladolid.</p>
    <p>Vogal 3ª: Velarde Suárez, Sandra, catedrática de universidade, Universidade de Oviedo.</p>
    <p>Corpo: profesores/as titulares de universidade.</p>
    <p>Área de coñecemento: Dereito Traballo e da Seguridade Social.</p>
    <p>Praza número: 23/028.</p>
    <p>Comisión titular.</p>
    <p>Presidente: Martínez Girón, Jesús Federico, catedrático de universidade, Universidade da Coruña.</p>
    <p>Secretario: Arufe Varela, Alberto, catedrático de universidade, Universidade da Coruña.</p>
    <p>Vogal 1º: Carril Vázquez, Xosé Manuel, profesor titular de universidade, Universidade da Coruña.</p>
    <p>Vogal 2ª: Martínez Barroso, María Reyes, catedrática de universidade, Universidade de León.</p>
    <p>Vogal 3ª: Álvarez Cuesta, Henar, catedrática de universidade, Universidade de León.</p>
    <p>Comisión suplente.</p>
    <p>Presidente: Monereo Pérez, José Luis, catedrático de universidade, Universidade de Granada.</p>
    <p>Secretario: Cavas Martínez, Faustino, catedrático de universidade, Universidade de Murcia.</p>
    <p>Vogal 1º: Fernández Domínguez, Juan José, catedrático de universidade, Universidade de León.</p>
    <p>Vogal 2ª: López Insua, Belén del Mar, profesora titular de universidade, Universidade de Granada.</p>
    <p>Vogal 3ª: Rodríguez Escanciano, Susana, catedrática de universidade, Universidade de León.</p>

