---
date: '2023-08-28'
id: G0181-030823-0001
page: 50884
number: 162
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 1 de agosto de 2023, do Servizo Provincial da Coruña, pola que
  se sinala a data para o levantamento das actas previas á ocupación e para a
  formalización das actas de ocupación dos bens e dereitos afectados polo
  proxecto de trazado de mellora de accesos ao Complexo Hospitalario
  Universitario da Coruña (CHUAC), AC/21/215.30.1.
range: Resolución
url: >-
  https://www.xunta.gal/dog/Publicados/2023/20230828/AnuncioG0181-030823-0001_gl.html
---
<p>O artigo 28 do vixente Estatuto de autonomía de Galicia establece no seu punto 2 a competencia da Comunidade Autónoma galega no desenvolvemento lexislativo e execución da lexislación do Estado en materia de expropiación forzosa.</p>
    <p>O 1 de xuño de 2023 a Xunta de Galicia aprobou o proxecto de trazado de mellora de accesos ao Complexo Hospitalario Universitario da Coruña (CHUAC), de clave AC/21/215.30.1, no concello da Coruña, publicado no <em>Diario Oficial de Galicia </em>núm. 110, do 12 de xuño de 2023.</p>
    <p>A aprobación definitiva do proxecto de trazado implica a declaración de utilidade pública, a necesidade de ocupación dos bens e de adquisición dos dereitos necesarios para a execución das obras, dos depósitos dos materiais sobrantes, dos préstamos necesarios para executalas e para a reposición de servizos afectados, previstos no proxecto, así como para a implantación do proxecto e as modificacións deste que, se é o caso, puideren aprobarse posteriormente, e a urxencia da ocupación, todo iso para os efectos de expropiación, ocupación temporal ou imposición ou modificación de servidumes, segundo o disposto no artigo 22.5 da Lei 8/2013, do 28 de xuño, de estradas de Galicia.</p>
    <p>A tramitación do expediente expropiatorio debe axustarse ao disposto nos artigos 52 da vixente Lei de expropiación forzosa do 16 de decembro de 1954, e 56 e seguintes do seu Regulamento de 26 de abril de 1957.</p>
    <p>En consecuencia, este servizo, en virtude da competencia delegada mediante a Orde do 7 de setembro de 2017, sobre delegación de competencias no secretario xeral técnico e noutros órganos e entidades públicas adscritos a esta consellería, publicada no DOG núm. 179, do 20 de setembro de 2017, resolveu convocar os titulares de bens e dereitos afectados que figuran na relación exposta no taboleiro de anuncios do Concello da Coruña, para que comparezan no lugar, na data e nas horas que se detallan a seguir, co fin de realizar o levantamento das actas previas á ocupación, nas cales se recollerán os datos necesarios para determinar os dereitos afectados, o valor destes e os prexuízos determinantes da rápida ocupación, sen prexuízo de se trasladaren ao lugar dos predios se o consideran necesario:</p>
    <p>Termo municipal da Coruña.</p>
    <p>Lugar: sala de reunións do Edificio Administrativo da Xunta de Galicia (r/ Vicente Ferrer, nº 2, andar baixo).</p>
    <p>Data: 12 de setembro de 2023, das 10.30 ás 11.30 horas.</p>
    <p>A relación de titulares cos bens e dereitos afectados, así como o plano parcelario correspondente, estarán expostos no Concello da Coruña e no Servizo Provincial da Axencia Galega de Infraestruturas da Coruña (r/ Vicente Ferrer, nº 2, 8º andar, 15071 A Coruña), e publicarase na seguinte ligazón da páxina web da consellería:</p>
    <p>https://infraestruturasemobilidade.xunta.gal/avisos?content=/Portal-Conselleria6/Avisos/resolucions/aviso_0335.html</p>
    <p>Así mesmo, realizarase a convocatoria aos interesados no levantamento das actas previas mediante notificación individual.</p>
    <p>Ao dito acto deberán acudir os titulares afectados persoalmente ou ben representados pola persoa debidamente autorizada para actuar no seu nome, e xuntarán os documentos acreditativos da súa titularidade, documento nacional de identidade (e, de ser o caso, outra documentación que se requira, xustificante do pagamento do IBI...), así como certificado de conta con códigos IBAN e BIC, co fin de realizar os sucesivos pagamentos que sexan procedentes mediante transferencia bancaria. Poderán facerse acompañar, pola súa conta, se o consideran oportuno, dos seus peritos e notarios.</p>
    <p>Así mesmo, en cumprimento do disposto no artigo 49 do Regulamento de expropiación forzosa do 26 de abril de 1957, este servizo, unha vez levantadas as actas previas á ocupación, e habilitado o crédito oportuno, realizará o pagamento, mediante transferencia bancaria, do importe dos depósitos previos e indemnizacións por rápida ocupación. No suposto de non ter presentado o certificado de titularidade da conta bancaria, con códigos IBAN e BIC, e a copia do DNI, consignarase o importe na Caixa Xeral de Depósitos, conforme o disposto no artigo 51 do Regulamento de expropiación forzosa do 26 de abril de 1957.</p>
    <p>En cumprimento do artigo 55 do Regulamento de expropiación forzosa do 26 de abril de 1957, neste mesmo acto convócase ao acto de formalización das actas de ocupación, o cal terá lugar, logo de producirse o aboamento dos depósitos previos e indemnizacións por rápida ocupación, no lugar e na data que se indican: </p>
    <p>Termo municipal da Coruña.</p>
    <p>Lugar: sala de reunións do Edificio Administrativo da Xunta de Galicia (r/ Vicente Ferrer, nº 2, andar baixo).</p>
    <p>Data: 15 de novembro de 2023, das 10.30 ás 11.30 horas.</p>
    <p>No mesmo acto ofertaránselles aos propietarios as valoracións establecidas pola Administración para cada un dos predios en concepto de mutuo acordo.</p>
    <p>O presente acordo faise público, para xeral coñecemento, e advírteselles aos titulares que na acta figurarán os donos da cousa ou titulares do dereito expropiado, e non se admitirá representación senón por medio de poder debidamente autorizado (notarial, xudicial ou do consulado), xa sexa xeral ou particular para este caso. En caso de figurar o terreo a nome de herdeiros, deberase achegar a documentación necesaria para acreditar a sucesión. A identificación realizarase co documento nacional de identidade.</p>
    <p>A Coruña, 1 de agosto de 2023</p>
    <footer><p>Felipe de la Vega Gándaras<br>Xefe do Servizo Provincial da Coruña</p></footer>

