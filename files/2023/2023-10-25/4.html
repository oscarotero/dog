---
date: '2023-10-25'
id: G0692-171023-0008
page: 58584
number: 203
agency: 'Consellería de Economía, Industria e Innovación'
section: III. Outras disposicións.
title: >-
  RESOLUCIÓN do 17 de outubro de 2023, da Dirección Xeral de Planificación
  Enerxética e Recursos Naturais, pola que se delegan competencias na axencia
  Instituto Enerxético de Galicia en materia de certificados de aforro
  enerxético.
range: Resolución
url: >-
  https://www.xunta.gal/dog/Publicados/2023/20231025/AnuncioG0692-171023-0008_gl.html
---
<p>O Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (actualmente Consellería de Economía, Industria e Innovación), recolle as atribucións da Dirección Xeral de Planificación Enerxética e Recursos Naturais. </p>
    <p>Consonte a disposición transitoria primeira do Decreto 79/2023, do 22 de xuño, polo que se fixa a estrutura orgánica das vicepresidencias e das consellerías da Xunta de Galicia, mentres non se desenvolva a estrutura que contén, os órganos superiores e de dirección existentes manterán a súa estrutura e funcións.</p>
    <p>A actividade administrativa da Dirección Xeral de Planificación Enerxética e Recursos Naturais supón unha concentración de funcións arredor do seu titular que aconsella, dado o seu volume, recorrer á delegación de competencias noutros órganos ou entidades, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1. </p>
    <p>A delegación de competencias permite a axilización administrativa necesaria e redunda en beneficio tanto da Administración como dos/das administrados/as, dentro do máis rigoroso respecto ás garantías xurídicas que a tutela dos intereses públicos exixe. </p>
    <p>Segundo o previsto no artigo 9 da Lei 40/2015, do 1 de outubro, de réxime xurídico do sector público, e no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e demais disposicións de xeral aplicación, </p>
    <h2>DISPOÑO: </h2>
    <p>Primeiro. Sistema de certificados de aforro enerxético </p>
    <p>1. Deléganse na axencia Instituto Enerxético de Galicia todas as competencias atribuídas ao xestor autonómico do sistema de certificados de aforro enerxético, establecido polo Real decreto 36/2023, do 24 de xaneiro. </p>
    <p>2. Durante a vixencia da presente delegación de competencias, todas as referencias ao órgano competente en materia de eficiencia enerxética da Comunidade Autónoma contidas na antedita normativa entenderanse realizadas á axencia Instituto Enerxético de Galicia e á persoa titular da súa dirección. </p>
    <p>Segundo. Resolucións ditadas por delegación </p>
    <p>As resolucións administrativas que se adopten facendo uso das delegacións de competencias conferidas por esta resolución farán constar expresamente esta circunstancia e consideraranse ditadas polo órgano delegante. </p>
    <p>Terceiro. Revogación </p>
    <p>O director xeral de Planificación Enerxética e Recursos Naturais poderá revogar, en calquera momento, a delegación de competencias contida nesta resolución, da cal quedan excluídos os supostos previstos no artigo 9.2 da Lei 40/2015, do 1 de outubro, de réxime xurídico do sector público, e no artigo 6.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia. </p>
    <p>Cuarto. Entrada en vigor </p>
    <p>Esta resolución entrará en vigor o mesmo día da súa publicación no <em>Diario Oficial de Galicia. </em></p>
    <p>Santiago de Compostela, 17 de outubro de 2023</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>

