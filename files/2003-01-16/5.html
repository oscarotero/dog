---
date: '2003-01-16'
id: 191A
page: 512
number: 10
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 27 de decembro de 2002 pola que se anuncian subvencións a empresas
  privadas para a mellora da infraestructura hoteleira.
range: Orde
url: 'https://www.xunta.gal/dog/Publicados/2003/20030116/Anuncio191A_gl.html'
---
<p>No eido do turismo faise cada día máis patente a necesidade de adapta-las empresas de servicios turísticos ás esixencias de maior calidade que se observa demandan os mercados. Os establecementos de aloxamento, como oferentes de servicios, inciden directamente na configuración e calidade do producto turístico galego, xa que se atopan plenamente inmersos na súa xestión e comercialización.</p>
<p>Un dos factores máis importantes que motivan un axeitado movemento nas empresas hoteleiras é, sen dúbida, a súa calidade de servicios e a prestancia das súas instalacións. Neste senso cabe dicir que nos últimos anos o sector hoteleiro galego experimentou un considerable aumento na súa oferta de prazas como consecuencia da posta en funcionamento de novos establecementos, sen embargo é notorio que outros, que veñen desenvolvendo a súa actividade desde hai xa algún tempo, precisan moderniza-las súas instalacións para conseguir unha calidade óptima na oferta destes servicios na nosa Comunidade Autónoma. Por todo isto nos pasados exercicios económicos, a Administración turística galega, dentro das súas liñas de obxectivos, puxo en marcha unha serie de medidas de fomento destinadas á mellora dos sinalados establecementos hoteleiros e como queira que tal medida alcanzou basicamente os obxectivos inicialmente previstos pero existindo aínda necesidades de mellora dos establecementos no sector </p>
<p>hoteleiro, faise preciso articular no exercicio de 2002 unhas novas medidas de fomento, na liña das dos pasados así como unha nova destinada á implantación de sistemas de calidade.</p>
<p>En consecuencia e con cargo ós créditos da Consellería de Cultura, Comunicación Social e Turismo asignados para esta finalidade e seguindo as determinacións da orde da Consellería de Economía e Facenda do 11 de febreiro de 1998, modificada polas do 27 de novembro de 2000 e 25 de outubro de 2001, sobre tramitación anticipada de expedientes de gasto así como os límites de intensidade establecidos no Decreto 172/2001, do 12 de xullo, sobre incentivos para o desenvolvemento económico e fomento da actividade empresarial da Comunidade Autónoma de Galicia e todo isto conforme o establecido sobre medidas de fomento no artigo 73 da Lei 9/1997, do 21 de agosto, de ordenación e promoción do turismo en Galicia en concordancia co sinalado no artigo 74 da dita lei e tendo en conta o determinado no Decreto 287/2000, do 21 de decembro, polo que se desenvolve o réxime de axudas e subvencións públicas da Comunidade Autónoma de Galicia, convócanse axudas destinadas á mellora da infraestructura </p>
<p>hoteleira que pola súa conceptuación como actividade turística se considera incentivable ó abeiro do antedito Decreto 172/2001 e, polo tanto,</p>
<p>DISPOÑO:</p>
<p>Artigo 1º.-Destinatarios.</p>
<p>A Consellería de Cultura, Comunicación Social e Turismo concederá, con cargo á aplicacións orzamentarias 10.05.751A.770.2 e 10.05.751A. 770.5 subvencións ás persoas físicas e xurídicas titulares de establecementos hoteleiros, en calquera das formas de posesión que determina o Código civil, sempre e cando desenvolvan a súa actividade na Comunidade Autónoma de Galicia.</p>
<p>Ás ditas concesións destínase un crédito de 2.066.084 euros, distribuídos en 4 anualidades, a saber: no ano 2003, 810.335 A, no 2004, 507.961 A, no 2005, 431.483 A e no 2006, 316.305 A. Cando as subvencións concedidas teñan carácter plurianual, seguirase o que dispoñen os artigos 16.dous e 17 do Decreto 287/2000, do 21 de decembro, polo que se desenvolve o réxime de axudas e subvencións públicas da Comunidade Autónoma de Galicia, para os efectos do pagamento correspondente ás anualidades dos exercicios do 2003, 2004, 2005 e de 2006 sendo nestas axudas posible a concorrencia con calquera outra axuda para o mesmo obxecto e finalidade pero o seu importe, en ningún caso, poderá ser de tal contía que, en concorrencia con subvencións e axudas doutras administracións públicas ou doutros entes públicos ou privados, nacionais ou internacionais, superen a porcentaxe máxima do 40% do investimento subvencionable segundo o legalmente establecido no artigo 15 do Decreto 172/2001, do 12 de xullo, </p>
<p>sobre incentivos para o desenvolvemento económico e fomento da actividade empresarial da Comunidade Autónoma de Galicia.</p>
<p>Artigo 2º.-Obxecto.</p>
<p>Poderán ser obxecto de subvención, de conformidade co que se establece nesta orde, os seguintes investimentos:</p>
<p>* As accións que permitan a conversión dos establecementos hoteleiros comprendidos nos grupos 2, 3 e 4 e en establecementos hoteleiros do grupo 1 (hoteis).</p>
<p>* As accións encamiñadas á modernización das instalacións existentes nos establecementos hoteleiros que estean clasificados dentro dos grupos de hoteis.</p>
<p>* As actuacións nas infraestructuras encamiñadas á adaptación de hoteis, abertos con anterioridade á entrada en vigor do Decreto 267/1999, do 30 de setembro, pola que se establece a ordenación dos establecementos hoteleiros.</p>
<p>* As accións encamiñadas á implantación de sistemas de calidade específicos para empresas hoteleiras que conduzan á obtención da correspondente certificación de aseguramento de calidade.</p>
<p>Abarcan estas accións a modernización e remodelación de tódalas instalacións, a creación ou mellora da oferta complementaria. Considérase investimento subvencionable a execución material das obras que se acometan dentro do obxecto desta orde así como os honorarios técnicos. Non se considera subvencionable ningún tipo de equipamento nin a lencería, enxoval, vaixelas e análogos así como tampouco a adquisición de terreos, nin ningún tipo de taxa ou imposto.</p>
<p>Artigo 3º.-Condicións particulares.</p>
<p>1. Os establecementos para os que solicita subvención deberán de estar inscritos no Rexistro de Empresas e Actividades Turísticas (REAT) da Xunta de Galicia.</p>
<p>2. O investimento subvencionable non poderá ser inferior a noventa mil (90.000) euros. Non obstante, a comisión técnica poderá exceptuar este investimento mínimo subvencionable nos investimentos destinados á implantación de sistemas de calidade e de adaptación de hoteis ó Decreto 267/1999, do 30 de setembro, pola que se establece a ordenación dos establecementos hoteleiros.</p>
<p>3. Os proxectos que se presenten serán globais, é dicir, estarán contidos nunha única solicitude.</p>
<p>4. Os proxectos que se subvencionen terán que:</p>
<p>a) Comeza-la súa execución durante o ano 2003 e estar rematados con tempo dabondo para xustifica-lo investimento subvencionado dentro dos prazos establecidos nesta orde, aínda que tamén poden ser subvencionados os proxectos iniciados con anterioridade, sempre e cando os solicitantes acheguen certificación valorada, asinada por técnico facultativo, das obras realizadas, as cales non computarán para os efectos de investimento subvencionable.</p>
<p>b) Publicita-la colaboración da Consellería de Cultura, Comunicación Social e Turismo, Dirección Xeral de Turismo, tanto durante a realización das obras como posteriormente, mediante un cartel que se exhibirá en sitio ben visible. As características do dito cartel, así como a súa localización e contido serán indicados polos correspondentes servicios provinciais de Turismo da Consellería de Cultura, Comunicación Social e Turismo. Os custos correspondentes á dita publicidade serán por conta do beneficiario da subvención.</p>
<p>c) Cumpri-lo disposto na Lei 8/1997, do 20 de agosto, de accesibilidade e supresión de barreiras na Comunidade Autónoma de Galicia e nas súas normas de desenvolvemento.</p>
<p>5. Os beneficiarios das subvencións adquiren os seguintes compromisos e obrigas:</p>
<p>a) Crea-los postos de traballo a que se compromete na declaración xurada reflectida no anexo II nun prazo de 5 anos contados desde a data da realización íntegra do investimento subvencionado e mante-los durante un período de 5 anos contados desde a data de autorización de apertura pola administración turística ou, se é o caso, desde cando se reemprenda a actividade ou se teña xustificado correctamente o investimento subvencionado.</p>
<p>b) Someterse ás actuacións de comprobación que efectuará a Consellería de Cultura, Comunicación Social e Turismo e ás de control financeiro que lle corresponden á Intervención Xeral da Comunidade Autónoma en relación coas subvencións e axudas concedidas e ás previstas na lexislación do Tribunal de Contas e do Consello de Contas.</p>
<p>c) Comunicarlle á Dirección Xeral de Turismo da Consellería de Cultura, Comunicación Social e Turismo a obtención doutras subvencións ou axudas para a mesma finalidade procedentes de calquera administración ou entes públicos nacionais ou internacionais.</p>
<p>d) Reintegrar, total ou parcialmente, o importe percibido da subvención concedida así como os correspondentes xuros de demora devengados desde o momento do pagamento, nos seguintes casos:</p>
<p>* Por incumprimento dos compromisos e obrigas relacionados neste artigo.</p>
<p>* Non ter acadado, en tempo e forma, a finalidade para a que foi concedida a subvención.</p>
<p>* Incumprimento da obriga de xustificación nos prazos e termos establecidos nesta orde.</p>
<p>* Ter obtida a subvención sen reuni-los requisitos esixidos para a súa concesión.</p>
<p>* Incumprimento da finalidade para a que foi concedida a subvención.</p>
<p>* Supera-la porcentaxe máxima do investimento subvencionable que legalmente se estableza.</p>
<p>* Por revogación da subvención concedida por non terse xustificado o investimento mínimo subvencionable.</p>
<p>Artigo 4º.-Contía das subvencións.</p>
<p>Os proxectos que se contemplan nesta orde como accións subvencionables poderán acadar unha axuda económica de ata o 30% sobre o investimento subvencionable cando este teña por obxecto accións que permitan a conversión dos establecementos hoteleiros dos grupos 2, 3 e 4 en establecementos hoteleiros do grupo 1 (hoteis) e do 25% no caso das accións encamiñadas á modernización das instalacións existentes, á adaptación de hoteis e á implantación de sistemas de calidade. Á dita cantidade engadiráselle 6.000 euros por posto de traballo que se cree con carácter indefinido e que supere a porcentaxe mínima de contratación estable que, para ser beneficiario de subvención, se esixe nesta orde. A porcentaxe máxima de axuda non poderá superar, en ningún caso, o 40% do investimento subvencionable.</p>
<p>Artigo 5º.-Solicitudes e documentación.</p>
<p>1. As solicitudes de subvención, xunto coa documentación que a continuación se especifica presentarase, por duplicado exemplar, na delegación pro</p>
<p>vincial da Consellería de Cultura, Comunicación Social e Turismo correspondente á provincia de localización do investimento, en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, no prazo dun mes contado desde o día seguinte da publicación desta orde no Diario Oficial de Galicia:</p>
<p>a) Solicitude segundo o modelo do anexo I.</p>
<p>b) Fotocopia cotexada do DNI e do NIF do solicitante ou do CIF cando corresponda.</p>
<p>c) Proxecto básico, asinado por técnico facultativo competente e visado no correspondente colexio profesional, que conterá memoria explicativa, orzamento pormenorizado por conceptos do investimento proxectado e planos a escala 1:50. Por resolución motivada da directora xeral de Turismo, visto o informe técnico correspondente, e tendo en conta a natureza do investimento pódese eximi-lo solicitante, logo de petición razoada deste, de presenta-lo proxecto básico; neste caso deberase presentar memoria explicativa, orzamento pormenorizado por conceptos do investimento proxectado e os correspondentes certificados de idoneidade técnica.</p>
<p>d) Licencia urbanística, se fose o caso, que posibilite a execución do investimento para o que se solicita subvención. No caso de carecer dela no momento de realiza-la solicitude de subvención, será dabondo a presentación dun informe urbanístico, emitido polo concello, no que se indique que o proxecto para o que se solicita subvención é conforme coa legalidade urbanística vixente no municipio ou, se é o caso, certificación do concello comprensiva de que o investimento proxectado non precisa licencia urbanística.</p>
<p>e) Para os proxectos promovidos por personas xurídicas, achegarase escritura de constitución ou modificación, se é o caso, debidamente inscrita no Rexistro Mercantil nos que se indicará, con dilixencia do seu secretario, que estes son os vixentes.</p>
<p>f) Declaración de conxunto de tódalas solicitudes efectuadas ou concedidas, para a actividade obxecto desta orde, das distintas administracións públicas competentes ou de calquera dos seus organismos, entes ou sociedades.</p>
<p>g) Anexo II asinado e debidamente cuberto.</p>
<p>h) Se é o caso, solicitude debidamente motivada para que, por circunstancias de estacionalidade da actividade ou de especiais dificultades do sector ou da empresa concreta, se lle solicite á Comisión Delegada da Xunta de Galicia para Asuntos Económicos que autorice de xeito excepcional a non esixencia de porcentaxe mínima de emprego estable para obte-la consideración de beneficiario da axuda.</p>
<p>2. Os interesados emendarán os defectos dos expedientes de solicitudes de subvención que o precisen, segundo o sinalado no artigo 71.1º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, procedéndose ó arquivo, sen máis trámite e logo de resolución, daqueles que non se cubrisen en tempo e forma.</p>
<p>3. As compulsas que procedan para toda a documentación que se especifica nesta orde faranse nos correspondentes servicios centrais ou provinciais da Consellería de Cultura, Comunicación Social e Turismo.</p>
<p>Artigo 6º.-Selección das solicitudes e resolución.</p>
<p>As solicitudes, ás que se lles achegará un informe emitido polo respectivo xefe do Servicio Provincial de Turismo e no que se deberá indica-las faltas de adaptación do establecemento para o que se solicita subvención á normativa de ordenación, a súa data de autorización así como un informe de valoración da prestación do servicio, serán estudiadas por unha comisión técnica constituída pola titular da Subdirección Xeral de Fomento e Cooperación, que a presidirá, actuando como vocais un representante de cada unha das delegacións provinciais da Consellería de Cultura, Comunicación Social e Turismo, os xefes dos servicios provinciais de Turismo e os xefes do Servicio de Fomento e Promoción, de Investimentos e Supervisión Técnico-Turística e de Ordenación do Turismo da Dirección Xeral de Turismo e o xefe da Área de Xestión de Calidade de Turgalicia. Exercerá as funcións de secretario da comisión o antedito xefe de Servicio de Fomento e Promoción.</p>
<p>1. Para a valoración das solicitudes teranse en conta, en orde decrecente, os seguintes criterios:</p>
<p>1º. A localización do investimento atendendo á súa situación e para isto terase en conta: a localización en áreas rurais con tendencia á despoboación; áreas termais con afloramentos susceptibles de explotación turística; zonas costeiras con elementos configuradores de producto turístico náutico o pola súa fisionomía tradicional mariñeira; a interese do espacio en relación a figuras de protección ambiental ou a declaración oficial como turístico do municipio.</p>
<p>2º. Análise do destino en relación á calidade dos accesos, das infraestructuras básicas e a oferta de servicios de utilización turística.</p>
<p>3º. O estado actual e as características da edificación conforme a parámetros arquitectónicos que permitan a súa utilización turística.</p>
<p>4º. Número de postos de traballo que se vaian crear e o grao de estabilidade deles.</p>
<p>5º. As características da rehabilitación atendendo fundamentalmente á recuperación do patrimonio arquitectónico tradicional.</p>
<p>6º. A oferta de servicios proxectada para o establecemento que supere a esixida pola normativa reguladora do establecemento así como o aumento de categoría previsto para o establecemento.</p>
<p>7º. Incorporación a plans de calidade normalizados e recoñecidos nos mercados, en particular os homologados polo Instituto da Calidade Turística Española.</p>
<p>8º. A relación entre a oferta de servicios proxectada para o establecemento que supere a esixida pola normativa reguladora do establecemento e o investimento proxectado.</p>
<p>9º. Que o solicitante sexa beneficiario dun programa de novos emprendedores do Instituto Galego de Promoción Económica.</p>
<p>10º. A incidencia que nos recursos turísticos ten na área do investimento consonte estudios e análises aprobados pola Dirección Xeral de Turismo.</p>
<p>11º. Non estar localizado o investimento nun municipio incluído nalgún outro programa de axuda que persiga os mesmos fins.</p>
<p>2. Esta comisión, á vista dos expedientes e dos informes emitidos polos servicios provinciais, analizará e cualificará os proxectos e, tendo en conta as dispoñibilidades orzamentarias elevará á directora xeral de Turismo os acordos adoptados. Dos ditos acordos redactarase a correspondente acta.</p>
<p>3. O conselleiro de Cultura, Comunicación Social e Turismo dictará as resolucións de concesión ou, se é o caso, de denegación de subvencións. Contra os ditos actos resolutivos, que esgotan a vía administrativa, poderá o interesado interpoñer potestativamente recurso de reposición ante o titular desta consellería no prazo dun mes ou recurso contencioso-administrativo ante do Tribunal Superior de Xustiza da Comunidade Autónoma de Galicia, no prazo de dous meses, contados ámbolos prazos desde a recepción da notificación da resolución.</p>
<p>A resolución de concesión determinará o importe da subvención concedida, con cargo ás disposicións orzamentarias para os anos 2003, 2004, 2005 e 2006 segundo corresponda, en función das disposicións orzamentarias ou, se fose o caso, das dificultades de índole técnica de execución do investimento subvencionado.</p>
<p>4. Entenderanse desestimadas as solicitudes sobre as que non recaese resolución expresa no prazo de seis meses contados desde a data de publicación da orde.</p>
<p>Artigo 7º.-Das condicións xerais para as subvencións concedidas.</p>
<p>No prazo dun mes desde a notificación da concesión da subvención, os beneficiarios presentarán na Dirección Xeral de Turismo a seguinte documentación:</p>
<p>a) Aceptación da subvención segundo modelo anexo III.</p>
<p>b) Proxecto definitivo da acción subvencionada, no que se incluirá programa de obras que determinará a previsión anual de execución do investimento, consonte a resolución de concesión, agás nos casos de que o beneficiario estea eximido do requisito do proxecto.</p>
<p>Este proxecto e programa, que teñen que ser conformes co determinado na resolución de concesión da subvención, e para os efectos da súa validez para incorporar ó expediente, deberá contar co informe favorable do xefe do Servicio de Investimentos e Supervisión Técnico-Turística da Dirección Xeral de Turismo.</p>
<p>c) Certificación bancaria onde se debe aboa-la subvención.</p>
<p>d) Proxecto definitivo de execución asinado polo técnico facultativo competente e visado no correspondente colexio profesional.</p>
<p>Se transcorrido o sinalado mes non se cumprise algunha das condicións anteriores, tal feito entenderase como renuncia á subvención e procederase, sen</p>
<p>máis trámite, a dictar resolución de anulación da subvención concedida por renuncia do beneficiario.</p>
<p>Artigo 8º.-Xustificación e pagamento das subvencións.</p>
<p>1. Os beneficiarios de subvencións concedidas en virtude da presente orde e cando o importe dela se atribuíu en dúas ou máis anualidades terán como data límite, para a presentación de xustificación do investimento executado, que se deberá realizar de conformidade co programa de obras, as seguintes:</p>
<p>Fase de 2003: 1 de novembro de 2003.</p>
<p>Fase de 2004: 30 de xuño de 2004, se o importe da subvención se imputou a dúas anualidades. No caso de terse imputado a máis, 1 de outubro do 2004.</p>
<p>Fase de 2005: 30 de xuño de 2005, se o importe da subvención se imputou a tres anualidades. No caso de terse imputado a máis, 1 de outubro do 2005.</p>
<p>Fase de 2006: 30 de xuño de 2006.</p>
<p>Se a subvención soamente se imputou ó exercicio de 2003, a data límite de presentación será o 1 de novembro de 2003.</p>
<p>En todo caso, os beneficiarios de subvencións, unha vez executado o investimento, deberán xustificalo o antes posible e nunca con posterioridade ás datas indicadas, datas que son límite de presentación da xustificación.</p>
<p>2. O investimento xustificado deberá coincidir coa resolución de concesión da subvención ou coas modificacións autorizadas. Se o investimento xustificado fose menor, e sempre mantendo os fins para os que se concedeu a subvención, esta reducirase proporcionalmente ó investimento non xustificado. No caso de que o investimento xustificado fose menor do investimento mínimo subvencionable (90.000 euros) a Dirección Xeral de Turismo valorará as circunstancias que motivaron esta minoración e non fosen previsibles coa solicitude, e poderá, se é o caso, logo de audiencia ó interesado, revoga-la subvención concedida.</p>
<p>3. Para percibi-la subvención os beneficiarios remitirán á Dirección Xeral de Turismo da Consellería de Cultura, Comunicación Social e Turismo, por triplicado exemplar, a seguinte documentación:</p>
<p>3.1 Solicitude de cobro segundo o modelo do anexo IV.</p>
<p>3.2 Facturas e certificación por conceptos, Modelo oficial, que se compón de cara, certificación en orixe, por partidas e capítulos segundo medicións e prezos contemplados no proxecto de execución e resumo xeral, elaborada polo técnico director de obra, relativa á obra executada coa súa valoración e, no caso de obra rematada, tamén se achegará certificado de fin de obra.</p>
<p>Cando o investimento subvencionable se referise ás accións contempladas no artigo 5º.1.c).2º da presente orde deberase remitir, ou ben a documentación que se sinala no parágrafo anterior ou, no seu defecto, facturas orixinais, ou copia compulsada delas, relativas ó investimento executado.</p>
<p>En calquera dos casos, nas facturas deberá especifica-lo interesado a qué concepto do investimento que serviu de base á concesión de subvención corresponde cada unha delas.</p>
<p>3.3 Licencia urbanística que posibilitase a execución do investimento subvencionado, no caso de que se precisara. Poderase apraza-la presentación deste documento ata a derradeira solicitude de pagamento sempre e cando se teñan iniciados os trámites para a súa concesión, o que deberá xustificarse.</p>
<p>3.4. Certificados de estar ó día nas súas obrigas tributarias coas Facendas do Estado e da Comunidade Autónoma e nas obrigas coa Seguridade Social e que non se ten pendente de pagamento ningunha outra débeda, por ningún concepto, coa Administración da Comunidade Autónoma.</p>
<p>3.5. Acta de manifestacións, en escritura pública, onde se recollan os compromisos ós que se fai referencia no artigo 3º.5 e no anexo II da presente orde. Este documento será obrigatorio presentalo coa primeira solicitude de pagamento.</p>
<p>3.6. Antes do derradeiro aboamento os beneficiarios deberán achegar, xunto co resto da documentación:</p>
<p>1. Declaración de conxunto das axudas solicitadas, tanto aprobadas ou concedidas como as pendentes de resolución, para a actividade obxecto desta orde, das distintas administracións públicas competentes ou calquera dos seus organismos, entes ou sociedades.</p>
<p>2. Informe da correspondente delegación provincial da Consellería de Cultura, Comunicación Social e Turismo de se teren cumprido tódolos trámites administrativos relativos ás modificacións efectuadas.</p>
<p>3.7. No caso de que a subvención concedida fose plurianual e superase a cifra de 30.050,60 A, cando se solicite o pagamento da anualidade de 2003 ou, se é o caso, de 2004, 2005 ou 2006, ademais da presentación da documentación indicada no punto 3 do presente artigo, tamén deberán concorre-las seguintes circunstancias e condicións ás que fai referencia o artigo 16.2 do Decreto 287/2000, do 21 de decembro, polo que se desenvolve o réxime de axudas e subvencións públicas da Comunidade Autónoma de Galicia:</p>
<p>a) Deberá solicitalo o interesado.</p>
<p>b) Deberá xustificarse non só o investimento senón os pagamentos efectuados na mesma proporción que represente o pagamento parcial respecto á subvención concedida ata ese momento con cargo ó proceso de investimento aprobado.</p>
<p>c) O importe que se poida satisfacer por pagamentos parciais non poderá exceder en ningún caso da anualidade prevista en cada exercicio orzamentario nin tampouco supera-lo 80% do total da subvención concedida.</p>
<p>d) Os pagamentos parciais quedarán condicionados ó resultado da liquidación definitiva da subvención.</p>
<p>3.8. En calquera caso os pagamentos parciais teranse que garantir conforme o determinado no artigo 17 do anteriormente sinalado Decreto 287/2000, do 21 de decembro.</p>
<p>A garantía ou aval deberá cubri-lo importe dos anticipos ou pagamentos fraccionados xunto cos xuros destes calculados ó tipo de xuro legal do diñeiro vixente no momento da concesión e polo prazo que medie entre a data da solicitude e como mínimo aquela en que se cumpran dous meses da do remate do prazo</p>
<p>de xustificación previsto na norma reguladora ou convocatoria.</p>
<p>Unha vez comprobada a realización da actividade ou proxecto para o que se concedeu a subvención, as garantías serán liberadas.</p>
<p>Disposición transitoria</p>
<p>Tódolos actos dictados nos expedientes de gasto regulados ó abeiro desta orde entenderase condicionados a que, unha vez aprobada a Lei de orzamentos xerais da Comunidade Autónoma de Galicia para o ano 2002, subsistan as mesmas circuntancias de feito e de dereito existentes no momento en que se produciron aqueles. A concesión das subvención reguladas na presente orde estará sometida á condición suspensiva de existencia de crédito axeitado e suficiente no momento da resolución.</p>
<p>Disposiciones adicionais</p>
<p>Primeira.</p>
<p>A condición de beneficiario de subvención, sen prexuízo dos demais requisitos que nela se establecen, só poderá adquirirse cando alomenos o 35% do cadro de persoal da empresa solicitante de axuda teña contratos por tempo indefinido.</p>
<p>A porcentaxe de estabilidade mínima laboral, no caso de empresas con menos de 10 traballadores e para os efectos de adquiri-la condición de beneficiario de subvención, será dun 33%.</p>
<p>Non será preciso dar cumprimento ós anteditos requistos de estabilidade laboral no caso de que a subvención solicitada ou, se é o caso, concedida sexa inferior a 60.101 A.</p>
<p>En todo caso non será esixible o requisito de estabilidade mínima laboral en relación ós centros de traballo radicados fóra da Comunidade Autónoma de Galicia.</p>
<p>Segunda.</p>
<p>As modalidades de contratos aceptados na presente orde, para os efectos de creación de emprego, son:</p>
<p>I. Autoemprego.</p>
<p>II. Indefinidos.</p>
<p>III. Fixos-descontinuos.</p>
<p>Todo isto con independencia de se a cotización á Seguridade Social se fai a través do réxime xeral ou especial de traballadores por conta allea ou polo de traballadores autónomos.</p>
<p>Se é o caso, e para o cálculo da equivalencia ó ano, procederase a dividi-la suma de horas traballadas pola xornada anual de actividade, determinando este resultado o número de postos creados.</p>
<p>O cumprimento das condicións relativas á creación de emprego acreditarase mediante o oportuno certificado do organismo laboral competente.</p>
<p>Terceira.</p>
<p>De xeito excepcional, logo de petición do solicitante, e coa debida motivación, en casos de estacionalidade da actividade ou de especiais dificultades dun sector</p>
<p>ou dunha empresa concreta, a Comisión Delegada da Xunta de Galicia para Asuntos Económicos poderá autorizar a non esixencia de porcentaxe mínima de emprego estable para obte-la consideración de beneficiario da axuda.</p>
<p>Cuarta.</p>
<p>Para os efectos desta orde entenderase como creación de emprego a reconversión de postos de traballo temporais en postos de traballo fixos.</p>
<p>Quinta.</p>
<p>Poderá dar lugar á modificación da resolución de concesión toda alteración das condicións tidas en conta para a concesión da axuda obxecto da presente orde, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais.</p>
<p>Sexta.</p>
<p>No caso de concesión de subvención trala resolución dun recurso administrativo as datas para a presentación da documentación a que fai referencia o artigo 7º desta orde así como os prazos establecidos no artigo 8º.1 terase que determinar no acto que resolva o dito recurso. Estas datas e prazos no poderán ser, en ningún caso, posteriores ó 30 de xuño de 2006. Será tamén de aplicación o disposto neste parágrafo cando se concedese unha subvención conforme o sinalado no artigo 6º.3 desta orde.</p>
<p>Sétima.</p>
<p>No caso de que os proxectos presentados ó concurso de subvención obxecto desta orde fosen de tal importancia para os obxectivos turísticos e, tal feito determinase que se fixera preciso amplia-lo importe do crédito determinado no artigo 1º desta orde, a Dirección Xeral de Turismo fará a correspondente proposta nos termos establecidos na normativa orzamentaria.</p>
<p>Disposicións derradeiras</p>
<p>Primeira.</p>
<p>As unidades administrativas que actúen en calquera das fases do procedemento determinado na presente orde poderán solicitar ó administrado a documentación que consideren precisa para un mellor estudio do expediente.</p>
<p>Segunda.</p>
<p>En todo o non recollido na presente orde aplicarase o disposto, para esta materia, no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia así como na Lei 8/1999, do 30 de decembro, de medidas fiscais, orzamentarias, de función pública e actuación administrativa e nas correspondentes leis de orzamentos xerais da Comunidade Autónoma de Galicia.</p>
<p>Santiago de Compostela, 27 de decembro de 2002.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

