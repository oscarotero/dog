---
date: '2001-05-11'
id: 7D76
page: 6
number: 91
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 26 de abril de 2001 pola que se fai público o estándar racial do
  Perdiguero Galego e se crea o libro xenealóxico da raza.
range: Orde
url: 'https://www.xunta.gal/dog/Publicados/2001/20010511/Anuncio7D76_gl.html'
---
<p>As distintas características sociais, culturais e ambientais nas que un pobo leva a cabo as súas actividades levan consigo a aparición de razas animais que se adaptan a estas necesidades e ó medio.</p>
<p>A Unión Europea e outras organizacións internacionais como a FAO instan os gobernos a promoveren a protección, valoración e conservación das razas de animais domésticos en perigo de extinción.</p>
<p>Dentro do Plan de Mellora Gandeira de Galicia, no que se establecen liñas xerais para a recuperación e conservación das razas autóctonas en perigo de extinción e, tras dun período de documentación, de estudio e de prospección do agro galego na busca de animais da especie canina, comprobouse a existencia dunha poboación canina comunmente denominada polos criadores como Perdigueiro Galego, composta por exemplares que gardan entre si unhas características similares e diferenciadoras doutras razas xa descritas.</p>
<p>A situación social vivida en Galicia ó longo do derradeiro século, empurrou a gran parte da nosa poboación á emigración, sendo o regreso destes emigrantes unido á mellora na situación económica o motivo da entrada de razas foráneas que en gran parte desprazaron as nosas razas autóctonas, que actualmente se atopan en grave perigo de extinción.</p>
<p>Debido ó interese xenético, social e cultural que supón para Galicia a recuperación, conservación e fomento da raza Perdigueiro Galego, e encadrado no seu programa de recuperación e conservación, resulta procedente a publicación do seu estándar racial e a implantación do seu libro xenealóxico, tendo en conta Real decreto 391/1992, do 21 de abril, polo que se regula o recoñecemento oficial das organizacións ou asociacións de criadores de animais de raza que leven ou creen libros xenealóxicos, que incorpora ó ordenamento xurídico interno a Directiva 91/174/CE, do 25 de marzo, relativa ás normas zootécnicas e xenealóxicas que regulan a comercialización de animais de raza e pola que se modifican as Directivas 77/504/CEE e 90/425/CEE.</p>
<p>Por todo isto e de acordo co disposto no artigo 30.1º.3 do Estatuto de autonomía de Galicia, e en uso das facultades que me confire a Lei 1/1983, reguladora da Xunta e o seu presidente,</p>
<p>DISPOÑO:</p>
<p>Artigo único.-Apróbase a regulamentación específica do Libro Xenealóxico da Raza Perdigueiro Galego e o seu estándar racial, que figuran respectivamente como anexo I e II desta orde.</p>
<p>Disposición derradeira</p>
<p>Facúltase o director xeral de Producción Agropecuaria para dictar cantas disposicións sexan necesarias para o desenvolvemento e cumprimento desta orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de abril de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería e Política</p>
<p>Agroalimentaria</p>
<p>ANEXO I</p>
<p>REGULAMENTACIÓN ESPECÍFICA DO LIBRO XENEALÓXICO DA RAZA PERDIGUEIRO GALEGO</p>
<p>1. Libro xenealógico: rexistro, ficheiro ou sistema informatizado onde se inscriben cans de raza pura Perdigueiro Galego, facendo mención dos seus ascendentes, descendentes e os méritos recibidos nas súas cualificacións morfolóxicas (fenotipo), como reproductor e de traballo (se procede), sendo o órgano responsable e competente a Consellería de Agricultura Gandería e Política Agroalimentaria, que poderá delega-la súa xestión en organizacións recoñecidas oficialmente pola dita autoridade competente para tales efectos.</p>
<p>2. Xestión do Libro Xenealóxico da Raza Perdigueiro Galego.</p>
<p>A Consellería de Agricultura, Gandería e Política Agroalimentaria será o órgano competente para leva-lo Libro Xenealóxico da Raza Perdigueiro Galego.</p>
<p>Non obstante, cando un club da raza Perdigueiro Galego, con recoñecemento oficial, segundo o Real decreto 391/1992, do 21 de abril, BOE do 24 de abril e demais lexislación concordante, reúna as condicións de medios e infraestructura para a correcta xestión do libro xenealóxico, a Consellería de Agricultura, Gandería e Política Agroalimentaria poderalle encomendar ó dito club a súa levanza. En todo caso, a propiedade, inspección e intervención do libro xenealóxico será competencia da Consellería de Agricultura, Gandería e Política Agroalimentaria.</p>
<p>3. O Libro Xenealóxico da Raza Perdigueiro Galego constará dos seguintes rexistros:</p>
<p>1. Sección Anexa:</p>
<p>1.1. Rexistro de Nacementos.</p>
<p>1.1.1. Rexistro Auxiliar de Nacementos (RAN).</p>
<p>1.2. Rexistro de Adultos.</p>
<p>1.2.1. Rexistro Fundacional (RF).</p>
<p>1.2.2. Rexistro Auxiliar de Adultos (RA).</p>
<p>2. Sección Principal:</p>
<p>2.1. Rexistro de Nacementos.</p>
<p>2.1.1. Rexistro Principal de Nacementos (RN).</p>
<p>2.2. Rexistro de Adultos.</p>
<p>2.2.1. Rexistro Definitivo (RD).</p>
<p>2.2.2. Rexistro de Méritos (RM).</p>
<table><tbody><tr><td></td></tr>
<tr><td>Seccións
Rexistros</td><td>Sección anexa</td><td>Sección principal</td></tr>
<tr><td></td></tr>
<tr><td>Rexistro de nacementos</td><td>Rexistro auxiliar de nacementos (RAN)</td><td>Rexistro principal de nacementos (RN)</td></tr>
<tr><td></td></tr>
<tr><td>Rexistro de adultos</td><td>Rexistro
fundacional
(RF)</td><td>Rexistro
auxiliar
(RA)</td><td>Rexistro
definitivo
(RD)</td><td>Rexistro
de méritos
(RM)</td></tr>
<tr><td></td></tr></tbody></table>
<p>Para a inscrición dun animal en calquera dos rexistros xenealóxicos que lle corresponda, o titular ou o seu representante legal deberá solicitalo de xeito expreso nun impreso normalizado e aprobado para o efecto, pola Comisión Rectora do Libro Xenealóxico da Raza Perdigueiro Galego e acreditando os criterios de inscrición especificados na presente orde.</p>
<p>O paso de animais dun rexistro a outro prodúcese automaticamente segundo o establecido na presente regulamentación.</p>
<p>Como referendo ós rexistros deste libro xenealóxico e para maior garantía de inscrición e identificación dos exemplares neles, a Comisión Rectora do Libro Xenealóxico poderá realiza-las dilixencias e investigacións que coide pertinentes para aclarar cantos extremos considere necesarios, podendo, así mesmo, recorrer á verificación do parentesco mediante as correspondentes probas de paternidade.</p>
<p>O libro xenealóxico desta raza contará con dúas seccións, Sección Anexa e Sección Principal, en cada unha das cales haberá tres rexistros.</p>
<p>a) Sección Anexa:</p>
<p>Poderán ser inscritos os cans que carecen total ou parcialmente de documentación xenealóxica que acredite a súa ascendencia, pero que polas súas características étnicas poidan contribuír á mellora da raza.</p>
<p>Rexistro Auxiliar de Nacementos (RAN): nel inscribiranse todos aqueles animais, de pais e/ou avós rexistrados, en que polo menos sempre un dos seus proxenitores ou avós se atope no Rexistro Fundacional.</p>
<p>Rexistro Fundacional (RF): rexistraranse aqueles animais, maiores de 24 meses, con pais descoñecidos ou non rexistrados e que previamente pasasen a confirmación de raza.</p>
<p>Este rexistro ten unha vixencia limitada, que virá determinada pola Comisión Rectora do Libro Xenealóxico.</p>
<p>Rexistro Auxiliar de Adultos (RA): incluirá aqueles animais inscritos no Rexistro Auxiliar de Nacementos que a partir dos 18 meses, obrigatoriamente deberán pasa-la confirmación de raza.</p>
<p>b) Sección Principal:</p>
<p>Poderán ser inscritos os cans de raza pura.</p>
<p>Rexistro Principal de Nacementos (RN): inscribiranse todos aqueles animais que proveñan de pais, avós e bisavós que estean inscritos no Libro Xenealóxico da Raza.</p>
<p>Rexistro Definitivo (RD): os animais procedentes do Rexistro Principal de Nacementos, para poder seren inscritos neste Rexistro Definitivo, deberán pasa-la confirmación de raza a partir dos 18 meses.</p>
<p>Rexistro de Méritos (RM): é para aqueles animais adultos, inscritos no Rexistro Definitivo, que polas súas cualidades morfolóxicas (fenotipo), reproductoras (xenéticas) e de traballo (se procede), destaquen significativamente sobre o resto dos animais rexistrados. Excepcionalmente e consensuado polo comité técnico e criadores do libro xenealóxico, unha vez autorizado pola autoridade competente, poderían incluírse animais inscritos no Rexistro Auxiliar de Adultos ou no Fundacional.</p>
<p>4. Comisión Rectora do Libro Xenealóxico.</p>
<p>Conforme o establecido na presente regulamentación e como salvagarda das actividades do libro xenealóxico e garante da súa pureza racial, funcionará unha comisión denominada Comisión Rectora do Libro Xenealóxico, de exemplares, que terá a constitución e cometidos seguintes:</p>
<p>Composición da Comisión Rectora do Libro Xenealóxico:</p>
<p>a) Presidente: o subdirector xeral de Sanidade e Producción Animal ou persoa na que delegue.</p>
<p>b) Inspector director técnico: o xefe do Servicio de Producción Animal ou persoa na que delegue.</p>
<p>c) Secretario: un veterinario do Servicio de Producción Animal.</p>
<p>d) Vocais:</p>
<p>Un técnico cualificador da raza nomeado, para o efecto pola Consellería de Agricultura, Gandería e Política Agroalimentaria.</p>
<p>O presidente do Club da Raza Perdigueiro Galego, recoñecido oficialmente pola autoridade competente, ou persoa na que delegue.</p>
<p>Competencias da Comisión Rectora do Libro Xenealóxico.</p>
<p>a) Aprobar, se procede, as solicitudes de inscrición de animais nos distintos rexistros do libro xenealóxico.</p>
<p>b) Expedi-los respectivos documentos xenealóxicos.</p>
<p>c) Atende-las incidencias que xurdan do normal funcionamento do libro xenealóxico, así como resolve-las reclamacións que puideran presentarse.</p>
<p>d) Propoñe-las modificacións do prototipo racial ou da regulamentación específica do libro xenealóxico que consideren convenientes.</p>
<p>e) Valida-los técnicos cualificadores da raza.</p>
<p>f) Dicta-las instruccións oportunas e establece-los documentos necesarios para o correcto funcionamento do réxime interno do libro xenealóxico.</p>
<p>5. Criterios de inscrición.</p>
<p>O criador deberá inscribi-la camada nacida no prazo de 6 meses.</p>
<p>1. Para que os cans de raza pura poidan ser inscritos na Sección Principal deberán:</p>
<p>a) Provir de pais, avós e bisavós que estean inscritos no libro xenealóxico da raza recoñecido oficialmente pola autoridade competente.</p>
<p>b) Ter sido declarada a cubrición e a notificación do nacemento da camada, nun prazo de 30 días a partir da data de nacemento, en impresos asinados polos propietarios dos proxenitores e autorizados para tal fin pola Comisión Rectora do Libro Xenealóxico, detallando o número total de cachorros nados.</p>
<p>c) Ter sido identificados despois do nacemento, logo de verificación do cumprimento dos requisitos contidos nesta orde.</p>
<p>d) No momento de formaliza-la solicitude de inscrición das camadas, o criador deberá achega-los datos correspondentes á identificación de cada un dos cachorros. Non obstante, se por algunha razón o criador non pode achega-los datos de identificación dalgún dos cachorros nados, faráselle entrega dun xustificante provisional de inscrición no que figurará</p>
<p>a obriga que adquire o criador ou o novo propietario de identificalo e xustifica-la identificación perante a Comisión Rectora do Libro Xenealóxico, no prazo máximo de 9 meses desde a data de nacemento.</p>
<p>e) Cumpri-lo estándar racial e os requisitos mínimos da raza conforme o previsto nesta orde.</p>
<p>2. Para que os cans de raza poidan ser inscritos na Sección Anexa deberán:</p>
<p>a) Axustarse ó estándar da raza.</p>
<p>b) Ter sido declarada a cubrición e a notificación do nacemento da camada, nun prazo de 30 días a partir da data de nacemento, en impresos asinados polos propietarios dos proxenitores, e autorizados para tal fin pola Comisión Rectora do Libro Xenealóxico, detallando o número total de cachorros nados.</p>
<p>c) Ser identificados despois do nacemento, dacordo cos requisitos previstos nesta orde.</p>
<p>d) No intre de formalizar a solicitude de inscrición das camadas, o criador deberá achega-los datos correspondentes á identificación de cada un dos cachorros. Non obstante, se por algunha razón o criador non pode achega-los datos de identificación dalgún dos cachorros nados, faráselle entrega dun xustificante provisional de inscrición no que figurará a obriga que adquire o criador ou o novo propietario de identificalo e xustifica-la identificación perante a Comisión Rectora do Libro Xenealóxico, no prazo máximo de 9 meses desde a data de nacemento.</p>
<p>e) Reuni-las características mínimas de conformidade cos requisitos previstos nesta orde.</p>
<p>3. Os animais deberán ser sometidos ó proceso de confirmación de raza requirido, realizado por persoal experto, nomeado para tal efecto pola Comisión Rectora do Libro Xenealóxico, co obxecto de comproba-la súa aptitude para a cría e a ausencia de defectos zootécnicos e psíquicos de carácter transmisible.</p>
<p>Será preceptivo un resultado positivo na confirmación de raza, para capacita-los exemplares con fins reproductivos e inclusión da sua futura descendencia no libro xenealóxico da raza.</p>
<p>6. Identificación de exemplares.</p>
<p>Todo animal inscrito será identificado, para efectos do libro xenealóxico, mediante un transponder (microchip), implantado subcutaneamente no lado esquerdo do pescozo ou subsidiariamente a tatuaxe na cara interna da orella dereita, ou polo método que aprobe a Comisión Rectora do Libro Xenealóxico.</p>
<p>O transponder ou microchip terá prioridade sobre a tatuaxe e deberá axustarse á Norma ISO 11784, podendo ser lido por un lector englobado na Norma ISO 11785.</p>
<p>ANEXO II</p>
<p>ESTÁNDAR RACIAL DO PERDIGUEIRO GALEGO</p>
<p>Orixe: Galicia. España. Europa.</p>
<p>Función zootécnica ou da raza: can de caza de mostra.</p>
<p>Breve resumo histórico.</p>
<p>I. Orixe da raza.</p>
<p>As súas orixes remóntanse ó tipo antigo de braco italiano que, orixinariamente, chegou a Hispania, hai séculos, cos romanos e establecéronse en toda a zona comprendida entre o norte da provincia da Lusitania e o sudoeste do que hoxe é Francia, sufrindo cambios morfolóxicos nas diferentes rexións xeográficas, o que os levou a seren coñecidos con diversos nomes, dependendo das súas adaptacións ós diferentes medios.</p>
<p>II. Área de orixe e de dispersión.</p>
<p>Toda a zona noroccidental da Península Ibérica, con terreo quebrado de bosque e monte baixo, con toxeiras e abundante vexetación arbustiva, onde hai poucos espacios abertos.</p>
<p>Era frecuente velo nas zonas ourensás da Mezquita e Viana do Bolo, así como nos concellos de Riós, Laza e A Veiga. A partir da década dos setenta, coa introducción das razas foráneas, foi moi mesturado e practicamente absorbido polos pointers e bracos alemáns, o que causou o declive e práctica desaparición desta raza.</p>
<p>B. Prototipo racial.</p>
<p>1. Características xerais.</p>
<p>Aparencia xeral.</p>
<p>Can de tipo bracoide, de tamaño mediano, eumétrico e mesomorfo; ben proporcionado, de aspecto rexo, con peito amplo e con estructura sólida, trotador, de movementos flexibles, forte e resistente, é excelente como can de mostra e bo cobrador, realizándoo tanto en terra como en auga.</p>
<p>Temperamento e comportamento.</p>
<p>Animal de carácter dócil, obediente e agarimoso, presenta un temperamento de gran coraxe e valentía na caza, pois non se amedrenta fronte ós toxos nin coas silvas á hora de procurar e cobra-la peza abatida polo cazador. Presenta un gran olfacto e é un buscador activo, tanto ventando como tamén por rastro, que bate o terreo con método, atención e minuciosidade, adaptándose ós máis variados terreos e climatoloxía, mantendo un contacto continuo co cazador, ó que lle transmite, coas súas características actitudes corporais, as impresións olfactivas captadas, presentando unha mostra firme e ríxida, con músculos tensos, rabo alto e cabeza inmóbil. Traballa preto do cazador, utilizando alternativamente o trote co galope curto na súa busca minuciosa do terreo pechado e quebrado, con matogueira e bosque galego, perfectamente adaptado a este tipo de terreo. Tamén se pode adestrar para a caza de pelo (coello e lebre).</p>
<p>2. Características rexionais.</p>
<p>Cabeza.</p>
<p>Cabeza grande (aproximadamente 4/10 a alzada á cruz), de forma prismática, larga, coas liñas craniofaciais converxentes. Perfil recto, protuberancia occipital destacada, con suco cranial medio que chega á cara. Fronte con senos amplos, moi desenvolvidos. Depresión fronto-nasal marcada, coa mesma distancia ó occipucio que á punta do nariz. Fociño amplo, recto e cadrado, igualmente largo no extremo ca base. Nariz grande, podendo aparecer en ocasións exemplares co nariz fendido. Beizos grosos e caídos, superando o superior lixeiramente o maxilar inferior, pero sen dar sensación de frouxidade nin babeo. Dentadura forte e de trabada en tesoira. Ollos grandes, brillantes, xeralmente escuros, coas pálpebras adheridas e de expresión nobre e bondadosa; non presentan ectropión. Orellas de inserción alta, largas, grandes, delgadas e pegadas á cara, sen formar pregamentos e co bordo inferior redondeado e orientadas levemente cara a diante.</p>
<p>Pescozo.</p>
<p>Pescozo longo, musculoso, co bordo superior recto ou levemente arqueado, en ocasións con moi lixeira papada nalgúns exemplares, pero moi pouco relevante.</p>
<p>Tronco.</p>
<p>Corpo rectangular e de gran capacidade torácica. Liña dorso-lumbar recta e horizontal. Lombos largos e curtos. Cruz dos cadrís ancha. Peito ancho e profundo, o seu perímetro adoita superar nun cuarto a alzada á cruz. Costelar longo e un pouco arqueado. Ventre non moi recollido. O rabo non adoita ser excesivamente longo, é groso e robusto na base, adelgazando progresivamente ata a punta.</p>
<p>Extremidades.</p>
<p>Rexas, verticais e rectas.</p>
<p>Extremidades anteriores.</p>
<p>Costas algo inclinadas. Brazos musculosos. Cóbados paralelos ó plano medio do corpo, nin pechados nin abertos. Antebrazos verticais con óso forte. Pés con tendencia a ser máis redondos ca ovalados, con polpas negras e unllas pigmentadas ou brancas.</p>
<p>Extremidades posteriores.</p>
<p>Pernís longos, largos, musculosos e oblicuos. Xarretes paralelos e en prolongación coa liña vertical das cachas. Metatarsos robustos e delgados, perfectamente verticais. Pés un pouco máis redondeados cós anteriores.</p>
<p>Movemento.</p>
<p>É un animal de movementos flexibles, con trote amplo, de cadencia rítmica, traballando máis preto, empregando alternativamente o trote co galope curto na súa procura minuciosa nos terreos quebrados e de monte pechado, de bosque con espesa matogueira de Galicia.</p>
<p>Manto.</p>
<p>Pel.</p>
<p>A pel debe ser delgada e adherida ó corpo.</p>
<p>Capa (cor).</p>
<p>Branca e pencada ou manchada en castaño, laranxa, canela e negro. Mantos ternarios, tricolores brancos en castaño e negro, con manchas lume nas cellas e meixelas. Tamén uniformes en castaño, amarelo ou negro.</p>
<p>Pelo.</p>
<p>Curto, groso, moi denso, liso e áspero.</p>
<p>Tamaño.</p>
<p>Alzada á cruz.</p>
<p>De 50 a 60 cm: machos de 55 a 60 cm e femias de 50 a 55 cm.</p>
<p>C. Faltas, defectos e faltas e defectos descualificables</p>
<p>C.1. Faltas.</p>
<p>Calquera desviación dos criterios mencionados:</p>
<p>-Presencia de ectropión e entropión.</p>
<p>-Liña dorso-lumbar enselada.</p>
<p>-Fociño afiado.</p>
<p>-Mordida en pinza.</p>
<p>C.2. Defectos.</p>
<p>Orixina a diminución máis ou menos acusada dalgunha función determinada do animal, podendo ser total, parcial ou rexional, dependendo do grao en que se vexa menoscabada a aptitude esencial do animal:</p>
<p>-Coxeiras en extremidades.</p>
<p>-Ablacións ou mutilacións en orellas e rabo.</p>
<p>-Ausencia de pezas dentarias por extraccións.</p>
<p>-Traumatismos nos ollos con perda de visión.</p>
<p>C.3. Faltas e defectos descualificables</p>
<p>Son aquelas características que en absoluto se axustan ós criterios mencionados no estándar racial e son excluíntes por si mesmas:</p>
<p>-Anomalías psíquicas.</p>
<p>-Defectos anatómicos ou de tipo, ligados a xenes indesexables:</p>
<p>Inestabilidades ou desequilibrios de carácter.</p>
<p>Agresividade extrema sen provocación.</p>
<p>Epilepsia.</p>
<p>Monorquidia e criptorquidia.</p>
<p>Displasia de cadeira.</p>
<p>Atrofia progresiva da retina.</p>
<p>Peches incorrectos das arcadas dentarias: enognatismos e prognatismos.</p>
<p>Ausencia de máis de dous premolares.</p>
<p>Albinismos.</p>

