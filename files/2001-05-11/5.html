---
date: '2001-05-11'
id: 7D72
page: 6
number: 91
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 26 de abril de 2001 pola que se fai público o estándar racial do
  Podengo Galego e se crea o libro xenealóxico da raza.
range: Orde
url: 'https://www.xunta.gal/dog/Publicados/2001/20010511/Anuncio7D72_gl.html'
---
<p>As distintas características sociais, culturais e ambientais nas que un pobo leva a cabo as súas actividades levan consigo a aparición de razas animais que se adaptan a estas necesidades e ó medio.</p>
<p>A Unión Europea e outras organizacións internacionais como a FAO instan os gobernos a promoveren a protección, valoración e conservación das razas de animais domésticos en perigo de extinción.</p>
<p>Dentro do Plan de Mellora Gandeira de Galicia, no que se establecen liñas xerais para a recuperación e conservación das razas autóctonas en perigo de extinción e, tras dun período de documentación, de estudio e de prospección do agro galego na busca de animais da especie canina, comprobouse a existencia dunha poboación canina comunmente denominada polos criadores como Podengo Galego, composta por exemplares que gardan entre si unhas características similares e diferenciadoras doutras razas xa descritas.</p>
<p>A situación social vivida en Galicia durante o derradeiro século empurrou a gran parte da nosa poboación á emigración, sendo o regreso destes emigrantes unido á mellora na situación económica o motivo da entrada de razas foráneas que en gran parte desprazaron as nosas razas autóctonas, que actualmente se atopan en grave perigo de extinción.</p>
<p>Debido ó interese xenético, social e cultural que supón para Galicia a recuperación, conservación e fomento da raza Podengo Galego, e encadrado no seu programa de recuperación e conservación, resulta procedente a publicación do seu estándar racial e a implantación do seu libro xenealóxico, tendo en conta o Real decreto 391/1992, do 21 de abril, polo que se regula o recoñecemento oficial das organizacións ou asociacións de criadores de animais de raza que leven ou creen libros xenealóxicos, que incorpora ó ordenamento xurídico interno a Directiva 91/174/CE, do 25 de marzo, relativa ás normas zootécnicas e xenealóxicas que regulan a comercialización de animais de raza e pola que se modifican as Directivas 77/504/CEE e 90/425/CEE.</p>
<p>Por todo isto e de acordo co disposto no artigo 30.1º.3 do Estatuto de autonomía de Galicia, e en uso das facultades que me confire a Lei 1/1983 reguladora da Xunta e do seu presidente,</p>
<p>DISPOÑO:</p>
<p>Artigo único.-Apróbase a regulamentación específica do Libro Xenealóxico da Raza Podengo Galego e o seu estándar racial, que figuran respectivamente como anexo I e II desta orde.</p>
<p>Disposición derradeira</p>
<p>Facúltase o director xeral de Producción Agropecuaria para dictar cantas disposicións sexan necesarias para o desenvolvemento e cumprimento desta orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de abril de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería e Política</p>
<p>Agroalimentaria</p>
<p>ANEXO I</p>
<p>REGULAMENTACIÓN ESPECÍFICA DO LIBRO XENEALÓXICO DA RAZA PODENGO GALEGO</p>
<p>1. Libro xenealógico: rexistro, ficheiro ou sistema informatizado onde se inscriben cans de raza pura Podengo Galego, facendo mención dos seus ascendentes, descendentes e os méritos recibidos nas suas cualificacións morfolóxicas (fenotipo), como reproductor e de traballo (se procede), sendo o órgano responsable e competente a Consellería de Agricultura Gandería e Política Agroalimentaria, que poderá delega-la súa xestión do mesmo en organizacións recoñecidas oficialmente pola dita autoridade competente para tales efectos.</p>
<p>2. Xestión do Libro Xenealóxico da Raza Podengo Galego.</p>
<p>A Consellería de Agricultura, Gandería e Política Agroalimentaria será o órgano competente para leva-lo Libro Xenealóxico da Raza Podengo Galego.</p>
<p>Non obstante, cando un club da raza Podengo Galego, con recoñecemento oficial, segundo Real decreto 391/1992, do 21 de abril, BOE 24 de abril e demais lexislación concordante reúna as condicións de medios e de infraestructura para a correcta xestión do libro xenealóxico, a Consellería de Agricultura, Gandería e Política Agroalimentaria poderalle encomendar ó dito club a súa levanza. En todo caso, a propiedade, inspección e intervención do libro xenealóxico será competencia da Consellería de Agricultura, Gandería e Política Agroalimentaria.</p>
<p>3. O Libro Xenealóxico da Raza Podengo Galego constará dos seguintes rexistros:</p>
<p>1. Sección Anexa:</p>
<p>1.1. Rexistro de Nacementos.</p>
<p>1.1.1. Rexistro Auxiliar de Nacementos (RAN).</p>
<p>1.2. Rexistro de Adultos.</p>
<p>1.2.1. Rexistro Fundacional (RF).</p>
<p>1.2.2. Rexistro Auxiliar de Adultos (RA).</p>
<p>2. Sección Principal:</p>
<p>2.1. Rexistro de Nacementos.</p>
<p>2.1.1. Rexistro Principal de Nacementos (RN).</p>
<p>2.2. Rexistro de Adultos.</p>
<p>2.2.1. Rexistro Definitivo (RD).</p>
<p>2.2.2. Rexistro de Méritos (RM).</p>
<table><tbody><tr><td></td></tr>
<tr><td>Seccións
Rexistros</td><td>Sección anexa</td><td>Sección principal</td></tr>
<tr><td></td></tr>
<tr><td>Rexistro de nacementos</td><td>Rexistro auxiliar de nacementos (RAN)</td><td>Rexistro principal de nacementos (RN)</td></tr>
<tr><td></td></tr>
<tr><td>Rexistro de adultos</td><td>Rexistro
fundacional
(RF)</td><td>Rexistro
auxiliar
(RA)</td><td>Rexistro
definitivo
(RD)</td><td>Rexistro
de méritos
(RM)</td></tr>
<tr><td></td></tr></tbody></table>
<p>Para a inscrición dun animal en calquera dos rexistros xenealóxicos que lle corresponda, o titular ou o seu representante legal deberá solicitalo de xeito expreso nun impreso normalizado e aprobado para o efecto, pola Comisión Rectora do Libro Xenealóxico da Raza Podengo Galego e acredita-los criterios de inscrición especificados nesta orde.</p>
<p>O paso de animais dun rexistro a outro prodúcese automaticamente segundo o establecido nesta regulamentación.</p>
<p>Como referendo ós rexistros deste libro xenealóxico e para maior garantía de inscrición e identificación dos exemplares neles, a Comisión Rectora do Libro Xenealóxico poderá realiza-las dilixencias e inves</p>
<p>tigacións que coide pertinentes para aclarar cantos extremos considere necesarios, podendo, así mesmo, recorre-la verificación do parentesco mediante as correspondentes probas de paternidade.</p>
<p>O libro xenealóxico desta raza contará con dúas seccións, Sección Anexa e Sección Principal, en cada unha das cales haberá tres rexistros.</p>
<p>a) Sección anexa:</p>
<p>Poderán ser inscritos os cans que carecen total ou parcialmente de documentación xenealóxica que acredite a súa ascendencia, pero que polas súas características étnicas poidan contribuír á mellora da raza.</p>
<p>Rexistro Auxiliar de Nacementos (RAN): nel inscribiranse todos aqueles animais, de pais e/ou avós rexistrados, en que polo menos sempre un dos seus proxenitores ou avós se atope no Rexistro Fundacional.</p>
<p>Rexistro Fundacional (RF): rexistraranse aqueles animais, maiores de 24 meses, con pais descoñecidos ou non rexistrados e que previamente teñan pasado a confirmación de raza.</p>
<p>Este rexistro ten unha vixencia limitada, que virá determinada pola Comisión Rectora do Libro Xenealóxico.</p>
<p>Rexistro Auxiliar de Adultos (RA): incluirá aqueles animais inscritos no Rexistro Auxiliar de Nacementos que, a partir dos 18 meses, obrigatoriamente deberán pasa-la confirmación de raza.</p>
<p>b) Sección principal:</p>
<p>Poderán ser inscritos os cans de raza pura.</p>
<p>Rexistro Principal de Nacementos (RN): inscribiranse todos aqueles animais que proveñan de pais, avós e bisavós que estean inscritos no Libro Xenealóxico da Raza.</p>
<p>Rexistro Definitivo (RD): os animais procedentes do Rexistro Principal de Nacementos, para poder seren inscritos neste Rexistro Definitivo deberán pasa-la confirmación de raza a partir dos 18 meses.</p>
<p>Rexistro de Méritos (RM): é para aqueles animais adultos, inscritos no Rexistro Definitivo, que polas súas cualidades morfolóxicas (fenotipo), reproductoras (xenéticas) e de traballo (se procede), destaquen significativamente sobre o resto dos animais rexistrados. Excepcionalmente e consensuado polo comité técnico e criadores do libro xenealóxico, logo da autorización da autoridade competente, poderían incluírse animais inscritos no Rexistro Auxiliar de Adultos ou no Fundacional.</p>
<p>4. Comisión Rectora do Libro Xenealóxico.</p>
<p>Conforme o establecido nesta regulamentación e como salvagarda das actividades do libro xenealóxico e garantía da súa pureza racial, funcionará unha comisión denominada Comisión Rectora do Libro</p>
<p>Xenealóxico, de exemplares, que terá a constitución e cometidos seguintes:</p>
<p>Composición da Comisión Rectora do Libro Xenealóxico:</p>
<p>a) Presidente: o subdirector xeral de Sanidade e Producción Animal ou persoa na que delegue.</p>
<p>b) Inspector director técnico: o xefe do Servicio de Producción Animal ou persoa na que delegue.</p>
<p>c) Secretario: un veterinario do Servicio de Producción Animal.</p>
<p>d) Vocais:</p>
<p>Un técnico cualificador da raza nomeado, para o efecto, pola Consellería de Agricultura, Gandería e Política Agroalimentaria.</p>
<p>O presidente do Club da Raza Podengo Galego, recoñecido oficialmente pola autoridade competente, ou persoa na que delegue.</p>
<p>Competencias da Comisión Rectora do Libro Xenealóxico:</p>
<p>a) Aprobar, se procede, as solicitudes de inscrición de animais nos distintos rexistros do libro xenealóxico.</p>
<p>b) Expedi-los respectivos documentos xenealóxicos.</p>
<p>c) Atende-las incidencias que xurdan do normal funcionamento do libro xenealóxico, así como resolve-las reclamacións que puideran presentarse.</p>
<p>d) Propoñe-las modificacións do prototipo racial ou da regulamentación específica do libro xenealóxico que consideren convenientes.</p>
<p>e) Valida-los técnicos cualificadores da raza.</p>
<p>f) Dicta-las instruccións oportunas e establece-los documentos necesarios para o correcto funcionamento do réxime interno do libro xenealóxico.</p>
<p>5. Criterios de inscrición.</p>
<p>O criador deberá inscribi-la camada nacida no prazo de 6 meses.</p>
<p>1. Para que os cans de raza pura poidan ser inscritos na Sección Principal deberán:</p>
<p>a) Provir de pais, avós e bisavós que estean inscritos no libro xenealóxico da raza recoñecido oficialmente pola autoridade competente.</p>
<p>b) Ter sido declarada a cubrición e a notificación do nacemento da camada, nun prazo de 30 días a partir da data de nacemento, en impresos asinados polos propietarios dos proxenitores, e autorizados para tal fin pola Comisión Rectora do Libro Xenealógico, detallando o número total de cachorros nados.</p>
<p>c) Ter sido identificados despois do nacemento, logo da verificación do cumprimento dos requisitos contidos nesta orde.</p>
<p>d) No momento de formaliza-la solicitude de inscrición das camadas, o criador deberá achega-los datos correspondentes a identificación de cada un dos cachorros. Non obstante, se por algunha razón o criador non pode achega-los datos de identificación</p>
<p>dalgún dos cachorros nados, faráselle entrega dun xustificante provisional de inscrición no que figurará a obriga que adquire o criador ou o novo propietario de identificalo e xustifica-la identificación perante a Comisión Rectora do Libro Xenealógico, no prazo máximo de 9 meses desde a data de nacemento.</p>
<p>e) Cumpri-lo estándar racial e os requisitos mínimos da raza conforme o previsto na presente orde.</p>
<p>2. Para que os cans de raza poidan ser inscritos na Sección Anexa deberán:</p>
<p>a) Axustarse ó estándar da raza.</p>
<p>b) Ter sido declarada a cubrición e a notificación do nacemento da camada, nun prazo de 30 días a partir da data de nacemento, en impresos asinados polos propietarios dos proxenitores, e autorizados para tal fin pola Comisión Rectora do Libro Xenealógico, detallando o número total de cachorros nados.</p>
<p>c) Ser identificados despois do nacemento, de acordo cos requisitos previstos nesta orde.</p>
<p>d) No momento de formaliza-la solicitude de inscrición das camadas, o criador deberá achega-los datos correspondentes á identificación de cada un dos cachorros. Non obstante, se por algunha razón o criador non pode achega-los datos de identificación dalgún dos cachorros nados, faráselle entrega dun xustificante provisional de inscrición no que figurará a obriga que adquire o criador ou o novo propietario de identificalo e xustifica-la identificación perante a Comisión Rectora do Libro Xenealóxico, no prazo máximo de 9 meses desde a data de nacemento.</p>
<p>e) Reuni-las características mínimas de conformidade cos requisitos previstos nesta orde.</p>
<p>3. Os animais deberanse someter ó proceso de confirmación de raza requirido, realizado por persoal experto, nomeado para tal efecto pola Comisión Rectora do Libro Xenealóxico, co obxecto de comproba-la súa aptitude para a cría e a ausencia de defectos zootécnicos e psíquicos de carácter transmisible.</p>
<p>Será preceptivo un resultado positivo na confirmación de raza, para capacita-los exemplares con fins reproductivos e inclusión da súa futura descendencia no libro xenealóxico da raza.</p>
<p>6. Identificación de exemplares.</p>
<p>Todo animal inscrito será identificado, para efectos do libro xenealóxico, mediante un transponder (microchip), implantado subcutaneamente no lado esquerdo do pescozo ou subsidiariamente a tatuaxe na cara interna da orella dereita, ou polo método que aprobe a Comisión Rectora do Libro Xenealóxico.</p>
<p>O transponder ou microchip terá prioridade sobor da tatuaxe e deberá axustarse á Norma ISO 11784, podendo ser lido por un lector englobado na Norma ISO 11785.</p>
<p>ANEXO II</p>
<p>ESTÁNDAR RACIAL DO PODENGO GALEGO</p>
<p>Orixe: Galicia. España. Europa.</p>
<p>Función zootécnica ou da raza: can de caza.</p>
<p>A. Breve resumo histórico.</p>
<p>I. Orixe da raza.</p>
<p>Tódolos podengos ibéricos (eivisenco, andaluz, galego, portugués) están emparentados e comparten un mesmo tronco común cos restantes podengos da área mediterránea, como o podengo dos faraóns (illas de Malta e Gozo), o cirneco do Etna (Sicilia), o podengo da illa Lampedusa (Tunicia), o podengo charnigue ou charnègre do Rosellón e a Provenza (Francia) e mailo podengo canario.</p>
<p>Este tipo de animal xa estaba presente no antigo Exipto (IV milenio a. C.) e era coñecido co nome de tesem ou lebrel exipcio de orellas rectas, así como tamén en Eritrea e Somalia; proviña moi probablemente do antigo can neolítico das sabanas saharianas, de aspecto lebreloide (tipo graioide) e de orellas erectas, presentes nas pinturas rupestres da desolada paisaxe do Tassili dos Ajjer, no Ued Djerat do Sáhara central alxeriano (VII milenio a. C), sendo estendido polas rutas comerciais, ó longo de toda a conca mediterránea, por mercadores cretenses (2000 a. C.), fenicios (1000 a. C.), gregos e cartaxineses, sendo así mesmo apreciado polos romanos para a caza do coello e da lebre con redes en Hispania.</p>
<p>II. Área de orixe e de dispersión.</p>
<p>Comprende toda a zona noroccidental da Península Ibérica, con montañas de 600 m a 800 m sobre o nivel do mar, con zonas de serra e monte forestado con abundante vexetación arbustiva, con silvas e matogueira do tipo do toxo, uces, carrasca, carpaza, carrasco, codesos, xesta, etc., que forman un monte baixo e/ou sotobosque, onde se atopan os coellos, lebres, raposos e demais caza de pelo e pluma (arcea, perdiz e paspallás).</p>
<p>Atópase espallado por toda Galicia, pero principalmente polas provincias de Pontevedra e Ourense, aínda que tamén se localizan exemplares nas outras provincias galegas.</p>
<p>B. Prototipo racial.</p>
<p>1. Características xerais.</p>
<p>Aparencia xeral.</p>
<p>Animal de tipo primitivo, graioide, de tamaño mediano, lixeiro e sublonxilíneo, tipo dolicomórfico; moi rústico, austero, sobrio, áxil, con gran capacidade olfactiva, auditiva e visual, calidades estas que, xunto coa súa astucia, lle confiren un característico comportamento de intelixencia natural durante a caza. As orellas son erguidas, largas na base e moi movibles. Son animais moi uniformes, de tamaño mediano e lixeiro, de capa canela en tódolos seus gradientes, dende a cor area ós avermellados, podéndose atopar, ás veces, exemplares fígado/chocolate, presentándose normalmente acolarados e/ou calzados en branco, podendo ser de</p>
<p>pelo semicurto ou de mediana lonxitude. Teñen o ventre recollido. As femias son lixeiramente máis liviás e esveltas cós machos.</p>
<p>Temperamento e comportamento.</p>
<p>É un tipo de animal levantador da peza (non mostra), sendo un dos máis completos dentro das razas englobadas nesta categoría. É un cazador astuto e pícaro, incansable, verdadeiro auxiliar para o cazador, con extraordinaria habilidade para a caza do coello e do raposo, aínda que tamén con destreza para a perdiz, pois ademais do nariz emprega moito o oído e a vista en apoio do olfacto. Caza a paso rápido que alterna co trote na busca, de forma continua, ventando ou baixando a cabeza na procura do rastro, levando a cabeza á altura do tronco cando detecta o rastro no aire e movendo entón o rabo dun xeito ostensible. Cobra ben a peza ferida, portándoa ó cazador.</p>
<p>É un animal polivalente, xa que se adapta a calquera modalidade do terreo, situación e tipo de caza; está especializado para descubri-la caza no campo e sacala do seu escondedoiro sen necesidade de mostra. Ó percibi-lo olor da peza aniñada, lánzase de súpeto sobre ela (algúns exemplares realizan, co paspallás, unha pequena parada), sendo moi adecuado para acompaña-lo cazador solitario, na modalidade do salto, xa que non adoita afastarse en exceso, realizando unha busca de 30-40 metros ó redor.</p>
<p>2. Características rexionais.</p>
<p>Cabeza.</p>
<p>Dolicocéfalo, cunha lonxitude aproximada de 4/10 a alzada á cruz, en forma piramidal de cono alongado. O cranio é reducido e plano. Depresión fronto-nasal pouco acentuada. Fociño longo e delgado, en liña recta coa testa. Nariz saínte e anguloso, con ventas de boa abertura. Beizos pequenos e apertados. Dentadura forte e de peche en tesoira. Os ollos son vivos e expresivos, lixeiramente oblicuos (semilaterais), de forma ovalada e de cor acorde coa capa. Con orellas erguidas, de forma triangular, de tamaño medio e anchas na base.</p>
<p>Pescozo.</p>
<p>Pescozo levemente arqueado, musculoso, ben proporcionado sen presentar papada.</p>
<p>Tronco.</p>
<p>Corpo rectangular. Cruz longa e estreita. Liña dorso-lumbar recta, co lombo curto, largo e flexible, ben unido de forma continua co dorso. Cruz dos cadrís media, recta e larga. Peito medio e con tendencia á profundidade. Costelar pouco arqueado e alongado. Ventre recollido pero non retraído. Cola de inserción alta, de tamaño mediano e provista de pelos algo máis longos. En repouso descansa caída ou levemente arqueada entre as pernas, á altura dos xarretes; en movemento elévaa arqueándoa sobre a cruz dos cadrís en forma de fouce, pero nunca enroscada sobre si.</p>
<p>Extremidades.</p>
<p>Son gráciles, coas verticalidades longas, rectas e moi fortes, aínda que con óso fino.</p>
<p>-Extremidades anteriores.</p>
<p>Costas (escápulas) lixeiramente inclinadas, respecto da liña horizontal, cunha abertura duns 50º; o ángulo escápulo-humeral é aberto, maior de 90º, antebrazos verticais e longos. Os pés son de forma ovalada, con almofadas duras e unllas fortes.</p>
<p>-Extremidades posteriores.</p>
<p>Os pernís son longos, musculosos e oblicuos, coa nádega alongada e algo descendida. Xarretes con ángulos abertos e baixos. Os pés son de forma ovalada, con almofadas duras e unllas fortes, en ocasións con presencia de esporóns, que non son desexables.</p>
<p>Movemento.</p>
<p>Paso longo e de movementos moi rápidos, saltaríns e de gran velocidade.</p>
<p>Manto.</p>
<p>-Pel.</p>
<p>De mediano grosor e pegada ó corpo.</p>
<p>-Capa (cor).</p>
<p>De capa unicolor canela en tódolos seus gradientes, desde a cor area a avermellados, podéndose atopar tamén exemplares fígado/chocolate, amosándose frecuentemente acolarados, manchados no peito, testa, cola e punta dos pés, e tamén calzados en branco. Tamén poden aparecer ocasionalmente animais brancos marxados en canela ou laranxa.</p>
<p>-Pelo.</p>
<p>Semicurto ou de mediana lonxitude, groso e denso. En ocasións presentan algúns pelos algo máis longos e grosos ó redor do fociño. Non ten pelo duro.</p>
<p>Tamaño e peso.</p>
<p>-Alzada á cruz.</p>
<p>De 42 a 52 cm: machos de 46 a 52 cm e femias de 42 a 46 cm.</p>
<p>-Peso.</p>
<p>De 10-15 kg.</p>
<p>C. Faltas, defectos e faltas e defectos descualificables.</p>
<p>C.1. Faltas.</p>
<p>Calquera desviación dos criterios mencionados.</p>
<p>C.2.Defectos.</p>
<p>Orixina a diminución máis ou menos acusada dalgunha función determinada do animal, podendo ser total, parcial ou rexional, dependendo do grao en que se vexa menoscabada a aptitude esencial do animal:</p>
<p>-Coxeiras en extremidades.</p>
<p>-Ablacións ou mutilacións en orellas e rabo.</p>
<p>-Ausencia de pezas dentarias por extraccións.</p>
<p>-Traumatismos nos ollos con perda de visión.</p>
<p>C.3. Faltas e defectos descualificables.</p>
<p>Son aquelas características que en absoluto se axustan ós criterios mencionados no estándar racial e son excluíntes por si mesmas:</p>
<p>-Anomalías psíquicas.</p>
<p>-Defectos anatómicos ou de tipo, ligados a xenes indesexables:</p>
<p>Inestabilidades ou desequilibrios de carácter.</p>
<p>Agresividade extrema sen provocación.</p>
<p>Epilepsia.</p>
<p>Monorquidia e criptorquidia.</p>
<p>Displasia de cadeira.</p>
<p>Atrofia progresiva da retina.</p>
<p>Peches incorrectos das arcadas dentarias: enognatismos e prognatismos.</p>
<p>Ausencia de máis de dous premolares.</p>
<p>Albinismos.</p>

