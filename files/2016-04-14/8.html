---
date: '2016-04-14'
id: G0425-060416-0010
page: 13530
number: 71
agency: Consellería de Política Social
section: III. Outras disposicións.
title: >-
  RESOLUCIÓN do 5 de abril de 2016 pola que se publican as contías das
  transferencias finalistas efectuadas no exercicio 2015 ao abeiro do Decreto
  99/2012, do 16 de marzo, polo que se regulan os servizos sociais comunitarios
  e o seu financiamento.
range: Resolución
url: >-
  https://www.xunta.gal/dog/Publicados/2016/20160414/AnuncioG0425-060416-0010_gl.html
---
<p>De conformidade co disposto no artigo 64 do Decreto 99/2012, do 16 de marzo, polo que se regulan os servizos sociais comunitarios e o seu financiamento, publícanse as contías das transferencias finalistas efectuadas a cada corporación local no exercicio 2015 ao abeiro do mencionado Decreto 99/2012, do 16 de marzo.</p>
    <p>O importe destinado ao financiamento destas transferencias finalistas correspondentes ao exercicio 2015 ascendeu a 55.187.957,94 euros, repartidos nas seguintes aplicacións dos orzamentos xerais da Comunidade Autónoma de Galicia para o ano 2015:</p>
    <p>43.601.559,93 euros con cargo á aplicación orzamentaria 11.04.312D.460.0-proxecto 2006 00435.</p>
    <p>11.586.398,01 euros con cargo á aplicación orzamentaria 11.05.313C.460.2-proxecto 2015 00474.</p>
    <p>Ás contías anteriores hai que sumarlles, ademais, o importe correspondente aos remanentes que, procedentes do exercicio anterior, foron incorporados para o financiamento destes servizos no exercicio 2015. O importe total dos ditos remanentes incorporados a 2015 ascendeu a 1.250.901,65 euros. Non obstante, cómpre ter en conta que, destes 1.250.901,65 euros, 840.556,03 € xa foron obxecto de desconto nos pagamentos librados con cargo á aplicación 11.04.312D.460.0-proxecto 2006 00435, polo que a contía que hai que sumarlle aos 55.187.957,94 euros consignados na aplicación 11.04.312D.460.0-proxecto 2006 00435 e na aplicación 11.05.313C.460.2-proxecto 2014 00495 para obter o importe total destinado ao financiamento destas transferencias finalistas no exercicio 2015 non é o total dos remanentes incorporados (1.250.901,65 euros), senón o da diferenza entre estes e os remanentes xa descontados no exercicio 2015 (840.556,03 euros), diferenza que ascende a 410.345,62 euros e que, sumada aos 55.187.957,94 euros consignados na aplicación 11.04.312D.460.0-proxecto 2006 00435 e na aplicación 11.05.313C.460.2-proxecto 2014 00495, totaliza 55.598.303,56 euros, constitúe o importe total destinado ao financiamento das transferencias finalistas para o cofinanciamento dos servizos sociais comunitarios municipais no exercicio 2015.</p>
    <p>As transferencias finalistas destinadas a financiar os gastos correntes para o mantemento e realización de programas de servizos sociais comunitarios municipais correspondentes ao exercicio 2015 foron cofinanciadas con fondos finalistas procedentes da Administración xeral do Estado (Ministerio de Sanidade, Servizos Sociais e Igualdade), nunha contía de 2.276.428,51 euros, a través do denominado Plan concertado de prestacións básicas de servizos sociais de corporacións locais”. A xestión destas transferencias finalistas correspóndelle á Dirección Xeral de Inclusión Social, de conformidade co previsto no artigo 17 e seguintes do Decreto 176/2015, do 3 de decembro, polo que se establece a estrutura orgánica da Consellería de Política Social.</p>
    <p>Así mesmo, as transferencias finalistas destinadas a financiar a «axuda no fogar a persoas valoradas como dependentes» tamén foron parcialmente cofinanciadas con fondos finalistas procedentes da Administración xeral do Estado (Ministerio de Sanidade, Servizos Sociais e Igualdade-Imserso) nunha contía de 12.000.396,00 euros con cargo aos fondos estatais destinados á atención de persoas en situación de dependencia. A xestión destas transferencias finalistas correspóndelle á Dirección Xeral de Maiores e Persoas con Discapacidade, de conformidade co previsto no artigo 20 e seguintes do Decreto 176/2015, do 3 de decembro.</p>
    <p>Por todo o anterior, e de acordo coas competencias que lle atribúe o Decreto 176/2015, do 3 de decembro, resolve publicar as contías das transferencias finalistas efectuadas no exercicio 2015 ao abeiro do Decreto 99/2012, do 16 de marzo.</p>
    <p>Santiago de Compostela, 5 de abril de 2016</p>
    <footer><p>José Manuel Rey Varela<br>Conselleiro de Política Social</p></footer>

