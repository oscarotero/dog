---
date: '2016-04-14'
id: G0425-070416-0003
page: 13526
number: 71
agency: Consellería de Política Social
section: III. Outras disposicións.
title: >-
  RESOLUCIÓN do 5 de abril de 2016, da Secretaría Xeral Técnica da Consellería
  de Política Social, pola que se declara de interese galego a Fundación
  Educativa e Social Dignidade e se ordena a súa inscrición no Rexistro de
  Fundacións de Interese Galego.
range: Resolución
url: >-
  https://www.xunta.gal/dog/Publicados/2016/20160414/AnuncioG0425-070416-0003_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Educativa e Social Dignidade, unha vez vista a proposta do subdirector xeral de Coordinación Administrativa, dítase esta resolución baseada nos feitos e fundamentos de dereito que se expoñen a seguir:</p>
    <p>Feitos:</p>
    <p>Primeiro. Fernando Pérez Lozano, presidente do padroado da fundación, formulou solicitude de clasificación para os efectos da súa inscrición no Rexistro de Fundacións de Interese Galego.</p>
    <p>Segundo. A Fundación Educativa e Social Dignidade foi constituída en escritura pública outorgada en Lugo o 30 de outubro de 2015, ante o notario Manuel Ignacio Castro-Gil Iglesias, co número de protocolo 2.692, pola Asociación Dignidad Lugo, que actúa representada polo seu presidente, Fernando Pérez Lozano.</p>
    <p>Terceiro. Segundo consta no artigo 6 dos seus estatutos, a fundación ten por obxecto:</p>
    <p>– A protección da infancia, menores, inmigrantes e terceira idade, de acordo co previsto na lexislación autonómica, estatal e internacional aplicable;</p>
    <p>– A prevención no ámbito da drogadicción e da delincuencia xuvenil, de menores e mozos en xeral;</p>
    <p>– Emprender centros, servizos e programas destinadas á atención, tratamento e reinserción de presos e exreclusos;</p>
    <p>– Desenvolver centros, programas e pisos tutelados, orientados a conseguir unha maior participación da muller na sociedade, así como para procurar a atención e reinserción de mulleres en dificultade social;</p>
    <p>– Promover a xestión e desenvolvemento de centros e programas destinados á atención e inserción lingüística e sociolaboral dos inmigrantes;</p>
    <p>– Promover a igualdade nos ámbitos social e laboral entre o home e a muller;</p>
    <p>– Promover a xestión e o desenvolvemento de centros e programas destinados á atención, tratamento, prevención e reinserción de drogodependentes e extoxicómanos;</p>
    <p>– Emprender servizos e actuacións de cooperación para o desenvolvemento e a solidariedade en países en vías de desenvolvemento ou colaborar con organizacións dedicadas a estes servizos.</p>
    <p>Cuarto. Na escritura de constitución consta a identidade do fundador, a dotación inicial, os estatutos e a identificación dos membros do padroado.</p>
    <p>Quinto. Nos estatutos da fundación consta a denominación e natureza, o domicilio e ámbito de actuación, obxecto e finalidade, as regras para a aplicación das rendas aos fins fundacionais e para a determinación dos beneficiarios, e a designación do padroado inicial.</p>
    <p>Sexto. O padroado inicial da fundación está formado por Fernando Pérez Lozano como presidente, Marcos Zapata Figueiras como vicepresidente, Ana Isabel Pérez Lozano como secretaria e Rosa Ana Alvariño Méndez como vogal.</p>
    <p>Sétimo. A comisión integrada polos secretarios xerais de todas as consellerías na xuntanza do día 1 de febreiro de 2016 elevou ao vicepresidente e conselleiro de Presidencia, Administracións Públicas e Xustiza proposta de clasificación como de interese asistencial da Fundación Educativa e Social Dignidade consonte as materias que constitúen o seu obxecto fundacional, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e de conformidade co establecido no artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e no artigo 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, o protectorado será exercido pola Consellería de Política Social.</p>
    <p>Oitavo. De conformidade coa dita proposta, por Orde da Vicepresidencia e Consellería de Presidencia, Administracións Públicas e Xustiza do 4 de febreiro de 2016 (DOG núm. 34, do 19 de febreiro), clasificouse como de interese asistencial a Fundación Educativa e Social Dignidade, e adscribiuse á Consellería de Política Social para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Decreto 15/2009, do 21 de xaneiro, polo que se aproba o regulamento do Rexistro de Fundacións de Interese Galego, en relación co Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia, e o Decreto 176/2015, do 3 de decembro, polo que se establece a estrutura orgánica da Consellería de Política Social, corresponde a esta Consellería de Política Social a declaración de interese galego mediante resolución publicada no Diario Oficial de Galicia e a inscrición no Rexistro de Fundacións de Interese Galego da Fundación Educativa e Social Dignidade, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Terceiro. Á vista do disposto na Lei 12/2006, do 1 de decembro, de fundacións de interese galego, no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, da mesma data, polo que se aproba o regulamento do Rexistro de Fundacións de Interese Galego, e despois do informe da adecuación e suficiencia da dotación e da idoneidade dos fins, resultan cumpridos os requisitos establecidos pola normativa vixente para a declaración de interese galego e a inscrición no Rexistro de Fundacións de Interese Galego, sección da Consellería de Política Social, da Fundación Educativa e Social Dignidade, polo que:</p>
    <h2>RESOLVO:</h2>
    <p>Primeiro. Declarar de interese galego a Fundación Educativa e Social Dignidade, ao cumpriren os seus estatutos as prescricións que, para tal efecto, sinala a vixente lexislación en materia de fundacións de interese galego.</p>
    <p>Segundo. Ordenar a inscrición da Fundación Educativa e Social Dignidade, no Rexistro de Fundacións de Interese Galego, sección da Consellería de Política Social.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego, no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, do 21 de xaneiro, polo que se aproba o regulamento do Rexistro de Fundacións de Interese Galego, así como na demais normativa que resulte de aplicación, onde se establecen especialmente as obrigas de dar publicidade suficiente do seu obxecto e actividades, ausencia de ánimo de lucro na prestación dos seus servizos, e presentar anualmente a documentación contable e plan de actuación ante o protectorado, que será exercido por esta Consellería de Política Social.</p>
    <p>Contra esta resolución, pode interpoñerse recurso de alzada ante o conselleiro de Política Social, no prazo dun mes contado desde o día seguinte ao da súa publicación, segundo o disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 5 de abril de 2016</p>
    <footer><p>Francisco Javier Abad Pardo<br>Secretario xeral técnico da Consellería de Política Social</p></footer>

