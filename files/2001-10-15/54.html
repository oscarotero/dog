---
date: '2001-10-15'
id: 101EA
page: 13
number: 199
agency: FUNDACIÓN GALICIA-EUROPA
section: VI. ANUNCIOS
title: >-
  Anuncio do 1 de outubro de 2001 polo que se convocan bolsas para a realización
  de estudios de integración europea en centros universitarios belgas.
range: Anuncio
url: 'https://www.xunta.gal/dog/Publicados/2001/20011015/Anuncio101EA_gl.html'
---
<p>A Fundación Galicia Europa convoca seis bolsas para a realización de estudios de integración europea durante o curso académico 2002-2003 nos seguintes centros:</p>
<p>-Colexio de Europa de Bruxas.</p>
<p>-Instituto de Estudios Europeos da Universidade Libre de Bruxelas.</p>
<p>-Universidade Católica de Lovaina (UCL-KUL).</p>
<p>1. Requisitos:</p>
<p>1. Ter realizados estudios universitarios completos de segundo ciclo, cursados en centros universitarios galegos.</p>
<p>Non obstante, poderán optar ás bolsas aqueles candidatos que, atopándose no último ano de carreira, poidan acreditar con anterioridade á aceptación estar en posesión do título que os capacite para isto.</p>
<p>2. Dispor dun bo expediente académico. A súa avaliación será realizada polo centro universitario elixido polo candidato, sen prexuízo da súa consideración pola fundación en caso necesario.</p>
<p>3. Domina-la lingua ou linguas de traballo do centro que escolla o candidato.</p>
<p>4. Ser menor de trinta anos.</p>
<p>5. Posuí-la veciñanza civil galega no momento da publicación deste anuncio.</p>
<p>6. Posuí-la nacionalidade dalgún dos estados membros da Unión Europea.</p>
<p>2. Importe e aboamento das bolsas:</p>
<p>As bolsas dotaranse coas seguintes contías brutas, suxeitas ás retencións fiscais determinadas pola normativa fiscal de aplicación:</p>
<p>* Colexio de Europa de Bruxas: 15.025,30 A</p>
<p>(2.500.000 pesetas).</p>
<p>* Instituto de Estudios Europeos da Universidade Libre de Bruxelas e Universidade Católica de Lovaina (UCL-KUL): 12.020,24 A (2.000.000 de pesetas).</p>
<p>Estas contías satisfaranse por bolsa completa nun único aboamento, en concepto de gastos de matrícula, desprazamentos e varios, e realizarase mediante transferencia bancaria á conta domiciliada en Galicia que indique o bolseiro.</p>
<p>No suposto de non se conceder tódalas axudas, o remanente orzamentario existente podería ser incorporado a calquera das modalidades do programa de actuacións que, con carácter xeral, convoca a Fundación Galicia Europa.</p>
<p>3. Información e presentación de solicitudes:</p>
<p>Xunto coa solicitude de bolsa, segundo o modelo do anexo I, deberá presentarse currículum vitae, copia do expediente académico e demais documentación acreditativa do cumprimento dos requisitos esixidos e méritos alegados.</p>
<p>As solicitudes deberán presentarse ou remitirse por correo certificado con xustificante de recepción á Fundación Galicia Europa, rúa Os Feáns, 5-baixo, 15706 Santiago de Compostela.</p>
<p>Poderá solicitarse información adicional de luns a venres, de 9 a 14 horas, polos seguintes medios:</p>
<p>-Teléfono: 981 54 10 12 .</p>
<p>-Fax: 981 54 10 13.</p>
<p>-Correo electrónico: santiago*fundaciongaliciaeuropa.org.</p>
<p>-Página web: <a href="http://www.fundaciongaliciaeuropa.org.">http://www.fundaciongaliciaeuropa.org.</a></p>
<p>4. Data límite de presentación das solicitudes:</p>
<p>A data límite de presentación de solicitudes será o 25 de xaneiro de 2002 para o Colexio de Europa de Bruxas e o 1 de abril de 2002 para o resto dos centros.</p>
<p>5. Selección:</p>
<p>Dependendo do centro elixido, o proceso de selección será diferente:</p>
<p>a) Colexio de Europa de Bruxas.</p>
<p>Neste caso, a Fundación Galicia Europa fará unha preselección entre os solicitantes de acordo cos requisitos esixidos polo centro. As candidaturas seleccionadas enviaraas a fundación ó dito colexio ó que lle corresponderá a elección definitiva.</p>
<p>b) Universidade Libre de Bruxelas e Universidade Católica de Lovaina (UCL-KUL).</p>
<p>Os candidatos que opten a un destes centros, deberán proceder do seguinte modo:</p>
<p>Será necesario que, de xeito simultáneo, os candidatos soliciten a bolsa á Fundación Galicia Europa e fagan a preinscrición no centro desexado.</p>
<p>No suposto de aceptación por algún dos centros, os interesados deberán remitir inmediatamente á Fundación Galicia Europa a comunicación positiva, así como informa-la fundación no suposto de obter unha admisión condicionada (baixo reserva).</p>
<p>Se o número de admitidos excedese o de bolsas convocadas, a fundación realizará unha selección entre os candidatos atendendo os méritos acreditados e de acordo co seguinte baremo:</p>
<p>-Expediente académico: ata 4 puntos.</p>
<p>-Tese de doutoramento sobre temas europeos: ata 3 puntos.</p>
<p>-Másters universitarios ou cursos de doutoramento sobre asuntos de integración europea: ata 1 punto.</p>
<p>-Idiomas: ata 2 puntos.</p>
<p>O procedemento de selección rematará o 20 de agosto de 2002 coa resolución de adxudicación das bolsas, distribuídas entre os distintos centros en función das admisións e seleccións efectuadas pola Fundación Galicia Europa.</p>
<p>Santiago de Compostela, 1 de outubro de 2001.</p>
<p>Jaime Pita Varela</p>
<p>Secretario xeral da Fundación Galicia Europa</p>

