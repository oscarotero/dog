---
date: '2020-12-24'
id: G0598-101220-0007
page: 50524
number: 258
agency: 'Consellería de Cultura, Educación e Universidade'
section: VI. Anuncios. a) Administración autonómica.
title: >-
  ANUNCIO do 10 de decembro de 2020, da Dirección Xeral de Centros e Recursos
  Humanos, polo que se emprazan os posibles interesados no procedemento
  ordinario 276/2020, seguido na Sala do Contencioso-Administrativo do Tribunal
  Superior de Xustiza de Galicia.
range: Anuncio
url: >-
  https://www.xunta.gal/dog/Publicados/2020/20201224/AnuncioG0598-101220-0007_gl.html
---
<p>O Colexio Oficial de Licenciados en Educación Física e en Ciencias da Actividade Física e do Deporte en Galicia interpuxo recurso contencioso-administrativo en relación coa Orde do 20 de novembro de 2019 (DOG do 11 de decembro) pola que se dá publicidade ás titulacións que permiten a incorporación ás listas de aspirantes para desempeñar postos docentes en réxime de interinidades e substitucións dos corpos de mestres, de profesores de ensino secundario, de profesores técnicos de formación profesional e de profesores de escolas oficiais de idiomas que imparten as ensinanzas reguladas na Lei orgánica 2/2006, do 3 de maio, de educación, en centros docentes desta consellería.</p>
    <p>A pretensión da parte recorrente é que do anexo da dita orde se exclúan determinadas titulacións que permiten formar parte da lista de interinos da especialidade de Educación Física do corpo de profesores de ensino secundario e da lista da especialidade de Educación Física do corpo de mestres. As titulacións que reclaman que se exclúan son as seguintes: Ciencias da Danza, grao en Xestión Deportiva e licenciado en Medicina con diploma de especialista en medicina do deporte.</p>
    <p>Tendo presente que os afectados pola orde impugnada son unha pluralidade indeterminada de persoas, de conformidade co disposto no artigo 45.1.a) da Lei 39/2015, do 1 de outubro, do procedemento administrativo común das administracións públicas, e en cumprimento do sinalado no artigo 49 da Lei 29/1998, do 13 de xullo, reguladora da xurisdición contencioso-administrativa, procédese á publicación deste anuncio para que sirva de notificación aos eventuais interesados.</p>
    <p>As persoas que puidesen resultar interesadas poden comparecer e constituírse como parte no proceso xudicial indicado na Sección Primeira da Sala do Contencioso-Administrativo do Tribunal Superior de Xustiza de Galicia (praza de Galicia, s/n, na cidade da Coruña), no prazo de nove días, contados desde o día seguinte ao da publicación deste anuncio.</p>
    <p>Santiago de Compostela, 10 de decembro de 2020</p>
    <footer><p>Jesús Manuel Álvarez Bértolo<br>Director xeral de Centros e Recursos Humanos</p></footer>

