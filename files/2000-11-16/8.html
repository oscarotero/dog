---
date: '2000-11-16'
id: 13FC2
page: 15
number: 222
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 8 de novembro de 2000 pola que se lle dá publicidade ó acordo do
  consello de dirección deste instituto, que aproba as bases reguladoras do
  Instituto Galego de Promoción Económica previstas no convenio de financiamento
  subscrito o 29 de maio de 2000 entre a Xunta de Galicia e as entidades
  financeiras partícipes do fondo de desenvolvemento Inesga para o financiamento
  de proxectos de investimento empresarial de especial interese para Galicia.
range: Resolución
url: 'https://www.xunta.gal/dog/Publicados/2000/20001116/Anuncio13FC2_gl.html'
---
<p>En novembro de 1994 constituíuse a sociedade Investimentos Estratéxicos de Galicia, S.A. (Inesga), así como un fondo de desenvolvemento, que ten como finalidade facilitar financiamento a proxectos de investimento que, ó tempo de seren viables desde unha perspectiva privada, resulten de especial interese para a economía galega. O 29 de maio de 2000, a Xunta de Galicia renovou o convenio de financiamento coas entidades partícipes do dito fondo co fin de habilita-las ditas liñas crediticias.</p>
<p>Considerando a conveniencia de apoiar aquelas iniciativas empresariais de especial interese para Galicia que reúnan, basicamente, as seguintes características: que se trate de proxectos de investimento de certa envergadura, capaces de inducir unha cadea de investimentos complementarios; que esteamos en presencia de proxectos viables económica, financeira e tecnicamente, que sexan proxectos promovidos por empresarios ou grupos empresariais consolidados, e por último, proxectos nos que o impacto socioeconómico incida en Galicia.</p>
<p>O mencionado convenio de financiamento inclúe a previsión de que o Igape subvencione a comisión de apertura dos créditos ou préstamos que se formalicen con cargo ós ditos fondos, subsidie en 0,25% o tipo de xuro deles e preste un aval subsidiario sobre o 30% do seu principal.</p>
<p>Mentres non se pronuncie a Comisión Europea acerca da compatibilidade coa normativa comunitaria do novo decreto de incentivos para o desenvolvemento económico e fomento da actividade empresarial na Comunidade Autónoma de Galicia, as bases de axudas e subvencións deberán axustarse</p>
<p>ás directrices tanto horizontais como sectoriais dictadas pola Comisión Europea, así como ós límites de intensidade autorizados a Galicia no mapa rexional de axudas de España para o período 2000-2006.</p>
<p>En consonancia con todo o anterior, o Consello de Dirección do Igape adoptou, na súa reunión, do día 28 de setembro de 2000, aproba-las bases reguladoras das axudas do Igape previstas no convenio de financiamento subscrito o 29 de maio de 2000 entre a Xunta de Galicia e as entidades financeiras partícipes do fondo de desenvolvemento Inesga para o financiamento de proxectos de investimento empresarial de especial interese para Galicia.</p>
<p>Na súa virtude, e de conformidade coas facultades que teño conferidas,</p>
<p>RESOLVO:</p>
<p>Único.-Publica-las bases reguladoras das axudas do Igape previstas no convenio de financiamento subscrito o 29 de maio de 2000 entre a Xunta de Galicia e as entidades financeiras partícipes do fondo de desenvolvemento Inesga para o financiamento de proxectos de investimento empresarial de especial interese para Galicia, que figuran como anexo I á presente resolución.</p>
<p>Santiago de Compostela, 8 de novembro de 2000.</p>
<p>Margarita Rodríguez Rama</p>
<p>Directora xeral do Instituto Galego</p>
<p>de Promoción Económica</p>
<p>ANEXO I</p>
<p>BASES REGULADORAS DAS AXUDAS DO IGAPE PREVISTAS NO CONVENIO DE FINANCIAMENTO SUBSCRITO O 29 DE MAIO DE 2000 ENTRE A XUNTA DE GALICIA E AS ENTIDADES FINANCEIRAS PARTÍCIPES DO FONDO DE DESENVOLVEMENTO INESGA PARA O FINANCIAMENTO DE PROXECTOS DE INVESTIMENTO EMPRESARIAL DE ESPECIAL INTERESE PARA GALICIA</p>
<p>Cláusula 1ª.-Obxecto.</p>
<p>As presentes bases regulan a concesión de axudas dirixidas a minora-los custos financeiros daqueles créditos que, cumprindo os requisitos aquí sinalados, se destinen ó financiamento de proxectos de investimentos empresariais de especial interese para Galicia tramitados en aplicación do convenio de financiamento subscrito entre a Xunta de Galicia e as entidades financeiras partícipes no fondo de desenvolvemento Inesga.</p>
<p>Cláusula 2ª.-Beneficiarios.</p>
<p>1. Poderán ser beneficiarios das axudas financeiras as empresas domiciliadas en Galicia e que realicen o seu proxecto investidor nesta Comunidade Autónoma, ou ben que este resulte necesario para procesos de expansión e/ou comercialización.</p>
<p>2. Tamén poderán ser beneficiarios outras empresas que non teñan o domicilio en Galicia, sempre que realicen o proxecto investidor na dita Comunidade.</p>
<p>Cláusula 3ª.-Condicións dos proxectos de investimento.</p>
<p>Os proxectos de investimento deberán reuni-las seguintes condicións:</p>
<p>1. Teren unha dimensión e características capaces de favorece-lo desenvolvemento endóxeno, contribuíndo a facilitar investimentos complementarios.</p>
<p>2. Posuíren unha viabilidade técnica, económica e financeira suficientemente acreditada, así como o seu crecemento futuro.</p>
<p>3. Seren promovidos por empresarios ou grupos empresariais de acreditada solvencia.</p>
<p>4. Causaren un impacto socioeconómico de interese especial para Galicia.</p>
<p>Cláusula 4ª.-Conceptos de investimento subvencionable.</p>
<p>1. Os conceptos de investimento subvencionable polo Igape serán exclusivamente os que se materialicen en:</p>
<p>a) Inmobilizado material.</p>
<p>b) Inmobilizado inmaterial, que non poderá supera-lo 25% do importe do investimento subvencionable.</p>
<p>2. O total do investimento subvencionable determinarase excluíndo o IVE e outros impostos do custo de adquisición.</p>
<p>Cláusula 5ª.-Características da operación de crédito.</p>
<p>1. O importe mínimo do crédito non poderá ser inferior a 500 millóns de pesetas e non poderá exceder do 40% do investimento subvencionable. Excepcionalmente, logo de xustificación, poderá aplicarse unha porcentaxe de financiamento superior.</p>
<p>2. O prazo de vixencia e carencia da operación de crédito será o que se estableza na proposta que se formule tendo en consideración os seguintes criterios:</p>
<p>a) O período necesario para a execución material do proxecto así como o de posta en marcha.</p>
<p>b) O tempo previsto para a súa implantación e consolidación nos mercados a que vai destinado.</p>
<p>c) A capacidade de xerar recursos que o propio proxecto presente.</p>
<p>3. O tipo de xuro será sempre o que corresponda ó euríbor a 3 meses máis 0,25 puntos; ademais, a comisión de apertura será fixa e equivalente ó 0,50% do importe do crédito.</p>
<p>4. En ningún caso o importe subsidiado do crédito superará o importe do investimento subvencionable pendente de pagamento á data de presentación da solicitude de financiamento.</p>
<p>Cláusula 6ª.-Axuda financeira do Igape.</p>
<p>A axuda financeira do Igape poderá consistir en:</p>
<p>1. Subsidiación do tipo de xuro do crédito subvencionable en 0,25 puntos. Para cada exercicio de liquidación, a subvención calcularase de acordo coa seguinte fórmula:</p>
<p>St= Ct x d/D x 0,25%</p>
<p>En onde:</p>
<p>St = subvención no período de liquidación.</p>
<p>Ct = capital vivo no momento t.</p>
<p>d = número de días de liquidación.</p>
<p>D = días do ano comercial.</p>
<p>O prazo da subsidiación no poderá excede-los sete primeiros anos de vixencia da operación financeira subsidiada.</p>
<p>2. Subvención do importe da comisión de apertura do 0,50% sobre o principal do crédito.</p>
<p>Cláusula 7ª.-Tramitación.</p>
<p>1. As solicitudes de axuda financeira presentaranse ante Inesga, acompañadas, por duplicado exemplar, da seguinte documentación:</p>
<p>a) Documentación acreditativa das circunstancias persoais do solicitante.</p>
<p>b) Memoria descritiva do investimento proxectado, que deberá conter:</p>
<p>-Sector de actividade económica segundo C.N.A.E.</p>
<p>-Localización dos investimentos.</p>
<p>-Orzamento detallado e valorado (excluído o IVE), partida a partida, dos investimentos en inmobilizado material e inmaterial. No caso de que parte do investimento estea pago, deberán indicar no detalle anterior qué partidas están pagas ou cal é a parte paga de cada unha das partidas (excluído o IVE). Se non estivese paga ningunha delas, deberá indicarse expresamente que está na súa totalidade pendente de pagamento.</p>
<p>-Data prevista de inicio dos investimentos e prazo previsto de execución do proxecto.</p>
<p>-Esta memoria deberá estar datada e asinada polo solicitante.</p>
<p>c) Declaración xurada doutras axudas solicitadas para o mesmo proxecto, especificando o organismo ó que a solicitou, normativa legal que a ampara, data de presentación, contía solicitada, situación administrativa e, se é o caso, importe concedido.</p>
<p>d) Declaración xurada de que o beneficiario se atopa ó día no cumprimento das súas obrigas tributarias e sociais e de que non ten pendente de pagamento, por ningún concepto, débeda ningunha coa Administración pública da Comunidade Autónoma.</p>
<p>2. Inesga comprobará que tódalas solicitudes estean debidamente formalizadas e analizará a adecuación da solicitude ás condicións e finalidade previstas, solicitando maior documentación e información cando sexa necesario.</p>
<p>3. Unha vez concluídos os estudios e análise precisos para avalia-lo proxecto en tódalas súas dimensións e trala aprobación da súa comisión executiva, Inesga remitirá ó Igape a solicitude de axuda financeira, acompañada da documentación completa sinalada no epígrafe anterior e dun informe proposta respecto á solicitude de financiamento presentada.</p>
<p>4. Á vista de dito informe-proposta, o director da área de financiamento e o director xeral do Igape elevarán proposta de acordo ó Consello de Dirección do Igape, que resolverá sobre a axuda solicitada, notificándollo ó interesado e comunicando a Inesga a concesión ou denegación dela.</p>
<p>5. O prazo para resolver será de tres meses desde a data de entrada da solicitude no Igape, e poderase entender desestimada transcorrido aquel.</p>
<p>6. Contra a resolución, que esgotará a vía administrativa, poderase interpoñer recurso potestativo de reposición ante o Consello de Dirección do Igape, no prazo dun mes desde o día seguinte á notificación ó interesado, ou ben, directamente, recurso contencioso-administrativo ante o Tribunal Superior de Xustiza de Galicia no prazo de dous meses desde o día seguinte á notificación ó interesado.</p>
<p>7. a) O crédito formalizarase entre as entidades financeiras partícipes no fondo de desenvolvemento Inesga e o beneficiario, mediante escritura pública ou póliza intervida por fedatario público, e deberá recolle-la característica de estar acollido a estas axudas, o tipo de xuro máximo da operación e o sistema de variación para exercicios futuros, así como a obrigatoriedade de destinalo ó pagamento dos investimentos aprobados.</p>
<p>b) No documento de crédito deberá figurar, tamén, o compromiso de aplica-lo importe da subsidiación ó tipo de xuro, no momento que se reciba, á amortización anticipada do crédito.</p>
<p>c) O prazo máximo para a formalización do crédito será de 6 meses, contados desde o día seguinte á data de notificación da concesión da axuda ó interesado. Se, rematado o dito prazo, non se tivese formalizado o crédito, dictarase resolución tendo o solicitante por renunciado e ordenando o arquivo do expediente, salvo que, precedendo solicitude razoada de prórroga deste presentada no Igape dentro do prazo e acreditando a conformidade da entidade financeira, o Igape autorizase a dita prórroga.</p>
<p>Cláusula 8ª.-Pagamento das axudas.</p>
<p>1. Pagamento da comisión de apertura.</p>
<p>a) Unha vez formalizado o crédito e satisfeita a comisión de apertura, o beneficiario presentará en Inesga a solicitude de cobranza da dita comisión, xunto coa seguinte documentación:</p>
<p>-Fotocopia de contrato de crédito.</p>
<p>-Certificación da entidade financeira que acredite o pagamento da comisión de apertura indicando data e importe.</p>
<p>-Ficha de solicitude de transferencia bancaria e certificación da entidade financeira que acredite que o solicitante é titular da conta, segundo modelo que se anexa.</p>
<p>-Declaración actualizada doutras axudas solicitadas para o mesmo proxecto de acordo co establecido na cláusula 7.1.</p>
<p>-Certificado de que o beneficiario se atopa ó día das súas obrigas fiscais e coa Seguridade Social, emitidos polos organismos competentes.</p>
<p>-Certificación acreditativa de que o beneficiario non ten contraída débeda ningunha coa Xunta de Galicia.</p>
<p>b) Unha vez comprobado por Inesga que a solicitude de cobranza está debidamente formalizada e vén acompañada de toda a documentación sinalada anteriormente, remitiraa ó Igape para o seu pagamento.</p>
<p>c) A liquidación practicada será á conta mentres o Igape non verifique o cumprimento das finalidades para as que se concederon as axudas, que se realizará no momento en que se presente a xustificación da execución do proxecto.</p>
<p>2. Pagamento da subsidiación ó tipo de xuro de crédito.</p>
<p>a) Os beneficiarios destas axudas, unha vez rematado o proxecto de investimento subvencionado e nun prazo que non superará os dous anos desde</p>
<p>a formalización do crédito, deberán xustificar a Inesga:</p>
<p>I. A realización dos investimentos do proxecto investidor, así como o seu pagamento. A xustificación realizarase por medio de facturas, contratos, certificacións de obra, etc., que acrediten a execución do total do investimento, non só a que corresponde ó crédito subsidiado senón ó proxecto global, así como os documentos de pagamento pertinentes. O pagamento do investimento tamén poderá ser xustificado mediante unha certificación da súa materialización, emitida conforme as técnicas de auditoría xeralmente aceptadas.</p>
<p>II. Declaración actualizada doutras axudas solicitadas para o mesmo proxecto de acordo co establecido na cláusula 7.1.</p>
<p>III. Certificado de que o beneficiario se atopa ó día das súas obrigas fiscais e coa Seguridade Social, emitido polos organismos correspondentes.</p>
<p>IV. Certificación acreditativa de que o beneficiario non ten contraída débeda ningunha coa Xunta de Galicia.</p>
<p>V. Solicitude de transferencia bancaria.</p>
<p>b) Inesga revisará a documentación xustificativa, podendo solicitar á entidade financeira ou ó beneficiario calquera documentación e información adicional que considere oportuna para os efectos dunha correcta análise da xustificación da realización do proxecto.</p>
<p>c) Inesga, unha vez revisada a documentación xustificativa da execución do proxecto, remitirá ó Igape esta documentación, acompañada dunha «certificación de xustificación do investimento». Esta certificación deberá conter, polo menos, os seguintes datos: importe do investimento subvencionable xustificado, desagregado por partidas, e a porcentaxe que representa respecto da totalidade do investimento aprobado; importe e datas dos pagamentos do investimento; así mesmo, deberase certificar que o proxecto sexa realizado na súa totalidade e de conformidade coa finalidade prevista ou, en caso contrario, indica-las incidencias que puideran ter xurdido coa súa execución.</p>
<p>d) Inesga remitirá a solicitude de cobro de subsidiación ó Igape que, unha vez verificados os datos, procederá ó pagamento da subvención dunha soa vez mediante ingreso na conta bancaria que se indicase na ficha de solicitude de transferencia bancaria.</p>
<p>e) O importe total da subvención que se aboará será o valor actual da subvención calculada para cada período de liquidación conforme o establecido na cláusula 6ª.a) anterior e utilizando para iso os tipo de xuros da curva cupón cero vixente no momento do pagamento da subvención.</p>
<p>f) A subvención irá destinada á amortización anticipada do principal do crédito. O beneficiario, no prazo de trinta días desde a data de pagamento da subvención, deberá presentar certificación da entidade financeira acreditativa da amortización do principal do crédito na contía subvencionada.</p>
<p>Cláusula 9ª.-Compatibilidade.</p>
<p>1. A concesión das axudas queda supeditada ó cumprimento da normativa vixente e, en especial,</p>
<p>a da Unión Europea. Nos ditos termos serán compatibles con calquera outra axuda pública, pero en ningún caso illadamente ou en concorrencia con outras poderán supera-los límites establecidos pola Unión Europea.</p>
<p>2. En todo caso, serán de aplicación os límites de axuda previstos no Mapa Rexional de Axudas 2000-2006 aprobado para Galicia.</p>
<p>Cláusula 10ª.-Perda da subvención.</p>
<p>1. Procederá a perda da subvención e o reintegro total ou parcial da axuda concedida e os xuros de demora devengados desde o seu pagamento nos seguintes casos:</p>
<p>a) Incumprimento da obriga de xustificación.</p>
<p>b) Obtención da subvención sen reuni-los requisitos esixidos para a súa concesión.</p>
<p>c) Incumprimento da finalidade para a que foi concedida a subvención.</p>
<p>d) Incumprimento das condicións impostas ás entidades colaboradoras e beneficiarios con motivo da concesión da axuda ou subvención.</p>
<p>2. Igualmente procederá o reintegro do exceso percibido nos supostos en que o importe da subvención, illadamente ou en concorrencia con subvencións ou axudas doutras administracións públicas ou doutras entidades públicas ou privadas, nacionais ou internacionais, supere a porcentaxe de subvención máxima permitida pola Unión Europea.</p>
<p>Cláusula 11ª.-Vixencia.</p>
<p>As presentes bases entrarán en vigor o día seguinte ó da súa publicación no Diario Oficial de Galicia e terán vixencia indefinida ata que non se publique a súa derrogación expresa. Anualmente, o Igape publicará a reserva de crédito dispoñible con cargo a elas. Para o exercicio 2000, a dita reserva é de 16.000.000 de pesetas, que se financiarán con cargo á partida 02.01/01/09/687 dos seus orzamentos.</p>

