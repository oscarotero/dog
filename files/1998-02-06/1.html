---
date: '1998-02-06'
id: 9C62
page: 1
number: 25
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 37/1998, do 30 de xaneiro, polo que se crea a Comisión de Selección de
  Investigación.
range: Decreto
url: 'https://www.xunta.gal/dog/Publicados/1998/19980206/Anuncio9C62_gl.html'
---
<p>O Estatuto de Autonomía de Galicia, no seu artigo 27.19, recoñécelle á nosa Comunidade Autónoma a competencia exclusiva de fomento da investigación.</p>
<p>Como consecuencia da nova configuración dos departamentos que integran a Xunta de Galicia establecida polo Decreto 347/1997, do 9 de decembro, e polo Decreto 350/1997, do 10 de decembro, polo que se determinan os centros directivos dependentes directamente da Presidencia da Xunta de Galicia, creouse, entre estes, a Secretaría Xeral de Investigación e Desenvolvemento que asumiu polo Decreto 12/1998, do 8 de xaneiro, as competencias en materia de fomento da investigación.</p>
<p>En virtude destas competencias a Consellería da Presidencia e Administración Pública, a través da Secretaría Xeral de Investigación e Desenvolvemento, convocará anualmente diversas accións destinadas á promoción xeral da investigación na Comunidade Autónoma.</p>
<p>Estas accións, equiparables ás que realizan outros organismos nacionais e internacionais, esixen que a valoración das solicitudes sexa realizada por unha comisión nomeada publicamente e con competencias para proceder á avaliación e selección das diferentes peticións recibidas, así como para elaborar propostas de distribución dos recursos dispoñibles.</p>
<p>Polo que antecede, en virtude das atribucións que me confire a Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, por proposta do Conselleiro da Presidencia e Administración Pública e logo de deliberación do Consello da Xunta de Galicia na súa reunión do día trinta de xaneiro de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Créase a Comisión de Selección de Investigación dependente da Consellería da Presidencia e Administración Pública, a través da Secretaría Xeral de Investigación e Desenvolvemento.</p>
<p>Artigo 2º</p>
<p>A Comisión de Selección de Investigación estará integrada por un presidente e o número de vocais que se determine regulamentariamente, designados entre persoal investigador que teña rango académico de doutor e de recoñecido prestixio no seu ámbito, tendo en conta os diversos ámbitos de investigación no que se oferten accións nas diferentes convoca</p>
<p>torias. Actuará como secretario da comisión un funcionario da Secretaría Xeral de Investigación e Desenvolvemento.</p>
<p>Todos eles serán nomeados por orde da Consellería da Presidencia e Administración Pública, por proposta do secretario xeral de Investigación e Desenvolvemento.</p>
<p>Artigo 3º</p>
<p>Son funcións da Comisión de Selección de Investigación:</p>
<p>a) Elaborar propostas de resolución de tódalas convocatorias de axudas que realice a Consellería da Presidencia e Administración Pública para promoción xeral do coñecemento e do persoal investigador da nosa Comunidade Autónoma.</p>
<p>b) Elaborar tódolos informes que en materia de investigación lle solicite a Consellería da Presidencia e Administración Pública para as súas accións.</p>
<p>Disposición derrogatoria</p>
<p>Queda derrogado o Decreto 160/1991, do 16 de maio, polo que se crea a Comisión de Selección de Política Científica da Consellería de Educación e Ordenación Universitaria.</p>
<p>Disposicións derradeiras</p>
<p>Primeira.-Autorízase o conselleiro da Presidencia e Administración Pública para dictar cantas disposicións sexan necesarias para o cumprimento e desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trinta de xaneiro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>668</p>

