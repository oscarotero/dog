---
date: '2001-02-16'
id: 2FC2
page: 2
number: 34
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Decreto 36/2001, do 25 de xaneiro, polo que se establecen os órganos
  competentes para a resolución dos procedementos de autorización de
  instalacións eléctricas que sexan competencia da Comunidade Autónoma de
  Galicia.
range: Decreto
url: 'https://www.xunta.gal/dog/Publicados/2001/20010216/Anuncio2FC2_gl.html'
---
<p>Coa entrada en vigor do R.D. 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións eléctricas, quedou derrogada a normativa que a Consellería de Industria e Comercio estaba a aplicar, no que non se opoñía ó disposto na Lei 54/1997, do 27 de novembro, do sector eléctrico, na tramitación dos procedementos de autorización administrativa, declaración de utilidade pública e aprobación dos procedementos de execución das instalacións de producción, transporte e distribución de enerxía eléctrica cando o seu aproveitamento non afecte máis que á Comunidade Autónoma de Galicia ou cando o transporte ou distribución non saia do ámbito territorial dela.</p>
<p>A derrogación do Decreto 2617/1966, do 20 de outubro, sobre autorización de instalacións eléctricas, e do Decreto 2619/1966, do 20 de outubro, polo que se aproba o regulamento da Lei 10/1966, do 18 de marzo, sobre expropiación forzosa e sancións en materia de instalacións eléctricas, leva consigo un baleiro na determinación dos órganos competentes para autorizar administrativamente, declarar de utilidade pública e aproba-lo proxecto de execución das instalacións eléctricas no ámbito competencial da nosa Comunidade Autónoma, polo que resulta necesario proceder ó establecemento deles.</p>
<p>Na súa virtude, por proposta do conselleiro de Industria e Comercio e logo da deliberación do Consello da Xunta de Galicia na súa reunión do día vintecinco de xaneiro de dous mil un,</p>
<p>DISPOÑO:</p>
<p>Artigo único.</p>
<p>1. Os órganos competentes para outorga-las autorizacións administrativas para a construcción, modificación, explotación, transmisión e peche das instalacións de producción, transporte e distribución de enerxía eléctrica cando o seu aproveitamento afecte só a Comunidade Autónoma de Galicia ou cando o transporte ou distribución non saia do ámbito territorial dela son os seguintes:</p>
<p>a) As delegacións provinciais da consellería competente en materia de enerxía para outorga-las autorizacións das liñas de distribución de enerxía eléctrica de tensión inferior a 132 kV e centros de transformación de potencia inferior a 75.000 kWA, así como para estende-la acta de posta en servicio das instalacións eléctricas executadas.</p>
<p>b) A dirección xeral competente en materia de enerxía, para o outorgamento das autorizacións relativas ós centros de producción de enerxía de calquera natureza ou potencia, centros de transformación de potencia igual ou superior a 75.000 kWA e liñas de transporte e distribución de enerxía eléctrica de tensión igual ou superior a 132 kV e interprovinciais de calquera tensión.</p>
<p>c) O Consello da Xunta de Galicia cando o peticionario e maila Administración, organismo ou empresa de servicio público ou de servicios de interese xeral afectada que emitiu o condicionado manteñan a discrepancia en canto ás condicións técnicas establecidas nel e o órgano competente para autoriza-la instalación eléctrica non acepte as ditas condicións técnicas.</p>
<p>2. O órgano competente para o recoñecemento, en concreto, da utilidade pública das referidas instalacións eléctricas será o que teña atribuída a competencia para a autorización daquelas de conformidade co establecido no punto anterior, sen prexuízo da competencia do Consello da Xunta de Galicia no caso de que as administracións ou organismos consultados manteñan expresamente a súa oposición ou obxeccións á declaración de utilidade pública e a consellería competente en materia de enerxía discrepe das súas propostas.</p>
<p>Disposición adicional</p>
<p>1. Os expedientes de autorización administrativa, declaración de utilidade pública e aprobación do proxecto de execución das instalacións eléctricas obxecto deste decreto que se inicien trala entrada en vigor do R.D. 1955/2000, do 1 de decembro, xa citado, tramitaranse de acordo co disposto no título VII do dito real decreto en tanto a Xunta de Galicia non promulgue as disposicións que regulen</p>
<p>as materias obxecto daquel na nosa Comunidade Autónoma.</p>
<p>2. As publicacións das solicitudes e resolucións ás que fai referencia o título VII do R.D. 1955/2000, do 1 de decembro, realizaranse no Diario Oficial de Galicia e no boletín oficial das provincias respectivas.</p>
<p>Disposición derrogatoria</p>
<p>Quedan derrogadas as disposicións de igual ou inferior rango que se opoñan ó establecido neste decreto.</p>
<p>Disposición derradeira</p>
<p>Este decreto entrará en vigor ós vinte días da súa publicación no Diario Oficial de Galicia.</p>
<p>Santiago de Compostela, vintecinco de xaneiro de dous mil un.</p>
<p>Manuel Fraga Iribarne</p>
<p>Presidente</p>
<p>Juan Rodríguez Yuste</p>
<p>Conselleiro de Industria e Comercio</p>

