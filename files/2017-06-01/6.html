---
date: '2017-06-01'
id: G0425-220517-0002
page: 26482
number: 103
agency: Consellería de Política Social
section: III. Outras disposicións.
title: >-
  EXTRACTO da Orde do 15 de maio de 2017 pola que se regulan as bases das
  subvencións para entidades de acción voluntaria e entidades locais enmarcadas
  no programa Servizo de voluntariado xuvenil e se procede á súa convocatoria
  para o ano 2017.
range: Orde
url: >-
  https://www.xunta.gal/dog/Publicados/2017/20170601/AnuncioG0425-220517-0002_gl.html
---
<p>BDNS (identif.): 348538.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións:</p>
    <p>(http://www.pap.minhap.gob.es/bdnstrans/index):</p>
    <p>Primeiro. <em>Entidades beneficiarias</em></p>
    <p>Entidades de acción voluntaria e entidades locais que realicen proxectos de voluntariado enmarcados no programa Servizo de voluntariado xuvenil, desde o 1 de xaneiro ata o 15 de outubro de 2017.</p>
    <p>Segundo. <em>Obxecto</em></p>
    <p>Establecer as bases reguladoras polas que se rexerán as subvencións dirixidas a entidades de acción voluntaria e a entidades locais enmarcadas no programa Servizo de voluntariado xuvenil, desde o 1 de xaneiro ata o 15 de outubro, e proceder á súa convocatoria para o ano 2017. O dito programa consiste en incorporar ás entidades de acción voluntaria e ás entidades locais inscritas no Rexistro de Acción Voluntaria de Galicia a mozos/as galegos/as para a súa colaboración como voluntarias/os na realización dos proxectos de voluntariado que se presenten ao abeiro desta convocatoria.</p>
    <p>Terceiro. <em>Bases reguladoras e convocatoria</em></p>
    <p>Orde do 15 de maio de 2017 pola que se regulan as bases das subvencións para entidades de acción voluntaria e entidades locais enmarcadas no programa Servizo de voluntariado xuvenil e se procede á súa convocatoria para o ano 2017.</p>
    <p>Cuarto. <em>Contía</em></p>
    <p>A contía global da convocatoria é de trescentos setenta e tres mil seiscentos trinta euros (373.630 €), dos que cento setenta e tres mil oitocentos euros (173.800 €) se reservan para entidades locais con cargo á aplicación orzamentaria 12.05.312F.460.0, mentres que os restantes cento noventa e nove mil oitocentos trinta euros (199.830 €) son para entidades de acción voluntaria con cargo á aplicación orzamentaria 12.05.312F.481.0. Finánciase o 100 % do proxecto, cuxo orzamento non poderá ser superior aos 4.800 €.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes será dun mes, que se contará a partir do día seguinte ao da publicación da orde de convocatoria no <em>Diario Oficial de Galicia</em>.</p>
    <p>Sexto. <em>Outros datos</em></p>
    <p>Coa presentación da solicitude achegarase o proxecto de actividades. Admitirase un só proxecto por entidade coa súa denominación/nome, os obxectivos, a identificación de problemas e o número aproximado de beneficiarios. Este irá acompañado do número de persoas voluntarias con que se pretende executar o proxecto, das horas de execución deste por parte de cada un dos voluntarios/as, e do número de días que participará cada un, así como do custo que correspondería por número de voluntarios/as e días e dun orzamento desagregado do custo das demais actividades.</p>
    <p>A concesión da axuda tramítase en réxime de concorrencia competitiva. Requírese unha puntuación mínima e a concesión efectúase por orde de puntuación ata esgotar o crédito orzamentario.</p>
    <p>Santiago de Compostela, 15 de maio de 2017</p>
    <footer><p>José Manuel Rey Varela<br>Conselleiro de Política Social</p></footer>

