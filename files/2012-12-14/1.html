---
date: '2012-12-14'
id: CA05-121212-0001
page: 46710
number: 238
agency: Consellería de Traballo e Benestar
section: I. Disposicións xerais.
title: >-
  ORDE do 12 de decembro de 2012 pola que se establece a adscrición provisional
  e atribución de competencias nos órganos da Consellería de Traballo e
  Benestar.
range: Orde
url: >-
  https://www.xunta.gal/dog/Publicados/2012/20121214/AnuncioCA05-121212-0001_gl.html
---
<p>En virtude do Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, modifícase, entre outras, a estrutura da Consellería de Traballo e Benestar co obxectivo de acadar unha mellor adaptación ás necesidades sociais e laborais derivadas do actual escenario económico.</p>
    <p>Os cambios na estrutura, coa creación da Dirección Xeral de Traballo e Economía Social, da Dirección Xeral de Emprego e Formación e da Dirección Xeral de Familia e Inclusión, en substitución das anteriores Dirección Xeral de Relacións Laborais, Dirección Xeral de Promoción do Emprego e Dirección Xeral de Formación e Colocación, obrigan a adoptar as medidas inmediatas que aseguren o correcto funcionamento dos servizos e dos asuntos encomendados á Consellería de Traballo e Benestar mentres non se aprobe o decreto polo que se estableza a nova estrutura orgánica.</p>
    <p>Polo exposto, de conformidade coa disposición transitoria primeira do Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, e de conformidade co disposto no artigo 34 da Lei 1/1983, do 22 de febreiro, de normas reguladoras da Xunta e da súa Presidencia, e 37 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia,</p>
    <h2>DISPOÑO:</h2>
    <p>Artigo 1. <em>Adscrición provisional e atribución de competencias na Dirección Xeral de Traballo e Economía Social</em></p>
    <p>A Dirección Xeral de Traballo e Economía Social asumirá, mentres non se aprobe o decreto polo que se estableza a nova estrutura da Consellería, as competencias conforme o Decreto 109/2012, do 22 de marzo, da Dirección Xeral de Relacións Laborais, e as competencias en materia de apoio á contratación, ás persoas emprendedoras e ao traballo autónomo da Dirección Xeral de Promoción do Emprego, e adscribiránselle provisionalmente os órganos e unidades dependentes delas, que subsistirán coa mesma estrutura e funcións como a continuación se indica: </p>
    <p>a) A Subdirección Xeral de Apoio á Contratación, ás Persoas Emprendedoras e ao Traballo Autónomo, así como os órganos e unidades dependentes dela.</p>
    <p>b) A Subdirección Xeral de Traballo, así como os órganos e unidades dependentes dela.</p>
    <p>c) A Subdirección Xeral de Cooperativas e Economía Social, así como os órganos e unidades dependentes dela.</p>
    <p>d) O Servizo de Seguridade e Saúde Laboral e as unidades dependentes del.</p>
    <p>Artigo 2. <em>Adscrición provisional e atribución de competencias na Dirección Xeral de Emprego e Formación</em></p>
    <p>1. A Dirección Xeral de Emprego e Formación asumirá, mentres non se aprobe o decreto polo que se estableza a nova estrutura da Consellería, as competencias de escolas obradoiro e programas de cooperación da Dirección Xeral de Promoción do Emprego, así como as competencias da Dirección Xeral de Formación e Colocación, conforme o Decreto 109/2012, do 22 de marzo, e adscribiránselle provisionalmente os órganos e unidades dependentes delas, que subsistirán coa mesma estrutura e funcións como a continuación se indica: </p>
    <p>a) Subdirección Xeral de Escolas Obradoiro e Programas de Cooperación, así como os órganos e unidades dependentes dela.</p>
    <p>b) Subdirección Xeral de Formación para o Emprego, así como os órganos e unidades dependentes dela.</p>
    <p>c) Subdirección Xeral de Colocación, así como os órganos e unidades dependentes dela.</p>
    <p>d) Subdirección Xeral das Cualificacións, así como os órganos e unidades dependentes dela.</p>
    <p>e) Centro de Novas Tecnoloxías e unidades dependentes del.</p>
    <p>2. Así mesmo, a Dirección Xeral de Emprego e Formación asumirá, mentres non se aprobe o decreto polo que se estableza a nova estrutura da Consellería, as competencias do Servizo de Coordinación dos Plans de Verificación da Dirección Xeral de Promoción do Emprego, conforme o Decreto 109/2012, do 22 de marzo, e adscribiránselle provisionalmente as unidades del dependentes.</p>
    <p>Artigo 3. <em>Adscrición provisional e atribución de competencias na Dirección Xeral de Familia e Inclusión</em></p>
    <p>A Dirección Xeral de Familia e Inclusión asumirá, mentres non se aprobe o decreto polo que se estableza a nova estrutura da Consellería, as competencias conforme o Decreto 109/2012, do 22 de marzo, polo que se establece a estrutura orgánica da Consellería de Traballo e Benestar, en materia de familia, menores, inclusión social, prestacións e cooperación coas corporacións locais da Secretaría Xeral de Política Social, e adscribiránselle provisionalmente os órganos e unidades dependentes dela, que subsistirán coa mesma estrutura e funcións como a continuación se indica: </p>
    <p>a) Subdirección Xeral de Familia e Menores, órganos e unidades dependentes dela.</p>
    <p>b) Subdirección Xeral de Inclusión Social e Cooperación coas Corporacións Locais, órganos e unidades dependentes dela.</p>
    <p>Disposición adicional única. <em>Servizos periféricos</em></p>
    <p>1. Os servizos de Promoción do Emprego adscritos ás xefaturas territoriais da Consellería desenvolverán, no seu ámbito territorial, as funcións propias da Dirección Xeral de Traballo e Economía Social e da Dirección Xeral de Emprego e Formación en materia de apoio á contratación, ás persoas emprendedoras e ao traballo autónomo e de escolas obradoiro e programas de cooperación. </p>
    <p>2. Os servizos de Formación e Colocación adscritos ás xefaturas territoriais da Consellería desenvolverán, no seu ámbito territorial, as funcións propias da Dirección Xeral de Emprego e Formación en materia de formación para o emprego, colocación e cualificacións.</p>
    <p>3. Os servizos de Relacións Laborais adscritos ás xefaturas territoriais da Consellería desenvolverán, no seu ámbito territorial, as funcións propias da Dirección Xeral de Traballo e Economía Social en materia de traballo, cooperativas, economía social e seguridade e saúde laboral, e demais establecidas no Decreto 109/2012, do 22 de marzo.</p>
    <p>Disposición derradeira única</p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 12 de decembro de 2012</p>
    <footer><p>Beatriz Mato Otero<br>Conselleira de Traballo e Benestar</p></footer>

