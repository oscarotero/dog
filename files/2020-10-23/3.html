---
date: '2020-10-23'
id: G0596-211020-0001
page: 42267
number: 214
agency: 'Vicepresidencia segunda e Consellería de Economía, Empresa e Innovación'
section: III. Outras disposicións.
title: >-
  ORDE do 19 de outubro de 2020 pola que se acorda ampliar o prazo de
  presentación da documentación xustificativa establecido na Orde do 28 de maio
  de 2020 pola que se establecen as bases reguladoras para a concesión de
  subvencións a empresas privadas, en réxime de concorrencia non competitiva,
  para a loita contra as enfermidades profesionais, en especial as derivadas da
  exposición ao po e ao ruído, no sector mineiro en Galicia, e se convocan para
  o ano 2020 (código de procedemento IN317A), publicada no Diario Oficial de
  Galicia número 114, do 12 de xuño de 2020, e se modifica o artigo 21 das bases
  reguladoras.
range: Orde
url: >-
  https://www.xunta.gal/dog/Publicados/2020/20201023/AnuncioG0596-211020-0001_gl.html
---
<p>O 12 de xuño de 2020 publicouse no <em>Diario Oficial de Galicia</em> a Orde do 28 de maio de 2020 pola que se establecen as bases reguladoras para a concesión de subvencións a empresas privadas, en réxime de concorrencia non competitiva, para a loita contra as enfermidades profesionais, en especial as derivadas da exposición ao po e ao ruído, no sector mineiro en Galicia, e se convocan para o ano 2020 (código de procedemento IN317A).</p>
    <p>No artigo 21 das bases reguladoras da antedita orde, establécese que para cobrar a subvención concedida, as persoas beneficiarias deberán presentar unha solicitude de pagamento acompañada da documentación sinalada no mesmo artigo, tendo de prazo máximo ata o 26 de outubro de 2020 (inclusive). O elevado número de solicitudes presentadas, así como a complexidade a hora de comprobar os requisitos establecidos na orde relativos á actuación e gastos subvencionables, motivou un dilatado proceso de avaliación das actuacións e resolución dos respectivos expedientes. Co fin de garantir a maior eficacia posible das referidas subvencións e dado que non se causa prexuízo a terceiros, considérase necesario ampliar o prazo de xustificación.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros. </p>
    <p>Por outra banda, remítese ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas (LPACAP), en que se indica que a ampliación poderá acordarse de oficio ou por instancia de parte antes do vencemento do prazo de que se trate e se as circunstancias así o aconsellasen. </p>
    <p>Por canto antecede, en virtude do disposto no artigo 23.1 da Lei 39/2015, do 1 de outubro, do procedemento administrativo común das administracións públicas, en exercicio das competencias atribuídas no artigo 4 do Decreto 135/2017, do 28 de decembro, do Consello da Xunta, polo que se establece a estrutura orgánica da Consellería de Economía, Emprego e Industria, </p>
    <p class="dog-titulo">ACORDO:</p>
    <p>Primeiro. Ampliar ata o 4 de decembro do 2020 (inclusive) o prazo para a execución e xustificación dos investimentos que foron obxecto de subvención ao abeiro da citada Orde do 28 de maio de 2020 para a loita contra as enfermidades profesionais, en especial as derivadas da exposición ao po e ao ruído, no sector mineiro en Galicia.</p>
    <p>Segundo. Modificar o apartado 1 do artigo 21 da Orde do 28 de maio de 2020 pola que se establecen as bases reguladoras para a concesión de subvencións a empresas privadas, en réxime de concorrencia non competitiva, para a loita contra as enfermidades profesionais, en especial as derivadas da exposición ao po e ao ruído, no sector mineiro en Galicia, e se convocan para o ano 2020, quedando a redacción da seguinte maneira:</p>
    <p>«Para cobrar a subvención concedida, as persoas beneficiarias deberán presentar electronicamente unha solicitude de pagamento mediante o modelo normalizado do anexo IV asinada polo responsable legal da entidade ou por persoa con poderes suficientes para iso, consonte o indicado no artigo 9.3, punto A.2, destas bases reguladoras, e acompañada da documentación sinalada nas seguintes epígrafes. O prazo máximo para presentar a xustificación será o 4 de decembro de 2020 (inclusive)».</p>
    <p>Santiago de Compostela, 19 de outubro de 2020</p>
    <footer><p>Francisco José Conde López<br>Vicepresidente segundo e conselleiro de Economía, Empresa e Innovación</p></footer>

