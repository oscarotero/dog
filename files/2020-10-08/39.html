---
date: '2020-10-08'
id: G0426-250920-0003
page: 39318
number: 204
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 24 de setembro de 2020, do Xurado Provincial de Clasificación de
  Montes Veciñais en Man Común de Pontevedra, polo que se publica o acordo sobre
  o deslindamento parcial realizado entre a comunidade de montes veciñais en man
  común de Cabreira (Salvaterra de Miño) e Manuel Vidal Pazos, ao respecto da
  estrema común dos seus montes.
range: Anuncio
url: >-
  https://www.xunta.gal/dog/Publicados/2020/20201008/AnuncioG0426-250920-0003_gl.html
---
<p>Para os efectos previstos no artigo 54 da Lei 7/2012, do 28 de xuño, de montes de Galicia, dáse publicidade ao acordo adoptado polo Xurado Provincial de Clasificación de Montes Veciñais en Man Común de Pontevedra, o 10 de agosto 2020, en relación o deslindamento parcial entre a comunidade de montes veciñais en man común de Cabreira, concello de Salvaterra de Miño, e Manuel Vidal Pazos, ao respecto da estrema común dos seus montes. Expediente PO-DESP-01/2019.</p>
    <p>Feitos:</p>
    <p>Primeiro. O 10 de outubro de 2019 recíbese no rexistro electrónico da Xunta de Galicia, co número 2019/2064431 documentación en relación coa permuta PO-01-PER/18.</p>
    <p>Entre esta documentación inclúese a referida no artigo 54.3 da Lei 7/2012, do 28 de xuño, de montes de Galicia (en diante, LMG) no procedemento de deslindamento de montes veciñais con propiedades particulares.</p>
    <p>Segundo. O 18.12.2019 o Servizo de Montes emite informe técnico favorable de deslindamento.</p>
    <p>Terceiro. O 27.1.2020 publícase o anuncio do 8 de xaneiro de 2020 sobre o inicio do procedemento de deslindamento con predios particulares da Comunidade de Montes Veciñais en Man Común (en diante CMVMC) de Cabreira, no concello de Salvaterra de Miño, e ábrese un prazo dun mes para que as persoas interesadas que desexen comparecer presenten as alegacións e os títulos que acrediten propiedade.</p>
    <p>Cuarto. O 11.3.2020 recíbese escrito da alcaldesa do concello de Salvaterra de Miño xuntando o certificado da secretaria sobre a exposición do anuncio deste deslindamento durante polo menos un mes (do 27 de xaneiro de 2020 ao 9 de marzo de 2020), sen reclamacións contra este.</p>
    <p>Quinto. No expediente consta a seguinte documentación:</p>
    <p>– Acta de apeo asinada polos representantes da CMVMC de Cabreira e Manuel Vidal Pazos (particular con que deslindan).</p>
    <p>– Plano de deslindamento, que consta de dous piquetes de coordenadas:</p>
    <p>Piquete 1: X: 539032,60 Y: 4659695,85</p>
    <p>Piquete 2: X: 539002,86 Y: 4659707,64</p>
    <p>– Certificado de aprobación do deslindamento</p>
    <p>– Acta de conciliación no Xulgado de Paz de Salvaterra de Miño.</p>
    <p>Sexto. O 11.3.2020 o Servizo de Montes emite informe favorable a liña provisional de deslindamento entre a CMVMC de Cabreira e Manuel Vidal Pazos segundo o plano de deslindamento achegado, que consta de dous piquetes de coordenadas:</p>
    <p>Piquete 1: X: 539032,60 Y: 4659695,85</p>
    <p>Piquete 2: X: 539002,86 Y: 4659707,64</p>
    <p>Consideracións legais e técnicas:</p>
    <p>Primeira. A Lei 7/2012, do 28 de xuño, de montes de Galicia (DOG núm. 140, do 23 de xullo) na súa disposición derradeira segunda, modifica o artigo 25 da Lei 13/1989, do 10 de outubro, de montes veciñais en man común e elimina a obriga da Administración forestal de proceder ao deslindamento e á sinalización dos montes veciñais. Por tanto, esta competencia corresponde ás comunidades propietarias consonte os artigos 53 e 54 da Lei de montes de Galicia.</p>
    <p>A Lei de montes de Galicia regula nos artigos 52 e 54 o procedemento de deslindamento de montes veciñais en man común e establece, entre outras, a obriga de publicar a resolución do xurado no Diario Oficial de Galicia.</p>
    <p>«Artigo 54.3. No caso de informe favorable, unha vez ratificado o deslindamento provisional pola asemblea xeral, darase traslado ao xurado provincial dos acordos alcanzados e, cando menos, da seguinte documentación: acta do deslindamento, memoria descritiva con planos topográficos, acta de conciliación levantada no xulgado de paz ou de primeira instancia correspondente e certificacións de aprobación por parte da comunidade. O xurado provincial de montes veciñais en man común ditará resolución aprobatoria do deslindamento e notificaraa ás persoas interesadas. A dita resolución será publicada no Diario Oficial de Galicia».</p>
    <p>Segunda. Ao cumprir todos os trámites a que se refiren os puntos 1 e 2 do artigo 54 da Lei 7/2012, do 28 de xuño, de montes de Galicia, sen alegacións á liña proposta, e coa declaración de estaren de acordo co deslindamento as persoas afectadas por este, o Servizo de Montes o 11.03.2020 emite informe favorable á liña provisional de deslindamento entre a CMVMC de Cabreira e Manuel Vidal Pazos, segundo os puntos referidos no feito sexto.</p>
    <p>Por isto, revisada a avinza presentada, a documentación achegada e o informe técnico do Servizo de Montes da Xefatura Territorial da Consellería do Medio Rural de Pontevedra e en atención ao disposto nos artigos 53 e 54 da Lei 7/2012, de montes de Galicia, este xurado provincial, por unanimidade dos seus membros,</p>
    <h2>ACORDA:</h2>
    <p>Primeiro. Aprobar o deslindamento realizado entre a CMVMC de Cabreira e Manuel Vidal Pazos, segundo os puntos e as coordenadas referidas no parágrafo sexto deste acordo e segundo os planos topográficos achegados e validados mediante informe técnico do Servizo de Montes.</p>
    <p>Segundo. Notificar este acordo á comunidade propietaria afectada e publicalo no Diario Oficial de Galicia para dar cumprimento ao disposto na Lei 7/2012, do 28 de xuño, de montes de Galicia.</p>
    <p>Contra a presente resolución, que pon fin á vía administrativa, poderase interpoñer recurso de reposición con carácter potestativo ante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ao da súa publicación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e cos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Pontevedra, 24 de setembro de 2020</p>
    <footer><p>Antonio Crespo Iglesias<br>Presidente do Xurado Provincial de Clasificación de Montes Veciñais<br>en Man Común de Pontevedra</p></footer>

