---
date: '2004-02-05'
page: 1
number: 24
agency: CONSELLERÍA DE PESCA E ASUNTOS MARÍTIMOS
section: I. DISPOSICIÓNS XERAIS
title: >-
  Decreto 24/2004, do 29 de xaneiro, polo que se crea o Comité Científico Galego
  da Pesca.
range: Decreto
---
<p>A xestión eficaz dos recursos mariños vivos e a consecución dun desenvolvemento responsable e sustentable da pesca que contribúa a manter uns ecosistemas mariños saudables, esixe a constante adopción de medidas das que o contido técnico ten que ser suficientemente avaliado e que necesitan apoio científico sólido para garanti-lo seu acerto.</p>
<p>Así mesmo, a experiencia adquirida no funcionamento das distintas administracións puxo de manifesto a utilidade dos órganos especializados de consulta e asesoramento, dos que a súa actuación permitiu a aquelas levar a cabo iniciativas complexas polo seu carácter eminentemente técnico.</p>
<p>Enmárcase así este decreto na liña doutros organismos consultivos especializados, como é, a nivel europeo, o comité científico, técnico e económico da pesca da comisión europea que teñen por finalidade achegar e analiza-la información científica que permita adoptar medidas sobre os recursos pesqueiros.</p>
<p>Na liña exposta e para un desenvolvemento máis eficaz das funcións de ordenación da pesca, do marisqueo e da acuicultura que o ordenamento xurídico lle atribúe á Consellería de Pesca e Asuntos Marítimos, resulta necesario crear un comité científico, integrado por investigadores especializados na materia e expertos de recoñecido prestixio que analicen cientificamente as medidas que hai que adoptar sobre os recursos pesqueiros de sorte que estas teñan un sólido e obxectivo fundamento técnico.</p>
<p>Como órgano científico independente, o Comité Científico Galego da Pesca servirá, así mesmo, de complemento necesario ó Consello Galego de Pesca, órgano consultivo da consellería nos asuntos de pesca, marisqueo e acuicultura, cara á súa función de proposta á consellería de regulamentacións que en materia pesqueira se consideren necesarias, regulamentacións que virán así apoiadas científica e obxectivamente.</p>
<p>Por todo iso, de acordo co disposto no artigo 27.1º do Estatuto de autonomía de Galicia conforme o cal corresponde á Comunidade Autónoma a competencia exclusiva en materia de organización das súas institucións de autogoberno, así como de acordo co artigo 27.15º que atribúe á Comunidade Autónoma a competencia exclusiva en materia de pesca nas rías e demais augas costeiras, o marisqueo e a acuicultura, por proposta do conselleiro de Pesca e Asuntos Marítimos e logo de deliberación do Consello da</p>
<p>Xunta de Galicia na súa reunión do día vintenove de xaneiro de dous mil catro,</p>
<p>DISPOÑO:</p>
<p>Artigo 1º.-Creación e adscrición.</p>
<p>Créase o Comité Científico Galego da Pesca como órgano colexiado de consulta e de asesoramento e dependente da Consellería de Pesca e Asuntos Marítimos.</p>
<p>Artigo 2º.-Funcións.</p>
<p>1. O Comité Científico Galego da Pesca terá como funcións asesorar científica e tecnicamente a Administración da Comunidade Autónoma de Galicia naqueles asuntos relacionados coa xestión dos recursos naturais vivos das augas de competencia da Comunidade Autónoma de Galicia.</p>
<p>2. En particular correspóndelle ó Comité Científico Galego da Pesca:</p>
<p>-Elaborar un informe anual sobre o estado dos recursos obxecto de interese para a flota galega.</p>
<p>-Ser consultado, elaborar informes e dictames sobre o estado dos recursos obxecto da actividade pesqueira e sobre as medidas de conservación que hai que adoptar.</p>
<p>-Avaliar cientificamente as medidas de xestión dos recursos mariños que sexan sometidas á súa consideración.</p>
<p>-Asesorar cientificamente os órganos superiores e directivos da Consellería de Pesca e Asuntos Marítimos naqueles asuntos que se lle propoñan.</p>
<p>-Asesorar sobre as áreas prioritarias de investigación mariña que deban acometerse en cada momento.</p>
<p>Artigo 3º.-Composición.</p>
<p>1. O Comité Científico Galego da Pesca estará composto polos seguintes membros:</p>
<p>a) Presidente, que será o director xeral competente en materia de investigación mariña.</p>
<p>b) Vicepresidente, do que o nomeamento recaerá nunha persoa de acreditada experiencia no ámbito da investigación mariña, de entre os vocais do comité.</p>
<p>c) Un máximo de 11 vocais designados entre:</p>
<p>-Persoal adscrito á Consellería de Pesca e Asuntos Marítimos, que preste servicios en unidades con competencia en materia de investigación pesqueira.</p>
<p>-Personal adscrito a centros ou organismos de investigación ou universidades que desenvolven a súa actividade no ámbito pesqueiro cos que a Consellería de Pesca e Asuntos Marítimos teña formalizado o oportuno convenio de colaboración.</p>
<p>-Aqueles profesionais que sexan designados en atención á súa acreditada experiencia, especializa</p>
<p>ción e cualificación técnica, no terreo da investigación mariña.</p>
<p>d) Un secretario, con voz pero sen voto, que será un funcionario da Consellería de Pesca e Asuntos Marítimos, con nivel mínimo de xefe de servicio.</p>
<p>2. Así mesmo, poderán participar nas reunións do Comité Científico Galego da Pesca, expertos independentes, en función das materias que se vaian tratar, actuando con voz e sen voto.</p>
<p>Artigo 4º.-Funcionamento.</p>
<p>1. O Comité Científico Galego da Pesca será convocado polo seu presidente coa frecuencia necesaria para o cumprimento dos seus fins e, polo menos, dúas veces ó ano.</p>
<p>2. O Comité Científico Galego da Pesca actuará por instancia da Consellería de Pesca e Asuntos Marítimos ou a iniciativa propia, mediante a evacuación das consultas que se lle formulen e a emisión de dictames que non serán vinculantes.</p>
<p>3. Os dictames do Comité Científico Galego da Pesca fundamentaranse na mellor información científica dispoñible e adoptaranse por consenso dos seus membros.</p>
<p>4. No seo do Comité Científico Galego da Pesca poderán constituírse comisións ou grupos de traballo para a análise e estudio de temas concretos.</p>
<p>Artigo 5º.-Nomeamento.</p>
<p>1. Os membros do Comité Científico Galego da Pesca son nomeados polo conselleiro de Pesca e Asuntos Marítimos, por proposta do titular da dirección xeral competente en materia de investigación mariña.</p>
<p>2. O vicepresidente do Comité Científico Galego da Pesca será nomeado, de entre e por proposta dos seus vocais, polo conselleiro de Pesca e Asuntos Marítimos.</p>
<p>3. A duración do nomeamento dos membros do Comité Científico Galego da Pesca será de dous anos, prorrogables por períodos de igual duración, de non mediar resolución en contra.</p>
<p>Artigo 6º.-Réxime de funcionamento.</p>
<p>O funcionamento do Comité Científico Galego da Pesca rexerase polo disposto no capítulo II do título II da Lei 30/1992, de réxime xurídico das administracións públicas e do procedemento administrativo común, podendo o dito órgano dotarse do seu propio regulamento de réxime interno.</p>
<p>Artigo 7º.-Indemnizacións.</p>
<p>Os membros do Comité Científico Galego da Pesca e aquelas persoas que sexan invitadas ocasionalmente para asistir ás súas reunións percibirán pola súa concorrencia efectiva a elas as indemnizacións que en concepto de axudas de custo, gastos de desprazamentos e asistencias prevé a normativa autonómica sobre indemnizacións por razón do servicio.</p>
<p>Disposición derrogatoria</p>
<p>Queda derrogado o Decreto 427/1993, do 17 de decembro, polo que se regulan os órganos asesores</p>
<p>e consultivos da Consellería de Pesca, Marisqueo e Acuicultura, na súa regulación do Comité Científico e Técnico da Pesca, o Marisqueo e Acuicultura e cantas disposicións de igual ou inferior rango se opoñan a este decreto.</p>
<p>Disposicións derradeiras</p>
<p>Primeira.-Desenvolvemento e execución.</p>
<p>Facúltase o titular da consellería competente en materia de pesca para dictar cantas disposicións sexan precisas para o desenvolvemento e execución do previsto neste decreto e, en especial, as normas de réxime interior que regulen o seu funcionamento.</p>
<p>Segunda.-Entrada en vigor</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintenove de xaneiro de dous mil catro.</p>
<p>Manuel Fraga Iribarne</p>
<p>Presidente</p>
<p>Enrique César López Veiga</p>
<p>Conselleiro de Pesca e Asuntos Marítimos</p>
<p>CONSELLERÍA DE XUSTIZA, INTERIOR E ADMINISTRACIÓN</p>
<p>LOCAL</p>

