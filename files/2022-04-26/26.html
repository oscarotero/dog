---
date: '2022-04-26'
id: G0596-010422-0006
page: 25293
number: 79
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 28 de marzo de 2022, da Dirección Xeral de Planificación
  Enerxética e Recursos Naturais, pola que se outorgan, a UFD Distribución
  Electricidad, S.A., as autorizacións administrativas previa e de construción
  para a instalación dunha nova posición convencional 66 kV de xerador na
  subestación Tivo 220 kV, no concello de Caldas de Reis (expediente IN407A
  2021/225-4).
range: Resolución
url: >-
  https://www.xunta.gal/dog/Publicados/2022/20220426/AnuncioG0596-010422-0006_gl.html
---
<p>Feitos.</p>
    <p>1. O 7.10.2021 UFD Distribución Electricidad, S.A. (en diante, UFD) presentou, ante a Xefatura Territorial de Pontevedra desta consellería (en diante, xefatura territorial), a solicitude de autorización administrativa previa e autorización administrativa de construción para a instalación dunha nova posición convencional 66 kV de xerador na subestación Tivo 220 kV, no termo municipal de Caldas de Reis (Pontevedra), á cal se lle asignou o número de expediente IN407A 2021/225-4.</p>
    <p>Esta solicitude acompañouse, ou completouse posteriormente, coa seguinte documentación técnica, de conformidade coa Lei 24/2013, do 26 de decembro, do sector eléctrico, e co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica:</p>
    <p>• Proxecto de execución denominado Subestación Tivo 220 kV-Nova posición convencional 66 kV de xerador, asinado pola enxeñeira industrial María Isabel López Ferrer (colexiada nº 17.566 do Colexio Oficial de Enxeñeiros Industriais de Madrid) e visado por este colexio, con nº 202103410 e data do 27.9.2021, e no cal figura un orzamento de execución material de 182.359,00 euros.</p>
    <p>• Declaración responsable do técnico proxectista (incorporada no proxecto), segundo o exixido no número 53.1.b) da Lei 24/2013, do 26 de decembro.</p>
    <p>Segundo se desprende do proxecto de execución, a infraestrutura eléctrica proxectada ten por obxecto a ampliación do parque de 66 kV da subestación Tivo cunha nova posición convencional de 66 kV para atender a solicitude de conexión do parque eólico Acibal por unha potencia de 12 MW. Para esta nova posición de liña instalarase a seguinte aparellaxe convencional de 66 kV: un interruptor SF6, un seccionador rotativo con posta a terra, un seccionador rotativo sen posta a terra, un seccionador pantógrafo, un terminal exterior, seis illadores, tres transformadores de tensión, tres transformadores de intensidade e tres autoválvulas.</p>
    <p>UFD é copropietaria da subestación Tivo 220/66/20 kV, localizada no termo municipal de Caldas de Reis (Pontevedra), posta en servizo en 1975, e composta actualmente polos seguintes parques e transformadores de potencia:</p>
    <p>• Parque intemperie de 220 kV en configuración dobre barra, propiedade de REE, con 7 posicións.</p>
    <p>• Parque intemperie de 66 kV con aparellaxe convencional en configuración dobre barra, propiedade de UFD, con 16 posicións.</p>
    <p>• Parque de 20 kV de interior en configuración simple barra con barra de transferencia, formado por 17 posicións.</p>
    <p>• Transformadores trifásicos de potencia montados en intemperie: 3 trafos 220/66 kV de 75 MVA e 2 trafos 66/20 kV de 20 MVA).</p>
    <p>2. O 11.3.2022 a xefatura territorial, logo de rematada a instrución do expediente IN407A 2021/225-4, deu traslado deste á Dirección Xeral de Planificación Enerxética e Recursos Naturais para os efectos da súa resolución. A xefatura territorial incorporou ao expediente o informe dos seus servizos técnicos, do 9.3.2022, no cal se conclúe que non se presentan obxeccións técnicas para continuar coa tramitación do referido proxecto.</p>
    <p>Consideracións legais e técnicas.</p>
    <p>1. A Dirección Xeral de Planificación Enerxética e Recursos Naturais é competente para resolver este expediente, de conformidade co disposto no artigo 20 do Decreto 230/2020, do 23 de decembro, polo que se establece a estrutura orgánica da Vicepresidencia Segunda e Consellería de Economía, Empresa e Innovación (DOG núm. 5, do 11 de xaneiro de 2021), e no artigo único, 1.b).2º, do Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1 de febreiro de 2017).</p>
    <p>2. A lexislación de aplicación ao presente expediente é a seguinte:</p>
    <p>• Lei 24/2013, do 26 de decembro, do sector eléctrico.</p>
    <p>• Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>• Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>• Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>• Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>• Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1 de febreiro).</p>
    <p>• Resolución do 19 de febreiro de 2014, da Dirección Xeral de Enerxía e Minas, pola que se aproba o procedemento de autorización administrativa de construción, de acordo co previsto na Lei 24/2013, do 26 de decembro, do sector eléctrico (DOG núm. 54, do 19 de marzo).</p>
    <p>3. Informe emitido o 9.3.2022 polos servizos técnicos da xefatura territorial, que conclúe que non se poñen obxeccións técnicas para continuar coa tramitación do proxecto de execución denominado Subestación Tivo 220 kV-Nova posición convencional 66 kV de xerador.</p>
    <p>De acordo con todo o anterior,</p>
    <h2>RESOLVO:</h2>
    <p>1. Outorgar a UFD Distribución Electricidad, S.A. as autorizacións administrativas previa e de construción para a instalación dunha nova posición convencional 66 kV de xerador na subestación Tivo 220 kV, no termo municipal de Caldas de Reis (Pontevedra).</p>
    <p>Todo isto de acordo coas condicións seguintes:</p>
    <p>1. As instalacións que se autorizan terán que realizarse de acordo coas especificacións e planos que figuran no proxecto de execución denominado Subestación Tivo 220 kV-Nova posición convencional 66 kV de xerador, asinado pola enxeñeira industrial María Isabel López Ferrer (colexiada nº 17.566 do Colexio Oficial de Enxeñeiros Industriais de Madrid) e visado por este colexio, con nº 202103410 e data 27.9.2021, e no cal figura un orzamento de execución material de 182.359,00 euros.</p>
    <p>2. A empresa promotora (UFD Distribución Electricidad, S.A.) asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manteñan as condicións regulamentarias de seguridade. En todo momento deberán cumprirse as normas e directrices vixentes que resulten de aplicación, en particular, canto establece o Regulamento sobre condicións técnicas e garantías de seguridade nas instalacións eléctricas de alta tensión e as súas instrucións técnicas complementarias ITC-RAT 01 a 23, aprobado polo Real decreto 337/2014, do 9 de maio, e o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobado polo Real decreto 223/2008, do 15 de febreiro.</p>
    <p>3. Para introducir modificacións nas instalacións que afecten datos básicos do proxecto será necesaria a autorización previa da Dirección Xeral de Planificación Enerxética e Recursos Naturais; non obstante, a xefatura territorial poderá autorizar as modificacións de detalle do proxecto que resulten procedentes, debendo comunicar á dita dirección xeral todas as resolucións que se diten en aplicación da citada facultade.</p>
    <p>4. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas estas instalacións, a empresa promotora deberá presentar a solicitude de autorización de explotación ante a xefatura territorial, quen deberá estendela tras as comprobacións técnicas que considere oportunas.</p>
    <p>5. En canto aos bens e dereitos afectados pola referida infraestrutura eléctrica e adscritos ás distintas administracións, organismos ou empresas de servizo público ou de servizos de interese xeral, a empresa promotora realizará os correspondentes cruzamentos e afeccións de acordo cos condicionados e informes emitidos por estes.</p>
    <p>6. O incumprimento das condicións e requisitos establecidos nesta resolución ou a variación substancial dos orzamentos que determinaron a súa adopción poderá dar lugar á súa revogación, logo de audiencia ao promotor, de conformidade co disposto no artigo 53.10 da Lei 24/2013, do 26 de decembro.</p>
    <p>7. Estas autorizacións adóptanse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da referida infraestrutura eléctrica, en especial as relativas á ordenación do territorio e ao ambiente, tal e como dispón o título VII do Real decreto 1955/2000, do 1 de decembro.</p>
    <p>8. Esta resolución publicarase no <em>Diario Oficial de Galicia</em>, de acordo co establecido no artigo 48.2 da Lei 9/2021, do 25 de febreiro.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o vicepresidente segundo e conselleiro de Economía, Empresa e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 28 de marzo de 2022</p>
    <footer><p>Paula Mª Uría Traba<br>Directora xeral de Planificación Enerxética e Recursos Naturais</p></footer>

