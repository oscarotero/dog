---
date: '2022-04-26'
id: G0596-290322-0009
page: 25316
number: 79
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  EXTRACTO da Resolución do 29 de marzo de 2022, da Dirección Xeral de
  Planificación Enerxética e Recursos Naturais, pola que se fai público o Acordo
  do Consello da Xunta de Galicia do 17 de marzo de 2022, polo que se outorgan a
  autorización administrativa previa, a autorización administrativa de
  construción e se declara a utilidade pública, en concreto, así como a
  compatibilidade con diversos aproveitamentos forestais, das instalacións
  relativas ao proxecto do parque eólico Acibal, sito nos concellos de Barro,
  Campo Lameiro e Moraña, promovido por Norvento, S.L. (expediente IN661A
  2010/6-4).
range: Resolución
url: >-
  https://www.xunta.gal/dog/Publicados/2022/20220426/AnuncioG0596-290322-0009_gl.html
---
<p>A continuación recóllese a información exixida nas letras a) e b) do artigo 42.4 da Lei 21/2013, do 9 de decembro, de avaliación ambiental, respecto do Acordo do Consello da Xunta de Galicia, do 17 de marzo de 2022, polo que se outorgan a autorización administrativa previa, a autorización administrativa de construción, a declaración de utilidade pública, en concreto, e a compatibilidade con diversos aproveitamentos forestais, das instalacións relativas ao proxecto do parque eólico Acibal.</p>
    <p>a) Contido do acordo e condicións que a acompañan:</p>
    <p>Outorgar a autorización administrativa previa, a autorización administrativa de construción e a declaración de utilidade pública, en concreto, das instalacións relativas ao proxecto do parque eólico Acibal, sito nos concellos de Barro, Campo Lameiro e Moraña (Pontevedra), promovido pola sociedade Norvento S.L., cunha potencia de 12 MW.</p>
    <p>Todo isto de acordo coas condicións seguintes:</p>
    <p>1. Consonte o disposto no artigo 4 do Decreto 455/1996, do 7 de novembro, de fianzas en materia ambiental, Norvento, S.L. constituirá, con carácter previo ao inicio das obras, unha fianza para garantir o cumprimento do deber de restaurar os terreos ocupados polo parque eólico na fase de obras. O importe da fianza fíxase, por proposta da Dirección Xeral de Calidade Ambiental, Sostibilidade e Cambio Climático, en 70.660 euros.</p>
    <p>A dita fianza depositarase na Caixa Xeral de Depósitos da Consellería de Facenda e Administración Pública da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre réxime de instalación, ampliación e traslado de industrias. A súa devolución efectuarase de acordo co establecido no artigo 6 do Decreto 455/1996, do 7 de novembro, unha vez depositada a fianza para garantir o deber de restaurar os terreos ocupados na fase de desmantelamento.</p>
    <p>2. Para a inscrición da instalación no Rexistro Autonómico creado pola Orde da Consellería de Industria e Comercio do 5 de xuño de 1995 (DOG núm. 135, do 14 de xullo), a promotora efectuará a correspondente solicitude, de acordo co procedemento regulamentariamente establecido.</p>
    <p>3. A instalación adaptarase ao procedemento de captación e procesamento de datos de produción de enerxía eléctrica de Galicia regulado pola Orde da Consellería de Innovación e Industria, do 23 de xaneiro de 2009, pola que se establece o procedemento para a captación e procesamento dos datos de produción enerxética das instalacións acollidas ao réxime especial de produción de enerxía eléctrica na Comunidade Autónoma de Galicia (DOG núm. 37, do 23 de febreiro).</p>
    <p>4. Conxuntamente coa solicitude de autorización de explotación das instalacións a promotora deberá presentar, ante a xefatura territorial, un certificado de final de obra subscrito por técnico facultativo competente, en que conste que a instalación se realizou de acordo coas especificacións contidas no proxecto de execución aprobado, así como coas prescricións da regulamentación técnica aplicable á materia, de acordo co artigo 132 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica. </p>
    <p>Así mesmo, deberá presentar ante a Dirección Xeral de Planificación Enerxética e Recursos Naturais un plano as built e outro plano cartográfico en formato shape das instalacións do parque eólico.</p>
    <p>5. Unha vez construídas as instalacións autorizadas, e con carácter previo á súa posta en servizo, a Xefatura Territorial da Vicepresidencia Segunda e Consellería de Economía, Empresa e Innovación de Pontevedra inspeccionará a totalidade das obras e montaxes efectuadas e verificará o cumprimento das condicións establecidas neste acordo e as demais que sexan de aplicación.</p>
    <p>6. No caso de que se manifestasen perturbacións na recepción do sinal de televisión, directamente atribuíbles ás instalacións do parque eólico, Norvento, S.L. deberá adoptar as medidas necesarias para devolver a recepción do sinal ás anteriores condicións de calidade.</p>
    <p>7. De conformidade coa disposición transitoria cuarta da Lei 5/2017, do 19 de outubro, de fomento da implantación de iniciativas empresariais en Galicia, a promotora disporá dun prazo de tres anos, contados desde a notificación da autorización administrativa de construción, para solicitar a correspondente autorización de explotación. En caso de incumprimento, poderá producirse a revogación das mencionadas autorizacións nos termos establecidos no número 10 do artigo 53 da Lei 24/2013, do 26 de decembro, do sector eléctrico, ou norma que a substitúa.</p>
    <p>8. O parque eólico deberá cumprir cos requisitos que se recollan nos procedementos de operación aprobados polo Ministerio para a Transición Ecolóxica e o Reto Demográfico, que lle resulten de aplicación.</p>
    <p>9. De acordo co establecido no artigo 53.10 da Lei 24/2013, do 26 de decembro, do sector eléctrico, o incumprimento das condicións e requisitos establecidos nas autorizacións ou a variación substancial dos presupostos que determinaron o seu outorgamento poderán dar lugar á revogación das autorizacións, logo de audiencia do interesado.</p>
    <p>10. A promotora deberá dar cumprimento a todas as condicións establecidas na declaración de impacto ambiental do 13.12.2021, así como ás establecidas no correspondente programa de vixilancia e seguimento ambiental. </p>
    <p>11. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>12. Este acordo publicarase no Diario Oficial de Galicia e no Boletín Oficial da provincia de Pontevedra, de acordo co establecido no artigo 34 da Lei 8/2009, do 22 de decembro, e no artigo 148 do Real decreto 1955/2000, do 1 de decembro.</p>
    <p>b) Principais motivos e consideracións en que se basea o acordo:</p>
    <p>1. Mediante Resolución do 20 de decembro de 2010 pola que se aproba a relación de anteproxectos de parques eólicos seleccionados ao abeiro da Orde do 29 de marzo de 2010 para a asignación de 2.325 MW de potencia na modalidade de novos parques eólicos en Galicia (DOG núm. 248, do 28 de decembro), admitiuse a trámite o parque eólico Acibal (en diante, o parque eólico), cunha potencia de 12 MW e promovido por Norvento, S.L. (en diante, a promotora).</p>
    <p>2. Mediante Resolución do 24 de xaneiro de 2014, da Dirección Xeral de Enerxía e Minas, publicouse o Acordo do Consello da Xunta de Galicia, do 23 de xaneiro de 2014, polo que se autorizan as instalacións, se aproba o proxecto de execución e se declara a utilidade pública, en concreto, do parque eólico Acibal, situado nos concellos de Barro, Moraña e Campo Lameiro (Pontevedra), promovido pola sociedade Norvento, S.L. (DOG núm. 176, do 15 de setembro de 2015).</p>
    <p>3. O 29.5.2020, Norvento, S.L. presentou solicitude de modificación substancial para o proxecto denominado parque eólico Acibal (expediente IN661A 2010/6-4) ao abeiro da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia (DOG núm. 203, do 25 de outubro).</p>
    <p>4. O 14.12.2020 a Dirección Xeral de Calidade Ambiental, Sostibilidade e Cambio Climático emitiu o informe de referencia do artigo 33.4 da Lei 8/2009, en que indica o procedemento ambiental que hai que seguir e os organismos que hai que consultar durante a fase de información pública.</p>
    <p>5. O 1.2.2021 a Dirección Xeral de Ordenación do Territorio e Urbanismo emitiu o informe de referencia do artigo 33.5 da Lei 8/2009 onde se indica que os aeroxeradores cumpren as distancias de 500 m e se recollen os organismos que deberán emitir informe para a aprobación definitiva do proxecto sectorial.</p>
    <p>6. O 19.2.2021 esta dirección xeral remitiulle a documentación técnica da modificación substancial do proxecto do parque eólico Acibal á Xefatura Territorial de Pontevedra para a continuación da tramitación.</p>
    <p>7. Mediante Resolución do 11 de marzo de 2021, da Xefatura Territorial de Pontevedra (en diante, a xefatura territorial), someteuse a información publica o estudo de impacto ambiental e a solicitude de autorización administrativa previa e de construción, a aprobación do proxecto sectorial de incidencia supramunicipal e a solicitude de declaración de utilidade pública, en concreto, do proxecto de modificación substancial do parque eólico Acibal, sito nos concellos de Barro, Campo Lameiro e Moraña, da provincia de Pontevedra (expediente IN661A 2010/6-4).</p>
    <p>8. A dita resolución publicouse no Diario Oficial de Galicia do 14.4.2021 e no xornal Faro de Vigo do 14.4.2021. Así mesmo, permaneceu exposta ao público nos taboleiros de anuncios dos concellos afectados (Barro, Campo Lameiro e Moraña) e da xefatura territorial, que emitiron os correspondentes certificados de exposición pública.</p>
    <p>A continuación resúmese o contido das alegacións presentadas durante o período de información pública, así como durante a tramitación do expediente, as cales se recollen no anexo 1 desta proposta:</p>
    <p>– Vulneración flagrante da Directiva 92/43/CEE, relativa á conservación de hábitats naturais e da fauna e flora silvestres.</p>
    <p>– Impactos ambientais severos.</p>
    <p>– Fragmentación, para os efectos da avaliación ambiental, das infraestruturas asociadas ao parque ou as compartidas con outros proxectos industriais.</p>
    <p>– Fragmentación moi severa do territorio, da paisaxe, dos hábitats e perda de biodiversidade.</p>
    <p>– Incompatibilidade do proxecto desde o punto de vista urbanístico. A recualificación solicitada non ten amparo legal.</p>
    <p>– O rexeitamento do estudo de impacto ambiental e das solicitudes presentadas e a súa retirada definitiva pola súa incompatibilidade cos valores ambientais, patrimoniais e paisaxísticos presentes na área de afección do proxecto e a falla de licenza social. O proxecto implica un prexuízo significativo para o ambiente.</p>
    <p>– Que se teña en conta que o Plan sectorial eólico de Galicia é un regulamento que non está adaptado á actual normativa de avaliación de impacto ambiental e que está desfasado, caduco e obsoleto e que carece de avaliación ambiental estratéxica.</p>
    <p>– Que o estudo de impacto ambiental avalíe con detalle e rigor as posibles afeccións do proxecto sobre: hábitats de conservación prioritaria, hábitats de interese comunitario, a paisaxe desde os miradoiros naturais máis coñecidos.</p>
    <p>– Que o estudo de impacto ambiental avalíe a mortalidade de anfibios, réptiles, aves e mamíferos nas vías de acceso (atropelo e atrapamento en gabias, bueiros, pasos canadenses, etc.) e nas liñas de evacuación, e a adopción de medidas eficaces para mitigala.</p>
    <p>– Que o estudo de impacto ambiental avalíe os impactos acumulativos e sinérxicos cos outros parques eólicos (autorizados ou proxectados, incluídas as repotenciacións), así como das restantes infraestruturas asociadas (tendidos eléctricos, subestacións, pistas de acceso, etc.), nun raio de 10-15 km.</p>
    <p>9. Durante a tramitación do procedemento, e de acordo co establecido nos artigos 127 e 131 do Real decreto 1955/2000, do 1 de decembro, a xefatura territorial remitiulles, para a emisión dos correspondentes condicionados técnicos, as separatas do proxecto de execución do parque eólico aos seguintes organismos e empresas de servizo público: Retegal, Cellnex Telecom, S.A., Concello de Barro, Concello de Campo Lameiro, Concello de Moraña, Deputación Provincial de Pontevedra, Consellería de Medio Ambiente, Territorio e Vivenda (Subdirección Xeral de Meteoroloxía e Cambio Climático), Consellería do Medio Rural (Dirección Xeral de Defensa do Monte) e Augas de Galicia.</p>
    <p>10. O 6.4.2021 a xefatura territorial emitiu informe indicando que non existen dereitos mineiros afectados nin zonas de reserva a favor do Estado na provincia de Pontevedra.</p>
    <p>11. O 11.5.2021 o Servizo de Montes da Xefatura Territorial de Pontevedra emitiu informe en relación cos aproveitamentos forestais afectados polo parque eólico, indicando os seguintes:</p>
    <p>• A CMVMC de Perdecanai no concello de Barro.</p>
    <p>• A CMVMC de Rebón no concello de Moraña.</p>
    <p>• A CMVMC de Amil no concello de Moraña.</p>
    <p>• A CMVMC de Fragas no concello de Campo Lameiro.</p>
    <p>12. O 19.7.2021 a xefatura territorial efectuou o trámite de audiencia previsto no artigo 45.3 da Lei 8/2009, do 22 de decembro, cos titulares dos montes veciñais en man común afectados (Perdecanai, Rebón, Amil e Fragas) e concedeulles un prazo de quince días para presentar as alegacións que considerasen oportunas. Transcorrido o dito prazo, recibíronse alegacións da Comunidade de Montes Veciñais en Man Común de Amil e da Comunidade de Montes Veciñais en Man Común de Sorrego Portopereiro, ás cales a promotora deu resposta o 7.9.2021.</p>
    <p>13. Por Resolución do 27 de xullo de 2021, da Dirección Xeral de Planificación Enerxética e Recursos Naturais, declarouse a tramitación de urxencia dos procedementos administrativos correspondentes ao parque eólico Acibal (expediente IN661A 2010/6-4), promovido por Norvento, S.L., o que supón a redución á metade dos prazos establecidos para o procedemento ordinario, salvo os relativos á presentación de solicitudes e recursos.</p>
    <p>14. O 16.9.2021 a Xefatura Territorial emitiu informe sobre o proxecto do parque eólico e remitiu o expediente a esta dirección xeral para continuar coa tramitación do procedemento.</p>
    <p>15. O 12.10.2021 a Xefatura Territorial recibiu da Dirección Xeral de Planificación e Ordenación Forestal informe do Servizo de Montes da Xefatura Territorial de Pontevedra do 22.9.2021, en relación co artigo 45.4 da Lei 8/2009, do 22 de decembro, informando favorablemente sobre a compatibilidade do aproveitamento forestal da modificación substancial do parque eólico Acibal.</p>
    <p>16. Con respecto ao estudo de impacto ambiental, solicitáronse informes aos seguintes organismos: Augas de Galicia, Axencia Turismo de Galicia, Dirección Xeral de Emerxencias e Interior, Dirección Xeral de Patrimonio Cultural, Dirección Xeral de Patrimonio Natural, Dirección Xeral de Saúde Publica, Instituto de Estudos do Territorio, Concello de Barro, Concello de Campo Lameiro e Concello de Moraña.</p>
    <p>Formalizada a tramitación ambiental, o 13.12.2021, a Dirección Xeral de Calidade Ambiental, Sostibilidade e Cambio Climático formulou a declaración de impacto ambiental (DIA) relativa ao parque eólico, que se fixo pública polo Anuncio do 13 de decembro de 2021 da Consellería de Medio Ambiente, Territorio e Vivenda (DOG núm. 246, do 24 de decembro).</p>
    <p>17. O parque eólico conta cos dereitos de acceso e conexión á rede para unha potencia de 12 MW, segundo os informes do xestor da rede do 15.12.2014 e do 29.5.2015, sendo a potencia instalada de 16 MW. Segundo o establecido no artigo 53.1 da Lei 24/2013, do 26 de decembro, do sector eléctrico, as autorizacións administrativas de instalacións de xeración poderanse outorgar por unha potencia instalada superior á capacidade de acceso que figure no permiso de acceso.</p>
    <p>18. No expediente instruído para o efecto cumpríronse os trámites de procedemento establecidos na Lei 24/2013, do 26 de decembro, do sector eléctrico, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 4/2014, do 8 de maio, pola Lei 5/2017, do 19 de outubro, e pola Lei 9/2021, do 25 de febreiro, na Lei 39/2015, do 1 de outubro, do procedemento administrativo común das administracións públicas, e demais normas vixentes de aplicación.</p>
    <p>Santiago de Compostela, 29 de marzo de 2022</p>
    <footer><p>Paula Uría Traba<br>Directora xeral de Planificación Enerxética e Recursos Naturais</p></footer>

