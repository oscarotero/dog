---
date: '1996-04-16'
id: '5592'
page: 3
number: 74
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 10 de novembro de 1995, da Delegación Provincial de Lugo, pola
  que se dispón a inscrición no rexistro e a publicación no Diario Oficial de
  Galicia do convenio colectivo de ámbito provincial para o sector de
  pastelería, confeitería e repostería de Lugo.
range: Resolución
url: 'https://www.xunta.gal/dog/Publicados/1996/19960416/Anuncio5592_gl.html'
---
<p>Visto o texto do convenio colectivo para o sector de pastelería, confeitería e repostería de Lugo (código 2700215), asinado o día 21 de outubro de 1995, pola representación da Asociación de Empresarios e das centrais sindicais UGT e CIG, e de conformidade co disposto no artigo 90 apartados 2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo. Esta delegación provincial,</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do mentado convenio colectivo á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 10 de novembro de 1995.</p>
<p>Manuel Bande Díaz</p>
<p>Delegado provincial de Lugo</p>
<p>Asistentes:</p>
<p>Pola asociación:</p>
<p>Manuel Martínez Expósito.</p>
<p>José Luis Fariñas Núñez.</p>
<p>Miguel Ángel Martín López.</p>
<p>Marcelino González González.</p>
<p>José Ramón Rodríguez Vázquez.</p>
<p>Antonio José López Lorenzo.</p>
<p>Marta Santos Penalonga.</p>
<p>Aurelio Pernas Fernández.</p>
<p>José Pernas Vale.</p>
<p>Polas centrais sindicais:</p>
<p>UGT (100%) 4</p>
<p>Ricardo Varela Sánchez.</p>
<p>Fernando Teijeiro Valledor.</p>
<p>Ignacio Méndez Gallego.</p>
<p>Jesús Rey Devesa.</p>
<p>CIG (0%) 1</p>
<p>María del Carmen Antas Pérez.</p>
<p>Acta</p>
<p>En Lugo, ás 12 horas do día 21 de outubro de 1995, reúnense nos locais da Confederación de Empresarios de Lugo as persoas á marxe relacionadas, integrantes todas elas da comisión negociadora do convenio colectivo de confeitería e pastelería de Lugo, adoptando os seguintes acordos:</p>
<p>Primeiro.-Aproba-lo texto do convenio colectivo de confeitería e pastelería de Lugo, texto que se anexa á presente acta, para o cal as partes contan coa capacidade legal necesaria, tal e como se expresa na acta de constitución da comisión negociadora.</p>
<p>Segundo.-Remiti-la presente acta, así como o referido texto do convenio, á autoridade laboral competente para os oportunos efectos legais.</p>
<p>Ó non haber máis asuntos que tratar, levántase a sesión e, en proba de conformidade, asinan a presente acta os relacionados á marxe, no lugar e data indicados no encabezamento.</p>
<p>Texto articulado do convenio colectivo privincial para a elaboración de pastelería, confeitería e repostería de Lugo</p>
<p>Artigo 1º.-Ámbito funcional.</p>
<p>O presente convenio colectivo afectará e vinculará a tódalas empresas e traballadores da cidade e provincia de Lugo, comprendidos no ámbito funcional da ordenanza laboral para as industrias de alimentación, aprobado por O. M. do 8 de xullo de 1975, que de dediquen á actividade de pastelería, confeitería e repostería.</p>
<p>Artigo 2º.-Ámbito territorial.</p>
<p>Este convenio será de aplicación a toda a provincia de Lugo e cidade.</p>
<p>Artigo 3º.-Ámbito persoal.</p>
<p>Quedan sometidos ás estipulacións deste convenio tódalas empresas e traballadores comprendidos no ámbito funcional da ordenanza laboral para as industrias de alimentación, do 8 de xullo de 1975, sempre que aquelas se dediquen á actividade indicada no artigo 1.</p>
<p>Artigo 4º.-Entrada en vigor.</p>
<p>Este convenio entrará en vigor o día 1 de xaneiro de 1995 e finalizará o 31 de decembro de 1995, con independencia da súa publicación no BOP, e terá que denunciarse cun mes de antelación a esa data.</p>
<p>Artigo 5º.-Comisión mixta paritaria.</p>
<p>Créase unha comisión mixta paritaria entre as partes asinantes deste convenio; o citado órgano -integrado por 4 representantes da asociación empresarial asinante, 3 da central sindical Unión Xeral de Traballadores e 1 da CIG- cumprirá as funcións de aplicación do pactado, así como o seu seguimento. No caso de non chegarse a acordo na dita comisión, ámbalas partes sométense á competencia do Servicio de Mediación, Arbitraxe e Conciliación (SMAC) e á xurisdicción competente.</p>
<p>Artigo 6º.-Condicións máis beneficiosas.</p>
<p>Tódalas melloras concedidas neste convenio teñen o carácter de mínimas dentro das condicións pactadas. Respectaranse as situacións que impliquen para o traballador condicións máis beneficiosas que as que aquí se conveñen, manténdoas ad personam en canto excedan das pactadas no cómputo anual.</p>
<p>Artigo 7º.-Retribucións.</p>
<p>O salario será o que consta nos anexos deste convenio, e aplicarase con efectos retroactivos desde o 1 de xaneiro de 1995.</p>
<p>Artigo 8º.-Gratificacións extraordinarias.</p>
<p>As empresas afectadas por este convenio aboarán ós seus traballadores unha paga igual a unha mensualidade, incluída antigüidade, nas datas seguintes: 22 de decembro, 25 de xullo e 22 de marzo (paga de beneficios).</p>
<p>Artigo 9º.-Aumentos periódicos por tempo traballado.</p>
<p>Ó persoal comprendido no presente convenio seranlle aboados, desde a súa entrada na empresa, cuadrienios cunha porcentaxe que se fixará, para tódalas categorías profesionais, no 6% do salario base pactado, cun límite do 60% ou 10 cuadrienios; respectarase, non obstante, o establecido no artigo 25, 2 e 3 do Estatuto dos traballadores.</p>
<p>A todo o persoal afectado polo presente convenio recoñeceráselle a cantidade que teña acreditada polo concepto de antigüidade ata a data da entrada en vigor do presente convenio.</p>
<p>Artigo 10º.-Vacacións.</p>
<p>O período de vacacións establécese en 30 días naturais.</p>
<p>Artigo 11º.-Axuda por xubilación e enfermidade.</p>
<p>Ó se produci-la xubilación dun traballador con antigüidade de máis de 10 anos, aboaráselle unha</p>
<p>mensualidade dun salario se a xubilación é ós 65 anos e 2 se se produce ós 64 anos.</p>
<p>Artigo 12º.-Xornada de traballo.</p>
<p>A xornada de traballo máximo legal será de 40 horas semanais (de 7 a 14 horas).</p>
<p>Artigo 13º.-Servicio militar ou prestación social substitutoria.</p>
<p>O traballador ó que lle sexa suspendido o seu contrato de traballo por incorporación ó servicio militar ou prestación social substitutoria, deberá reincorporarse ó seu posto de traballo nos 30 días naturais seguintes, segundo establece o artigo 48.3 do Estatuto dos traballadores. No caso de que non fose readmitido pola empresa, deberá ser indemnizado de acordo co convenio vixente nese momento.</p>
<p>Artigo 14º.-Descanso.</p>
<p>Tódolos traballadores comprendidos neste convenio terán, como mínimo, día e medio de descanso ininterrompido.</p>
<p>Artigo 15º.-Garantías sindicais.</p>
<p>Os traballadores no seo da empresa terán dereito a se afiliaren libremente a calquera central sindical. As empresas non poderán exercer medidas coactivas nin realizar ningún acto ou toma de decisión sobre ningún traballador, encamiñadas a subordina-la afiliación sindical a un determinado sindicato. Os delegados de persoal e traballadores e traballadores poderán utiliza-lo cadro de anuncios que se porá en tódalas empresas.</p>
<p>Artigo 16º.-Póliza de seguros de accidentes.</p>
<p>As empresas afectadas polo presente convenio estarán obrigadas a concretar, con primas íntegras ó seu cargo, unha póliza de seguro de accidentes que cubra -en caso de accidente de traballo, así declarado pola Seguridade Social- os riscos de falecemento e invalidez permanente; as contías da citada póliza será de 2.750.000 pesetas en caso de morte e 3.250.000 pesetas en caso de invalidez permamente nos graos de total, absoluta e gran invalidez.</p>
<p>A referida póliza, nas contías que se incrementan respecto ó convenio de 1994, unicamente se aplicará ós procesos iniciados, transcorridos trinta días desde a publicación do presente convenio colectivo de 1995 no BOP.</p>
<p>Esta compensación é compatible coa pensión ou indemnización que poida causa-lo traballador na Seguridade Social, mutualidade ou montepío.</p>
<p>Non obstante, a indemnización que se perciba con cargo ó seguro aquí convido considerarase como percibida a conta da indemnización que, se é o caso, puidesen declarar, con cargo ás empresas, os tribunais de xustiza, e compensaranse ata onde aquela non alcance.</p>
<p>Artigo 17º.-Modalidades de contratación.</p>
<p>O contrato de duración determinada regulado no artigo 15.1 b do Real decreto lexislativo 1/1995, polo que se aproba o texto refundido da Lei de estatuto dos traballadores poderá ter unha duración máxima de doce meses dentro dun período de catorce.</p>
<p>Artigo 18º.-Incapacidade laboral transitoria.</p>
<p>As empresas complementarán as prestacións con cargo á Seguridade Social ata o 100% do salario de convenio nos casos e coa duración que se indica a seguir:</p>
<p>a) No suposto de que a situación de ILT sexa como consecuencia de accidente de traballo ou enfermidade profesional, o complemento aboarase mentres dure a situación.</p>
<p>b) No suposto de ILT derivada de enfermidade común e accidente non laboral, o complemento aboarase unicamente no suposto de que se produza hospitalización do traballador e mentres dure esta.</p>
<p>Artigo 19º.-Formación profesional.</p>
<p>As partes asinantes acordan constituír unha comisión paritaria provincial sectorial de formación profesional, integrada por 1 representante de cada unha das centrais sindicais asinantes do convenio e un número de representantes da Asociación Provincial de Empresarios de Confeiterías de Lugo igual ó total das centrais sindicais.</p>
<p>Serán funcións desta comisión:</p>
<p>-Requirir das administracións autonómicas competentes o recoñecemento desta comisión como interlocutor social sectorial, que reciba a información existente sobre programas e cursos de formación profesional con financiamento oficial que afecten ó sector, co fin de colaborar tanto nos que estean en marcha como nos que se poidan programar en diante.</p>
<p>-Elaborar estudios sobre necesidades e requirimentos de formación profesional no sector para chegar a defini-la organización e programación dela, tanto ocupacional como regrada (observatorio ocupacional).</p>
<p>-Elaborar plans formativos necesarios para consegui-la homologación das cualificacións profesionais de traballadores técnicos, administrativos e manuais, cos seus equivalentes na Comunidade Económica Europea, con vistas á entrada en vigor do Mercado 'Unico.</p>
<p>-Cantas outras funcións a comisión se atribúa, orientadas ó desenvolvemento e mellora da formación profesional no sector na provincia de Lugo.</p>
<p>Artigo 20º.-Comisión de seguridade e hixiene no traballo.</p>
<p>As partes asinantes acordan constituír unha comisión paritaria provincial sectorial de seguridade e hixiene no traballo, integrada por un representante de cada unha das centrais sindicais asinantes do convenio e un número de representantes da Asociación de Empresarios de Confeiterías de Lugo, igual ó total das centrais sindicais.</p>
<p>Ámbalas representacións comprométense a manter reunións periódicas, logo de convocatoria de calquera das partes con 15 días de antelación.</p>
<p>As funcións básicas da comisión de seguridade e hixiene terán como obxectivos prioritarios:</p>
<p>1. Promove-la observancia das disposicións legais vixentes para a prevención dos riscos profesionais no ámbito do sector.</p>
<p>2. Prestar asesoramento ós empresarios e traballadores para evitar e/ou reduci-los riscos que atenten á integridade física e saúde dos traballadores.</p>
<p>3. Dar a coñece-las normas e procedementos que en materia de seguridade e hixiene dicten os organismos especializados nesta materia.</p>
<p>4. Solicitar informes sobre os resultados estatísticos dos coñecementos médicos que se lles realicen ós traballadores deste secto.</p>
<p>Cantas outras funcións a comisión se atribúa, orientadas ó desenvolvemento e mellora da seguridade e hixiene no traballo no sector, na provincia de Lugo.</p>
<p>Disposición transitoria</p>
<p>Única.-De conformidade co que establece o Real decreto lei 14/1981, do 20 de agosto, e para o caso de que os traballadores con 64 anos cumpridos opten por se acolleren á xubilación co 100% dos dereitos, as empresas incluídas neste convenio obríganse a substituír a cada traballador que opte pola xubilación por outro traballador, titular de dereito a calquera das prestacións económicas por desemprego, a persoa nova demandante de primeiro emprego, mediante un contrato da mesma natureza que o extinguido.</p>
<p>TÁBOA SALARIAL CONFEITERÍA E PASTELERÍA VIXENTE DURANTE 1995</p>
<table><tbody><tr><td>Categoría profesional</td><td>Soldo</td><td>Retr. anual</td></tr>
<tr><td></td></tr>
</tbody></table>
<table><tbody><tr><td>Encargado xeral</td><td>105.173</td><td>1.577.588</td></tr>
<tr><td>Mestre obrador</td><td>100.872</td><td>1.513.068</td></tr>
<tr><td>Oficial de 1ª</td><td>93.590</td><td>1.403.838</td></tr>
<tr><td>Oficial de 2ª</td><td>87.216</td><td>1.308.251</td></tr>
<tr><td>Axudante</td><td>80.880</td><td>1.213.196</td></tr>
<tr><td>Aprendiz de 16 a 18 anos (S.M.I.
vixente)</td></tr>
<tr><td>Limpadora (ptas./hora)</td><td>298</td></tr>
</tbody></table>
<p>1380</p>

