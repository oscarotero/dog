---
date: '1996-05-02'
id: 602E
page: 4011
number: 86
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 29 de marzo de 1996 pola que se regula a expedición de licencias para
  practica-la pesca marítima de recreo dentro das augas interiores da Comunidade
  Autónoma de Galicia, e se fixan as zonas do litoral onde se poderá practica-la
  pesca submarina.
range: Orde
url: 'https://www.xunta.gal/dog/Publicados/1996/19960502/Anuncio602E_gl.html'
---
<p>O Decreto 429/1993, do 17 de decembro, da Consellería de Pesca, Marisqueo e Acuicultura, refundiu a normativa vixente en materia de actividades pesqueiras de carácter recreativo.</p>
<p>Neste decreto establecíanse as modalidades da pesca de carácter recreativo, e fixábanse as condicións e requisitos básicos para poder practicala.</p>
<p>Así mesmo, establecía, con respecto á práctica da pesca submarina, que a Consellería de Pesca, Marisqueo e Acuicultura regularía por orde as zonas do litoral prohibidas, reservadas ou coutadas a esta actividade.</p>
<p>Por todo isto, procede agora regula-lo procedemento para a obtención da correspondente licencia, así como delimita-las zonas de exercicio da pesca submarina.</p>
<p>En consecuencia, tendo en conta a disposición derradeira primeira do Decreto 429/1993, do 17 de decembro, pola que se faculta a Consellería de Pesca, Marisqueo e Acuicultura para dicta-las disposicións necesarias para o desenvolvemento e aplicación del,</p>
<p>DISPOÑO:</p>
<p>Artigo 1º</p>
<p>A práctica da pesca marítima de recreo require da previa obtención da correspondente licencia.</p>
<p>Artigo 2º</p>
<p>1. A licencia, que se expedirá conforme o modelo que figura no anexo I da presente orde, é nominal, individual, intransferible e outórgase por un período de 5 anos a partir da súa data de expedición; deberá, non obstante, ser revalidada anualmente.</p>
<p>2. Non obstante o disposto no parágrafo anterior, poderán outorgarse licencias temporais para o exercicio da pesca submarina, por un mes, revalidables por un mes máis dentro do mesmo ano natural.</p>
<p>Artígo 3º</p>
<p>1. Os interesados en obter nova licencia, revalidación da anterior ou licencia especial, deberán presentar solicitude, de conformidade co modelo que figura no anexo II da presente orde.</p>
<p>2. As solicitudes presentaranse no rexistro xeral da Consellería de Pesca, Marisqueo e Acuicultura, nos das súas delegacións territoriais e comarcais, ou de calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artígo 4º</p>
<p>As solicitudes de nova licencia irán acompañadas da seguinte documentación:</p>
<p>1. Licencias para a práctica da pesca de recreo desde terra ou embarcación:</p>
<p>a) Fotocopia do DNI ou pasaporte do solicitante.</p>
<p>b) Xustificación do aboamento da correspondente taxa, excepto xubilados ou menores de idade. Tales circunstancias deberán acreditarse documentalmente.</p>
<p>c) Fotografía tamaño carné.</p>
<p>2. Licencias para a práctica da pesca submarina:</p>
<p>a) Fotocopia do DNI ou pasaporte do solicitante.</p>
<p>b) Xustificación do aboamento da taxa correspondente.</p>
<p>c) Documentación que acredite o consentimento paterno, materno ou do titor, cando o solicitante sexa menor de idade non emancipado.</p>
<p>d) Fotografía tamaño carné.</p>
<p>e) Certificado médico no que se faga constar que o solicitante reúne as condicións físicas necesarias para a práctica desta actividade.</p>
<p>Artigo 5º</p>
<p>As solicitudes de revalidación deberán ir acompañadas da seguinte documentación:</p>
<p>a) Fotocopia da licencia do ano anterior, debendo exhibirse o orixinal no momento de presentación da documentación.</p>
<p>b) Xustificación do aboamento da taxa correspondente.</p>
<p>Artigo 6º</p>
<p>As solicitudes da licencia especial, prevista no artigo 3º.4 do Decreto 429/1993, do 17 de decembro, deberán ir acompañadas da seguinte documentación:</p>
<p>a) Fotocopia da licencia outorgada pola correspondente Administración pública territorial con competencia na materia, debendo exhibirse o orixinal no momento da presentación da documentación.</p>
<p>b) Xustificación do aboamento da taxa correspondente.</p>
<p>Artigo 7º</p>
<p>Para exerce-la práctica da pesca submarina, os titulares da licencia deberán cumpri-lo disposto no artigo 54.4º do Real decreto 137/1993, do 29 de xaneiro, polo que se aproba o Regulamento de armas.</p>
<p>Artigo 8º</p>
<p>Para a concesión da licencia correspondente será requisito imprescindible que o solicitante non teña pendentes de aboamento, débedas por sancións impostas, en materia de protección de recursos marítimo-pesqueiros, por resolución que esgote a vía administrativa, nin ter sido sancionado coa retirada da licencia de pesca marítima de recreo.</p>
<p>Artigo 9º</p>
<p>Transcorrido un mes desde a presentación da solicitude de nova licencia ou revalidación sen que se notifique a resolución, entenderase outorgada ou revalidada a correspondente licencia.</p>
<p>Artigo 10º</p>
<p>Contra as resolucións dictadas polos delegados territoriais da Consellería de Pesca, Marisqueo e Acuicultura referidas ó outorgamento ou denegación das licencias ou revalidacións, poderá interpoñerse o correspondente recurso ordinario diante do conselleiro de Pesca, Marisqueo e Acuicultura, de conformidade co disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 11º</p>
<p>De acordo co previsto no artigo 13.d. do Decreto 429/1993, do 17 de decembro, decláranse zonas do litoral prohibidas, reservadas ou coutadas para a práctica da pesca submarina, as sinaladas no anexo III da presente orde.</p>
<p>Artigo 12º</p>
<p>A práctica da pesca submarina nas zonas definidas como reservadas no anexo III deberá notificárselle á delegación territorial correspondente, polo menos, con dous días hábiles de anticipación, que llelo notificará ás confrarías do ámbito territorial correspondente.</p>
<p>Artigo 13º</p>
<p>A práctica da pesca submarina estará permitida os sábados, domingos e festivos de todo o ano. No período comprendido entre o xoves e o domingo da Semana Santa e entre o 15 de xuño e o 15 de setembro, poderá ser practicada tódolos días.</p>
<p>Artigo 14º</p>
<p>Tanto a práctica da pesca deportiva desde embarcación como a submarina realizaranse dentro do horario comprendido entre a saída e a posta do sol.</p>
<p>Artigo 15º</p>
<p>As persoas que foran a realizar inmersións nas zonas definidas como prohibidas ou reservadas no anexo III deberán notificalo, polo menos, con dous días hábiles de anticipación, á correspondente Delegación Territorial da Consellería de Pesca, Marisqueo e Acuicultura, que llelo notificará ás confrarías do ámbito territorial correspondente.</p>
<p>Disposicións derradeiras</p>
<p>Primeira.</p>
<p>Facúltase o director xeral de Marisqueo e Acuicultura para dicta-las disposicións necesarias para o desenvolvemento e aplicación da presente orde.</p>
<p>Segunda.</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de marzo de 1996.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>ANEXO III</p>
<p>Zonas do litoral nas que está prohibida a práctica da pesca submarina.</p>
<p>En tódalas rías, por dentro das liñas definidas no anexo II do Decreto 369/1995, polo que se modifica o Regulamento da actividade pesqueira e das artes e aparellos de pesca permisibles en Galicia.</p>
<p>Provincia de Lugo: illas Coelleiras, Farallóns e Ansarón (a menos de 250 metros destas).</p>
<p>Provincia da Coruña: illote dos Aguillóns, illas Sisargas, Lobeiras, Miñarzos, As Basoñas, baixos de Corrubedo, Sagres, Sálvora e illotes (a menos de 250 metros destas).</p>
<p>Provincia Pontevedra: illas Cíes (incluída illa Agoeiro), illa de Ons cara ó exterior, desde a punta do Centolo á punta Fedorente, illa de Onza (a menos de 250 metros destas).</p>
<p>Zonas do litoral reservadas, nas que é preciso notifica-la práctica da pesca submarina.</p>
<p>Provincia de Lugo:</p>
<p>-De illa Pancha á Pancha Corbeira.</p>
<p>-De cabo Morás á Punta Faro.</p>
<p>-Da praia Teixoso á Punta Chileiteira.</p>
<p>Provincia da Coruña:</p>
<p>-De cabo de Bares á punta de Estaca de Bares.</p>
<p>-De punta Ortabade á punta do Cadro.</p>
<p>-De cabo San Adrián á punta do Roncudo.</p>
<p>Provincia de Pontevedra:</p>
<p>-De cabo Silleiro á punta norte de Mougás.</p>
<p>-De pedra do Ferro á punta dos Picos.</p>
<p>3332</p>

