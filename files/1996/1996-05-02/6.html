---
date: '1996-05-02'
id: '6046'
page: 4037
number: 86
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 16 de abril de 1996 pola que se convoca e se regula o réxime de
  concesión de axudas a concellos e empresas privadas para mellora-la eficiencia
  enerxética e a infraestructura enerxética de Galicia para 1996.
range: Orde
url: 'https://www.xunta.gal/dog/Publicados/1996/19960502/Anuncio6046_gl.html'
---
<p>Un dos obxectivos da Consellería de Industria e Comercio no campo da política enerxética é lograr unha utilización máis racional da enerxía, non só reducindo o consumo, senón tamén mellorando a eficiencia enerxética.</p>
<p>Numerosas entidades locais están afectadas polas carencias existentes na actual infraestructura eléctrica e necesitan realizar fortes investimentos, en relación cos seus orzamentos, para dotar de subministración eléctrica adecuada os servicios públicos existentes nos núcleos de poboación que, ó non ser de gran relevancia, tanto polo número de habitantes como polo seu desenvolvemento industrial, carecen dunha infraestructura eléctrica adecuada.</p>
<p>Un primeiro paso para consegui-lo aforro e a diversificación é un estudio que analice a estructura do consumo enerxético, a súa distribución e as posibilidades de reducción, en función de melloras en equipos e procesos, así como a introducción de innovacións nas instalacións que aumenten o rendemento enerxético.</p>
<p>Por outro lado, as instalacións eléctricas municipais son en moitos casos susceptibles de modificacións orientadas a unha mellora na eficiencia enerxética que, de acordo co estado actual da técnica, permitan un sensible aforro no consumo de enerxía.</p>
<p>Igualmente, a mellora da calidade da electrificación no medio rural de Galicia é obxectivo primordial, xa que tanto a calidade de vida das persoas coma o desenvolvemento de industrias e das explotacións agropecuarias, dependen en boa medida dun bo servicio eléctrico que hoxe en moitos lugares é deficiente.</p>
<p>As accións que se levan a cabo co Plan de Mellora Eléctrica de Galicia (MEGA), teñen como fin crear unha infraestructura enerxética que permita regulariza-la tensión do suministración eléctrica, así coma atende-las demandas de potencia actuais e futuras para conseguir unha calidade de servicio acorde cos tempos actuais, de maneira que se posibilite un maior grao de desenvolvemento no medio rural.</p>
<p>As instalacións de coxeración que funcionen a partir de gas natural van supoñer para a industria galega unha gran oportunidade de mellora-la súa eficiencia enerxética a través do incremento do rendemento térmico e de mellora-la súa competitividade polo abaratamento de custos.</p>
<p>Co obxecto de que aquelas industrias que teñan a necesidade premente de realizaren a instalación de plantas de coxeración nas súas instalacións non perdan esta oportunidade, subvencionarase a diferencia de custo entre o combustible alternativo e o gas natural naquelas instalacións deseñadas para funcionar con gas natural e provisionalmente cun combustible alternativo.</p>
<p>Como medio e instrumento para favorecelo, a Consellería de Industria e Comercio establece un sistema de axudas económicas para promove-la realización dos investimentos correspondentes, encamiñados a consegui-los fins mencionados.</p>
<p>Na súa virtude, en uso das atribucións que me foron conferidas,</p>
<p>DISPOÑO:</p>
<p>Capítulo I</p>
<p>Auditorías enerxéticas</p>
<p>Artigo 1º</p>
<p>A Consellería de Industria e Comercio, con cargo á partida orzamentaria 08.02.631-B.760, «Iluminación pública e aforro enerxético» establece axudas a concellos para a realización de auditorías enerxéticas das súas instalacións.</p>
<p>As auditorías enerxéticas consistirán, ademais de nas revisións e na actualización dos datos existentes, no estudio exhaustivo das posibilidades de mellora-la a eficacia enerxética das instalacións, de acordo co seguinte plan:</p>
<p>a) Recompilación da información básica xeral, na que se recollerán as características de tódalas instalacións das que é titular o concello.</p>
<p>b) Informe técnico-económico no que se detallarán tanto os consumos instantáneos, as perdas e os rendementos enerxéticos, como as medidas que se deben adoptar para mellora-las deficiencias enerxéticas, establecéndose un plan de aforro ordenado en función do período de amortización.</p>
<p>Artigo 2º</p>
<p>A subvención poderá acadar un máximo do 50% do custo da auditoría, modulando a porcentaxe en función dos recursos económicos do concello.</p>
<p>Artigo 3º</p>
<p>As auditorías serán realizadas por empresas que, segundo xuízo da Consellería de Industria e Comercio, ofrezan garantías e experiencia suficientes neste campo especifíco en Galicia e deberán ser asinadas por técnico competente.</p>
<p>Artigo 4º</p>
<p>As solicitudes axustaranse ó modelo que figura como anexo, cos requisitos sinalados no capítulo V desta orde, especificando a empresa que realizará a auditoría enerxética para a súa aceptación pola Consellería de Industria e Comercio.</p>
<p>Artigo 5º</p>
<p>O pagamento das subvencións efectuarase unha vez entregada, por triplicado exemplar, a auditoría coas facturas emitidas pola empresa auditora, aprobadas polo órgano competente do concello, ou ben coa xustificación do pagamento, na correspondente delegación provincial desta consellería e logo de informe favorable dos servicios técnicos competentes.</p>
<p>Capítulo II</p>
<p>Instalacións eléctricas municipais e aforro enerxético</p>
<p>Artigo 6º</p>
<p>A Consellería de Industria e Comercio, con cargo á partida orzamentaria 08.02.631-B.760, «Iluminación pública e aforro enerxético» establece axudas ós concellos que precisen realizar ou modificar infraestructuras eléctricas de servicios públicos ou realizar investimentos con obxecto de reduci-la incidencia do factor enerxético na súa estructura de custos.</p>
<p>Non se subvencionará en ningún caso a electrificación de urbanizacións e vivendas illadas dedicadas a segunda residencia.</p>
<p>Artigo 7º</p>
<p>A axuda poderá alcanzar ata o 50% do investimento total, modulando a porcentaxe en función do seu interese social, das dispoñibilidades orzamentarias da entidade local e da propia dispoñibilidade orzamentaria da consellería.</p>
<p>Artigo 8º</p>
<p>A solicitude, que deberá ir acompañada dos documentos citados no capítulo V da presente orde, deberá axustarse ó modelo que se achega como anexo desta orde e nela farase constar:</p>
<p>-Memoria do investimento, con indicación do núcleo, lugar, parroquia e municipio.</p>
<p>-Se é o caso, convenio subscrito coa empresa distribuidora da enerxía eléctrica.</p>
<p>-Para instalacións de aforro e mellora da eficiencia enerxética, auditoría enerxética realizada por unha empresa consultora establecida en Galicia con recoñecida experiencia na materia.</p>
<p>Artigo 9º</p>
<p>Os criterios que servirán de base para darlles prioridade ás peticións formuladas serán os seguintes:</p>
<p>-Núcleos de poboación de menos de dous mil habitantes, segundo o censo municipal.</p>
<p>-Interese social do servicio público, de acordo co descrito na memoria.</p>
<p>-Eficiencia enerxética da instalación de acordo co recollido na auditoría ou proxecto correspondente.</p>
<p>-Recursos económicos da entidade local.</p>
<p>-O grao de cumprimento da entidade local solicitante nas subvencións outorgadas pola Consellería de Industria e Comercio en exercicios anteriores.</p>
<p>-No caso das instalacións eléctricas, ter subscrito un convenio ou acordo coa empresa distribuidora de enerxía eléctrica, de forma tal que posibilite a utilización conxunta e indistinta dos postes, tanto para a iluminación rural municipal (iluminación pública) como para o paso das liñas de distribución de subministración eléctrica.</p>
<p>-No caso de instalacións de iluminación pública, adecuación ó proxecto tipo de alumbrado público recollido no convenio subscrito entre empresas eléctricas e a Federación Galega de Municipios e Provincias.</p>
<p>Capítulo III</p>
<p>Instalacións de coxeración</p>
<p>Artigo 10º</p>
<p>Con cargo á aplicación orzamentaria 08.02.631-A.770, establécense axudas económicas para as empresas que implanten instalacións de coxeración deseñadas para funcionar con gas natural como combustible e que provisionalmente ata a disposición del funcionen con gasóleo ou propano.</p>
<p>O prezo do gas natural calcularase a partir da tarifa CG para coxeración en procesos industriais fixada pola Orde do 3 de xullo de 1995 (BOE do 12 de xullo).</p>
<p>Artigo 11º</p>
<p>Subvencionarase ata o 31 de decembro de 1996 a diferencia de custo entre o combustible alternativo e o gas natural, modulando a subvención en función das dispoñibilidades orzamentarias.</p>
<p>Para estes efectos, o peticionario presentará ante a Dirección Xeral de Industria os seguintes documentos:</p>
<p>-Contrato de subministración de gas natural subscrito entre o peticionario da axuda e a empresa subministradora do gas natural.</p>
<p>-Proxecto das instalacións, suscrito por técnico competente e visado polo colexio profesional.</p>
<p>As condicións de pagamento poderán regularse, ben na resolución de outorgamento da axuda, ou ben por convenios ou acordos que se subscriban entre a Consellería de Industria e Comercio e a empresa subministradora do gas natural.</p>
<p>Capítulo IV</p>
<p>Plan de Mellora Eléctrica de Galicia (Mega)</p>
<p>Artigo 12º</p>
<p>A Consellería de Industria e Comercio, con cargo ó programa 631-B «Programas de electrificación e enerxías alternativas», aplicación orzamentaria 08.02.631-B.770, concederá axudas para as instalacións de transporte, transformación e distribución de enerxía eléctrica no medio rural.</p>
<p>Artigo 13º</p>
<p>Poderán acollerse a estas axudas as empresas distribuidoras de enerxía eléctrica que subscriban coa Xunta de Galicia un acordo marco para o desenvolvemento do Plan de Mellora Eléctrica de Galicia (MEGA) e que presenten unha proposta de obras para 1996 das incluídas no citado plan ante as delegacións provinciais na forma e prazo establecido no capítulo V desta orde.</p>
<p>Tamén poden acollerse a estas axudas as empresas distribuidoras que, non tendo subscrito o acordo coa Xunta de Galicia, presenten xunto coa solicitude de axudas un plan técnico de obras que deberá ser aprobado pola Consellería de Industria e Comercio.</p>
<p>A cuantía máxima das axudas será do 50% do investimento total.</p>
<p>Esta contía aplicarase sobre o orzamento resultante de aplica-los prezos aprobados pola Consellería de Industria e Comercio ás unidades de obra de cada proxecto.</p>
<p>Artigo 14º</p>
<p>Unha vez rematado o período de solicitude e tendo en conta o Plan de Mellora Eléctrica de Galicia e a proposta efectuada polas empresas distribuidoras, a delegación provincial da Consellería de Industria e Comercio, sobre o informe previo, resolverá o que proceda e elaborará unha lista básica de obras por importe do orzamento dispoñible.</p>
<p>Artigo 15º</p>
<p>Para a elaboración destas listas daráselles prioridade ás obras que inclúan os seguintes aspectos:</p>
<p>1.-Que dispoñan das correspondentes servidumes de paso co obxecto de axiliza-la execución das obras.</p>
<p>2.-Zonas de desenvolvemento industrial e/ou con instalacións agrarias.</p>
<p>3.-Que sexa complementaria doutras instalacións enerxéticas de prioridade municipal.</p>
<p>4.-Que cubra o maior número de habitantes en relación co investimento.</p>
<p>Artigo 16º</p>
<p>Os investimentos subvencionados, que se realizarán durante 1996, serán comunicados pola Consellería de Industria e Comercio ás empresas eléctricas solicitantes, indicando a contía das axudas aprobadas, así como as condicións técnicas e administrativas para a realización das obras.</p>
<p>Artigo 17º</p>
<p>A realización das obras xustificaranse mediante certificación de obras, que será presentada na correspondente delegación provincial da Consellería de Industria e Comercio, para a súa análise, comprobación e pagamento da subvención, tras certificación dos servicios da delegación provincial que corresponda.</p>
<p>Capítulo V</p>
<p>Tramitación das solicitudes</p>
<p>Artigo 18º</p>
<p>As solicitudes, dirixidas ó conselleiro de Industria e Comercio, presentaranse no rexistro xeral das delegacións provinciais, no dos servicios centrais da Consellería de Industria e Comercio ou a través dalgunha das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, dentro dos 30 días naturais contados a partir do día seguinte ó da publicación desta orde no Diario Oficial de Galicia.</p>
<p>Artigo 19º</p>
<p>As solicitudes axustaranse ó modelo que se achega como anexo e deberán presentarse por triplicado exemplar, acompañadas dos documentos seguintes:</p>
<p>a) Acreditación da condición requirida.</p>
<p>b) Copia compulsada do DNI, CIF o NIF, segundo o caso.</p>
<p>c) Declaración de axudas solicitadas, obtidas ou que se prevé solicitar para o mesmo investomento en calquera outra institución, organismo ou Administración pública.</p>
<p>d) Memoria descritiva da actuación que se vai desenvolver, finalidade e prazo de execución.</p>
<p>e) Orzamento de gastos.</p>
<p>f) Certificado expedido polo delegado provincial da Consellería de Industria e Comercio de inscrición no Rexistro Industrial e a súa actualización. Desta condición, quedan excluídos os concellos e as empresas de enxeñería.</p>
<p>g) Declaración expresa de non ter contraída ningunha débeda, por ningún concepto, coa Xunta de Galicia e de estar ó día nas obrigas fiscais e coa Seguridade Social.</p>
<p>Artigo 20º</p>
<p>Se a solicitude de subvención non reúne os requisitos que sinala o artigo anterior e os esixidos para cada caso concreto por esta orde, o interesado será requirido para que, nun prazo de dez días, emende a falta ou achegue os documentos preceptivos, con indicación de que, se non o fixera, considerarase desistido da súa petición, que se arquivará sen máis trámites.</p>
<p>Examinada a documentación, o conselleiro de Industria e Comercio ou o delegado provincial, conforme o establecido no Decreto 88/1990, do 15 de febreiro, sobre desconcentración de competencias para a concesión de axudas e subvencións nos delegados provinciais ou territoriais da Xunta de Galicia, dictará a resolución que proceda.</p>
<p>Unha vez concedida a subvención, esta deberá ser aceptada polo beneficiario no prazo de 15 días, coas condicións específicas que recolle esta orde e as que, se é o caso, se inclúan na resolución.</p>
<p>Artigo 21º</p>
<p>A non notificación da resolución no prazo de tres meses desde a presentación da correspondente solicitude determinará a súa desestimación presunta e quedará expedita a vía contencioso-administrativa.</p>
<p>Artigo 22º</p>
<p>Nun prazo de 3 meses a partir da notificación da subvención, o beneficiario deberalle remitir á delegación provincial da Consellería de Industria e Comercio unha copia do proxecto de execución, cando este sexa necesario, asinado por técnico competente e visado polo colexio profesional correspondente e certificación da iniciación da obra; se esta fora realizada por terceiros, a documentación que acredite que a obra foi adxudicada e a acreditación do adxudicatario para realizala.</p>
<p>A non presentación desta documentación suporá a anulación da subvención concedida, logo de audiencia do interesado.</p>
<p>Artigo 23º</p>
<p>Para o pagamento das axudas indicadas será indispensable a presentación, antes do 15 de novembro de 1996, ante a delegación provincial correspondente de tres exemplares da memoria da actividade realizada, xunto con xustificantes debidamente acreditados do investimento realizado.</p>
<p>Para o libramento e posterior aboamento da subvención, unirase á documentación que se sinala no apartado anterior certificación da conta bancaria onde debe realizarse o pagamento, expedida pola propia entidade bancaria, así como os certificados acreditativos de estar ó día nas obrigas tributarias e sociais e de non ter pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>A percepción da axuda terá lugar despois de que os servicios técnicos da Consellería de Industria e Comercio certifiquen que se levou a cabo a realización do investimento de acordo co proxecto presentado.</p>
<p>Os órganos competentes da Consellería de Industria e Comercio poderán solicita-las aclaracións ou informes que se consideren convenientes e, no caso de non seren remitidos polo beneficiario dentro do prazo que se lle sinale, considerarase que renuncia á subvención.</p>
<p>Artigo 24º</p>
<p>En caso de que o investimento ou a actividade realizada tivese un custo inferior ó inicialmente previsto, a subvención que se conceda verase diminuída nunha porcentaxe proporcional.</p>
<p>Cando por concorrencia de subvencións ou axudas o importe total subvencionado exceda do custo da actividade que vaia a desenvolve-lo beneficiario ou da porcentaxe máxima establecida nesta orde, pro</p>
<p>cederá o reintegro do exceso percibido á Administración autonómica, sen prexuízo doutras responsabilidades que puideran derivarse.</p>
<p>Artigo 25º</p>
<p>En caso de que o beneficiario da subvención incumprise algunha das condicións e obrigas estipuladas, a Consellería de Industria e Comercio instruirá expediente sancionador conforme o previsto na citada Lei 30/1992, do 26 de novembro.</p>
<p>Procederá o reintegro da axuda percibida e dos xuros de demora nos supostos previstos no apartado 5º do artigo 78 da citada Lei 11/1992, do 7 de outubro. As cantidades a reintegrar terán a consideración de ingresos de dereito público e resultará de aplicación para o seu cobro o previsto nos artigos 19 a 23 da citada lei.</p>
<p>Artigo 26º</p>
<p>En caso de que o beneficiario renunciase ás axudas unha vez percibidas procederíase conforme o artigo anterior.</p>
<p>Artigo 27º</p>
<p>Con independencia do establecido nesta orde, en todo caso observarase o disposto na Lei 11/1992, do 7 de outubro, de réxime financeiro e presupostario de Galicia, na Lei 11/1995, do 28 de decembro, de orzamentos xerais da Comunidade Autónoma de Galicia para 1996 e Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición derradeira</p>
<p>Facúltase o director xeral de Industria para que dicte as disposicións oportunas para o desenvolvemento desta orde.</p>
<p>Santiago de Compostela, 16 de abril de 1996.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>9603130</p>

