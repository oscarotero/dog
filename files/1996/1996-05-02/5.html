---
date: '1996-05-02'
id: '6042'
page: 4034
number: 86
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 29 de marzo de 1996 pola que se establecen axudas para financia-las
  actividades das asociacións, federacións e confederacións de alumnos.
range: Orde
url: 'https://www.xunta.gal/dog/Publicados/1996/19960502/Anuncio6042_gl.html'
---
<p>O Decreto 466/1987, do 17 de decembro (DOG do 4 de xaneiro de 1987), regula as asociacións de alumnos establecidas no artigo 7 de Lei orgánica 8/1985, do 3 de xullo, reguladora do dereito á educación.</p>
<p>Coa finalidade de apoiar e potencia-la realización das actividades que as asociacións, federacións e confederacións de alumnos teñen de seu para fomenta-la participación do alumnado naquelas que dean</p>
<p>impulso ó labor educativo e faciliten o exercicio dos dereitos recoñecidos pola lexislación vixente, esta consellería,</p>
<p>DISPÓN:</p>
<p>Primeiro.</p>
<p>1. Establécense axudas destinadas a fomenta-la realización de actividades por parte de asociacións, federacións e confederacións de alumnos con cargo ó crédito consignado para o efecto no orzamento de gastos da Dirección Xeral de Ordenación Educativa e Centros, baixo a aplicación 07.03.322T.482,0 , para o ano 1996.</p>
<p>2. As axudas concederanse para a realización de actividades que contribúan á consecución das finalidades establecidas no Decreto 466/1987, do 17 de decembro, e que se leven a cabo no ano 1996.</p>
<p>Segundo.</p>
<p>As instancias para solicita-las axudas cubriranse segundo o modelo que se xunta como anexo e irán acompañadas dos documentos que nela se relacionan.</p>
<p>Terceiro.</p>
<p>O prazo de presentación das instancias é de 20 días hábiles, contados a partir do día seguinte ó da publicación desta orde no Diario Oficial de Galicia.</p>
<p>Cuarto.</p>
<p>As solicitudes, xunto coa documentación, presentaranse nas delegacións provinciais da Consellería de Educación e Ordenación Universitaria dentro do ámbito da cal estea domiciliada a sede social da asociación, federación ou confederación, ben directamente ou ben na forma prevista no artigo 38.4º da Lei 30/1992, de réxime xurídico das administracións públicas e do procedemento administrativo común.</p>
<p>Quinto.</p>
<p>As delegacións provinciais da Consellería de Educación e Ordenación Universitaria enviarán as solicitudes, xunto coa documentación, á Dirección Xeral de Ordenación Educativa e Centros, no prazo de 5 días naturais contados a partir do seguinte ó da finalización do prazo de presentación de solicitudes.</p>
<p>Sexto.</p>
<p>Para a valoración das solicitudes das axudas constituirase unha comisión presidida polo director xeral de Ordenación Educativa e Centros, ou persoa en quen delegue, e integrada polo Subdirector xeral de Centros e o Xefe do Servicio de Xestión de Programas Educativos. Actuará como secretario un funcionario da consellería, con voz e sen voto.</p>
<p>Sétimo.</p>
<p>A comisión aplicará os seguintes criterios preferentes:</p>
<p>a) Figurar inscrita como federación ou confederación no correspondente rexistro de asociacións desta consellería.</p>
<p>b) Colaborar no labor educativo dos centros e nas súas actividades complementarias e extraescolares.</p>
<p>c) Promove-la participación dos alumnos nos órganos colexiados do centro.</p>
<p>d) Realizar actividades culturais, deportivas e de fomento da acción cooperativa e de traballo en equipos.</p>
<p>e) Facilita-la representación e a participación dos alumnos nos consellos escolares dos centros públicos e concertados e noutros órganos colexiados, se é o caso.</p>
<p>Oitavo.</p>
<p>Á vista da acta levantada pola comisión, o conselleiro de Educación e Ordenación Universitaria resolverá en función dos fondos dispoñibles e os servicios correspondentes procederán á transferencia das axudas concedidas ás asociacións, federacións e confederacións a través da delegación provincial que corresponda, segundo o lugar da sede social, para que elas procedan a face-los pagamentos de conformidade co artigo 36.A) da Lei 11/1995, do 28 de decembro, de presupostos xerais da Comunidade Autónoma de Galicia para 1996.</p>
<p>Noveno.</p>
<p>As solicitudes entenderanse desestimadas de non recaer resolución expresa no prazo de catro meses.</p>
<p>Décimo.</p>
<p>As entidades beneficiarias da axuda deberán xustificar, de acordo coa normativa vixente, a correcta utilización dos fondos percibidos perante a delegación provincial da Consellería de Educación e Ordenación Universitaria correspondente, para o que farán chegar unha memoria na que consten necesariamente os seguintes extremos:</p>
<p>a) Descrición das actividades realizadas, explicando os obxectivos logrados e o número de alumnos que participaron nas devanditas actividades.</p>
<p>b) Resumo económico explicativo dos gastos realizados imputables á axuda percibida e que se referirán ó ano 1996, para o que deberán xunta-los orixinais dos recibos e das facturas.</p>
<p>c) Certificación do órgano competente da entidade beneficiaria na que se faga constar que o importe da axuda foi destinado na súa totalidade ás actividades para as que foi concedida.</p>
<p>Décimo primeiro.</p>
<p>Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 29 de marzo de 1996.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>Sres. Director Xeral de Ordenación Educativa e Centros e Delegados Provinciais da Consellería de Educación e Ordenación Universitaria</p>
<p>3077</p>

