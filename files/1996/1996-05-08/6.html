---
date: '1996-05-08'
id: 62F2
page: 4
number: 90
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 16 de abril de 1996 pola que se lle outorga a Gas Galicia SDG, S.A.
  concesión administrativa para a prestación do servicio público de
  subministración de gas natural na Coruña, Arteixo e Culleredo.
range: Orde
url: 'https://www.xunta.gal/dog/Publicados/1996/19960508/Anuncio62F2_gl.html'
---
<p>A empresa Gas Galicia SDG, S.A., con domicilio social en Santiago de Compostela, rúa A Rosa, 16-3º B, solicitou concesión administrativa para o servicio público de subministración de gas natural para usos</p>
<p>domésticos, comerciais e industriais nos termos municipais da Coruña, Arteixo e Culleredo, na provincia da Coruña, así como para o almacenamento, distribución e subministración de aire propanado, intercambiable co gas natural, no termo municipal da Coruña.</p>
<p>A rede básica de distribución terá a súa orixe na rede industrial de Enagas, S.A., a través das correspondentes estacións de regulación e medida. Desta rede básica partirán as redes secundarias e as ramificacións precisas para atende-los diferentes puntos de consumo.</p>
<p>A planta de aire propanado, que se prevé instalar no concello da Coruña permitirá a subministración dun gas, totalmente intercambiable co gas natural, previo á interconexión das redes de Gas Galicia SDG, S.A. coa rede industrial de Enagas S.A.</p>
<p>As características principais das instalacións serán as seguintes:</p>
<p>A rede primaria operará a unha previsión máxima de 4 bar efectivos, e a rede secundaria operará, unha parte, á presión máxima de 4 bar e outra, á presión máxima de 0,4 bar, en función, especialmente, dos consumos demandados, das características urbanísticas dos núcleos de poboación e dos condicionantes das vías públicas e de edificación.</p>
<p>O caudal máximo que se vai vehicular será o necesario para atende-la demanda máxima prevista para os diferentes mercados dos termos municipais obxecto da concesión. Tomando como base os cálculos previstos, estímase en 4.250 Nm/h o caudal máximo a canalizar.</p>
<p>A lonxitude aproximada das tuberías que comporán a rede será:</p>
<p>-Rede primaria: 19.950 m.</p>
<p>-Rede secundaria: 188.225 m.</p>
<p>A planta de aire propanado, que se prevé instalar nunha primeira fase para a subministración de gas ós usuarios do termo municipal da Coruña, terá unha capacidade de producción de 4000 m(n) de aire propanado, de 13,5 terminas/m(n).</p>
<p>O orzamento total estimado ascende a tres mil setecentos corenta e un millóns vintecinco mil pesetas (3.741.025.000 pts.)</p>
<p>Cumpridos os trámites regulamentarios no expediente instruído para o efecto, de conformidade co previsto no Regulamento xeral do servicio público de gases combustibles, aprobado polo Decreto 2913/1973, do 26 de outubro, que continuará en vixencia de acordo co establecido na disposición transitoria primeira da Lei 10/1987, do 15 de xuño, de disposicións básicas para un desenvolvemento coordinado de actuacións en materia de combustibles gasosos, en tanto non se aproben as disposicións de desenvolvemento dela.</p>
<p>Considerando que a Consellería de Industria e Comercio da Xunta de Galicia é competente para outorga-la correspondente concesión administrati</p>
<p>va, de acordo co Estatuto de autonomía de Galicia; o Real decreto 2563/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia; o Decreto 132/1982, do 4 de novembro, sobre asunción de competencias en materia de industria, enerxía e minas; o Decreto 209/1990, do 15 de marzo, modificado polo Decreto 140/1991, do 2 de maio, en relación coa Lei 10/1987, do 15 de xuño e o Decreto 2913/1973, do 26 de outubro e por proposta da Dirección Xeral de Industria,</p>
<p>RESOLVO:</p>
<p>Outorgarlle a Gas Galicia SDG, S.A. a concesión administrativa solicitada para o servicio público de subministración de gas natural para usos domésticos, comerciais e industriais nos termos municipais da Coruña, Culleredo e Arteixo, así como para o almacenamento, distribución e subministración de aire propanado, nunha primeira fase, no termo municipal da Coruña.</p>
<p>A presente concesión outórgase conforme as seguintes condicións:</p>
<p>Primeira.-Gas Galicia SDG, S.A. constituirá no prazo de dous meses, contado desde o outorgamento da concesión, unha fianza polo valor de 74.820.500 pesetas, importe do 2% do orzamento que figura no expediente, para garanti-lo cumprimento das súas obrigacións, conforme o artigo 7, apartado b) da Lei 10/1987, do 15 de xuño, e o artigo 13 do Regulamento xeral do servicio público de gases combustibles. A dita fianza constituirase na Caixa Xeral de Depósitos da Consellería de Economía e Facenda da Xunta de Galicia en calquera das formas sinaladas no artigo 11.3º do Decreto 1775/1967, do 22 de xullo, fianza que será devolta unha vez que se formalice a acta de posta en marcha das instalacións.</p>
<p>Segunda.-A presente concesión outórgase deixando a salvo os dereitos concesionais recoñecidos con anterioridade a Enagas, S.A. para a subministración de gas natural para usos industriais en diversos termos municipais, entre os que figuran A Coruña, Arteixo e Culleredo por Orde do 12 de marzo de 1993 e Orde do 15 de abril de 1996, sen prexuízo dos acordos que se establezan entre Gas Galicia, SDG, S.A. e Enagas, S.A. para a subministración ós mercados industriais e para conseguir unha utilización óptima dos recursos e unha máis rápida penetración do gas natural.</p>
<p>A Consellería de Industria e Comercio reserva para si a aprobación ou arbitraxe, se é o caso, dos correspondentes criterios de ordenación do mercado de gas natural para usos industriais, de cara a unha utilización máis racional dos recursos e unha mellor calidade do servicio público.</p>
<p>Terceira.-Dentro do prazo de 12 meses, contado desde o outorgamento da presente concesión, Gas Galicia, SDG, S.A. deberá solicitar desta Consellería de Industria e Comercio a autorización para a mon</p>
<p>taxe das instalacións, presentando o proxecto detallado delas.</p>
<p>Cuarta.-Nas instalacións e nas súas montaxes deberase cumpri-lo establecido no Regulamento de redes e acometidas de combustibles gasosos, aprobado por orde do Ministerio de Industria do 18 de novembro de 1974, modificada polas ordes do 26 de outubro de 1983 e 6 de xullo de 1984. Estas instalacións deberán preverse para responder ós avances tecnolóxicos no campo do gas e lograr abastecementos flexibles e seguros.</p>
<p>O cambio das características do gas subministrado ou a substitución por outro intercambiable requirirá a autorización da Dirección Xeral de Industria da Consellería de Industria e Comercio da Xunta de Galicia, de acordo co artigo 8 apartado c) do Regulamento xeral do servicio público de gases combustibles.</p>
<p>As instalacións receptoras de gas, a partir da acometida, tanto as comúns coma as individuais, deberán cumpri-lo disposto no Regulamento de instalacións de gas en locais destinados a usos domésticos, colectivos ou comerciais e normas complementarias.</p>
<p>Quinta.-O concesionario deberá manter unha correcta subministración e unha adecuada e eficiente conservación das instalacións, e será responsable da conservación e bo funcionamento deles. Así mesmo, queda suxeito a cantas prescricións se establecen no citado regulamento xeral e a cantas disposicións foran dictadas ou se dicten polo Ministerio de Industria e Enerxía ou a Xunta de Galicia sobre subministración de gases combustibles e as súas instalacións.</p>
<p>Sexta.-A determinación das tarifas de aplicación á subministración de gas rexerase polas disposicións vixentes no seu momento sobre a materia.</p>
<p>Sétima.-A presente concesión outórgase por un prazo de setenta e cinco anos. As instalacións obxecto desta concesión reverterán á Comunidade Autónoma de Galicia ó transcorre-lo prazo sinalado, de acordo co artigo 7º, apartado c) da Lei 10/1987, do 15 de xuño.</p>
<p>Oitava.-Gas Galicia SDG, S.A. poderá transferir en calquera momento a concesión, para o que se require a autorización previa desta Consellería de Industria e Comercio, e o novo titular subrogarase en tódalas obrigacións e dereitos do transmitente derivados da concesión.</p>
<p>Novena.-A Delegación Provincial da Consellería de Industria e Comercio da Coruña coidará do exacto cumprimento das condicións estipuladas por esta resolución. Os recoñecementos, ensaios e probas, de carácter xeral ou parcial, que segundo as disposicións en vixencia deban realizarse nas instalacións obxecto da concesión deberán ser comunicadas polo concesionario á citada delegación provincial coa debida antelación.</p>
<p>Décima.-En casos de incumprimento das obrigacións do concesionario que poidan afectar á continuidade e seguridade do servicio público, e co fin de garanti-lo mantemento do servicio ós seus usuarios, a Xunta de Galicia poderá acorda-la intervención da correspondente empresa concesionaria, de acordo co artigo 128 da Constitución, adoptando as medidas oportunas para mante-la subministración.</p>
<p>Undécima.-Serán causas de extinción da presente concesión, ademais das sinaladas no apartado e) do artigo 7 da Lei 10/1987, do 15 de xuño, as seguintes:</p>
<p>a) O incumprimento do apartado b), do artigo 7 da Lei 10/1987.</p>
<p>b) A introducción de calquera variación ou aplicación na execución dos proxectos non autorizadas pola Dirección Xeral de Industria, salvando as modificacións precisas para que se cumpran as disposicións vixentes.</p>
<p>c) Se non se levasen a cabo as instalacións de acordo coas condicións impostas na presente resolución e na autorización para a montaxe delas.</p>
<p>Sen embargo, se por evolución da técnica ou a distribución de gas, por utilización de diferentes materias primas ou por outras causas non fose adecuado o mantemento dalgunha ou algunhas das instalacións obxecto da presente resolución, Gas Galicia SDG, S.A. poderá solicitar desta Consellería de Industria e Comercio:</p>
<p>1. Autorización para a modificación ou substitución das instalacións, sen altera-las restantes condicións da concesión e coa mesma data de reversión cás instalacións substituídas, ou ben</p>
<p>2. O outorgamento da correspondente concesión para as novas instalacións, se pola importancia dos investimentos que estas supoñan non puidese obter unha compensación económica adecuada durante o prazo que faltase para a caducidade da concesión antes mencionada, tendo en conta sempre os dereitos que a Comunidade Autónoma de Galicia poida ter sobre os elementos cambiados.</p>
<p>Duodécima.-A concesión outórgase sen prexuízo de terceiros e deixando a salvo os dereitos particulares.</p>
<p>Decimo terceira.-Esta concesión outórgase sen prexuízo e independentemente das autorizacións, licencias ou permisos de competencia municipal, provincial ou outros, necesarios para a realización das obras das instalacións de gas.</p>
<p>Contra a presente resolución, que é definitiva na vía administrativa, poderá interpoñerse, se é o caso, recurso contencioso-administrativo no prazo de dous meses, contado desde o día seguinte ó da súa publicación, logo de comunicación a esta consellería.</p>
<p>Santiago de Compostela, 16 de abril de 1996.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>9602765</p>

