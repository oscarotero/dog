---
date: '1996-03-22'
id: 476A
page: 2
number: 59
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 25 de xaneiro de 1996, da Delegación Provincial de Pontevedra,
  pola que se dispón a inscrición no rexistro e publicación no Diario Oficial de
  Galicia, do convenio colectivo da empresa Plastic Omnium Industrial, S.A.
range: Resolución
url: 'https://www.xunta.gal/dog/Publicados/1996/19960322/Anuncio476A_gl.html'
---
<p>Visto o expediente do convenio colectivo para a empresa Plastic Omnium Industrial, S.A., que tivo entrada nesta delegación provincial o día 22-1-1996, subscrito en representación da parte económica por unha representación da empresa, e da parte social, polos delegados de persoal, con data do 5-1-1996, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo desta delegación provincial, e a notificación ás representación económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación, no BOP e no Diario Oficial de Galicia (DOG).</p>
<p>Vigo, 25 de xaneiro de 1996.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo para a empresa Plastic Omniun Industrial, S.A.</p>
<p>Centro de traballo Vincios-Zamáns (Pontevedra).</p>
<p>Sección de plástico</p>
<p>Disposición preliminar.</p>
<p>Dada a situación de dependencia absoluta respecto a un único cliente, as necesidades postas de manifesto por este, serán tomadas en conta como prioritarias para os efectos da aplicación do presente convenio colectivo.</p>
<p>Artigo 1º.-Ámbito de aplicación.</p>
<p>O presente convenio colectivo regulará as condicións mínimas a que se axustarán as relacións laborais e económicas dos traballadores da empresa Plastic Omniun Industrial, S.A. no seu centro de traballo de Zamáns-Vincios, sección de plástico.</p>
<p>Por tanto, exclúense do ámbito do presente convenio, tódolos traballadores doutras seccións e/ou actividades da empresa establecidas na provincia</p>
<p>de Pontevedra e no resto do territorio nacional, e sen prexuízo da aplicación ós ditos traballadores do convenio colectivo que regulamentariamente proceda.</p>
<p>Para os efectos do presente convenio, enténdese por sección de plástico a que se dedica á transformación de plástico por procedementos mecanofísicos non químicos e as operacións de montaxe e afíns.</p>
<p>Artigo 2º.-Vixencia e denuncia.</p>
<p>O presente convenio colectivo entrará en vigor o 1 de xaneiro de 1996 e manterá a dita vixencia ata o 31 de decembro de 1997.</p>
<p>Artigo 3º.-Xornada de traballo.</p>
<p>Durante a vixencia deste convenio a xornada laboral será de 1.792 horas efectivas en cómputo anual, como máximo.</p>
<p>A xornada de traballo comezará á hora prevista no cadro horario fixado pola empresa co coñecemento e aprobación dos representantes legais dos traballadores.</p>
<p>O tempo de traballo computarase de modo que tanto ó comezo como ó final da xornada diaria o traballador se encontre no seu posto de traballo. O tempo de descanso na xornada, denominado tempo de bocadillo, non terá a consideración de tempo de traballo efectivo.</p>
<p>A fixación do horario de traballo e calendario laboral será facultade da dirección da empresa, razoando o seu establecemento cos representantes legais dos traballadores, no que prevalecerá o criterio que supoña unha reducción de custos, aumento de vendas ou ben favoreza as necesidades estacionais da producción. En calquera caso, establécese como principio básico do presente convenio que a configuración da xornada de traballo e o horario estarán suxeitos á preferente necesidade da empresa Citroën hispania, S.A., actualmente o principal e único cliente. En función do anterior, poderase establecer, cando as necesidades do cliente así o requiran, unha distribución irregular da xornada de traballo ó longo do ano, sen superar, en ningún caso, a xornada anual pactada neste convenio.</p>
<p>Os traballadores afectados polo presente convenio quedan obrigados, dentro dos límites legalmente establecidos, á realización de horas extraordinarias, logo de solicitude pola dirección da empresa, cando sexa necesaria a súa realización para atende-las necesidades productivas perentorias e urxentes, reparación de sinistros, avarías. A obriga anterior, non será operativa en domingos e festivos de 15 a 23 horas, salvo causas de forza maior ou ameaza grave de parada da cadea de producción do cliente. As horas extraordinarias, a criterio da dirección da empresa, poderán ser compensadas con tempo de descanso equivalente, ou no seu defecto mediante retribución específica que se determinará conforme a seguinte fórmula:</p>
<p>Número de horas anuais de xornada/11 meses = media mensual horas.</p>
<p>[Salario base mensual (segundo táboa anexa)/Media mensual horas] x A = valor hora extra.</p>
<p>A = incremento = 1,55</p>
<p>As horas realizadas entre as 23 e as 7 horas terán a consideración de horas extras nocturnas, e retribuiranse cun incremento do 20 por cento, sobre o valor de hora extra anteriormente fixado. As horas extras realizadas en día festivo e as realizadas entre as 23 horas do sábado e as 7 horas do luns terán un incremento do 50 por cento, sobre o valor da hora extra anteriormente fixado.</p>
<p>As horas extras realizadas nun sábado entre as 7 horas e as 23 horas e as realizadas durante vacacións terán un incremento do 30 por cento sobre o valor hora extra anteriormente fixado.</p>
<p>Igualmente, os traballadores afectados polo presente convenio obríganse á realización de quendas semanais rotatorias de traballo, conforme a seguinte distribución:</p>
<p>Sistema de 4 quendas rotativas en períodos repetitivos de 4 semanas e dentro de cada período un descanso mínimo de 7 días. As ditas quendas realizaranse en xornada de mañá, tarde e noite, con horarios: para o de mañá de 7 a 3, para o de tarde de 3 a 11 e o de noite de 11 a 7.</p>
<p>Se por calquera circunstancia a dirección da empresa, implantase un sistema de quendas máis beneficioso para os traballadores que o establecido anteriormente, o dito sistema terá carácter temporal e non implicará, polo tanto, o recoñecemento por parte da empresa da súa condición de definitivo. En tal suposto, a dirección poderá retornar ó traballador ou traballadores afectados o anterior sistema de quendas que se establece no parágrafo anterior, sen que se poida alega-la condición de norma máis favorable ou dereito adquirido.</p>
<p>Se se dese a circunstancia de que un traballador de determinada quenda, sen mediar aviso nin comunicación previa, non acudise a traballar, a dirección poderá requirir ó traballador da quenda anterior no mesmo posto de traballo, para que permaneza e continúe prestando os seus servicios polo tempo exclusivamente indispensable ata que a empresa cubra o posto. En calquera caso, o exceso de xornada será retribuído ou compensado como horas extraordinarias.</p>
<p>En calquera circunstancia, ningún traballador estará na quenda de noite máis de dúas semanas consecutivas, salvo adscrición voluntaria.</p>
<p>Os traballadores que na data de entrada en vigor do presente convenio presten os seus servicios entre as 23 horas e 7 horas, percibirán mensualmente, e en concepto de plus de nocturnidade, unha cantidade equivalente ó 25% do salario base mensual e proporcionalmente ó número de horas prestadas no dito período nocturno. Sen prexuízo do anterior, a empresa, potestativamente, poderá establece-la</p>
<p>seguinte forma de retribución para o período nocturno: estimarase anualmente a media de horas nocturnas (entre as 23 e 7 horas) que poidan realizar tódolos traballadores afectados ó longo de todo un ano, e unha vez obtida esta cifra calcularase a retribución correspondente conforme o criterio antes sinalado, a cal se distribuirá en 11 mensualidades para efectos do seu aboamento ó traballador. Para os contratados posteriormente, aplicarase o que se estableza en cada caso no respectivo contrato de traballo.</p>
<p>Artigo 4º.-Vacacións.</p>
<p>As vacacións serán de 30 días naturais, e desfrutaranse preferentemente entre os meses de xuño a setembro, dentro de cada ano natural, pero tendo sempre en conta as necesidades do cliente da empresa.</p>
<p>Sen prexuízo do anterior, a dirección da empresa poderá fixar para o persoal de mantemento ou que realice traballos ocasionalmente neste departamento, outro período ou períodos distintos do resto do persoal.</p>
<p>O calendario de vacacións fixarase en cada empresa con dous meses de anticipación ó comezo do seu desfrute para coñecemento dos traballadores.</p>
<p>A empresa, cando concorran circunstancias de carácter organizativo e/ou productivo, e conforme as necesidades do cliente, poderá fixar como período de vacacións aquel que coincida coa menor actividade.</p>
<p>En calquera caso, e debidamente acreditado, o período de vacacións poderá ser modificado por causa de avaría grave de maquinaria, falta de materias primas, exceso de stocks ou necesidades do cliente.</p>
<p>Artigo 5º.-Festivos.</p>
<p>Para 1995 e 1996 establécense como máximo os días festivos que con carácter nacional e local se fixen no Diario Oficial de Galicia, BOE e BOP de Pontevedra; en todo caso aplicarase o que dispón ó respecto o artigo 37 do Estatuto dos traballadores.</p>
<p>Sen prexuízo do anterior, a dirección da empresa, por necesidades do proceso productivo ou da organización do traballo, poderá despraza-lo descanso do festivo a outro día laborable. Respectaranse, en todo caso, os días 1 e 6 de xaneiro, 1 de maio, 1 de novembro e 24, 25 e 31 de decembro.</p>
<p>Artigo 6º.-Mobilidade funcional e xeográfica.</p>
<p>O persoal afectado polo presente convenio, en canto a mobilidade funcional e xeográfica e sen prexuízo da normativa legal aplicable, rexerase polas seguintes normas:</p>
<p>a) Mobilidade funcional: poderase levar a cabo a mobilidade funcional no interior dos grupos profesionais cando isto non implique traslado de localidade. Exercerán de límite para esta os requisitos de idoneidade e aptitude necesarios para o desempeño das tarefas que se lle encomenden ó dito traballador. Ós traballadores obxecto de tal mobilidade</p>
<p>seranlles garantidos os seus dereitos económicos e profesionais, de acordo coa lei. Os representantes dos traballadores poderán solicitar información acerca das decisións adoptadas pola dirección da empresa en materia de mobilidade funcional, así como da xustificación e causa delas, estando obrigada a empresa a facilitala.</p>
<p>b) Mobilidade xeográfica:</p>
<p>1) Os desprazamentos: os traballadores da empresa poderán ser desprazados en todo momento a outro centro de traballo distinto da mesma empresa ou a presta-los seus servicios para un cliente na mesma ou distinta localidade, por necesidades do servicio, cando isto no comporte cambio de residencia definitiva. O traballador estará obrigado a efectua-lo desprazamento, sendo a orde de carácter executivo, e isto sen prexuízo do seu dereito á compensación económica e/ou axudas de custo que legalmente lle corresponda percibir.</p>
<p>2) Cambio de centro de traballo: cando a mobilidade xeográfica veña imposta polo cambio definitivo e fixo de centro de traballo, o traballador non terá dereito a compensación económica ningunha nin ó percibo de axudas de custo, sempre que non supoña cambio de residencia.</p>
<p>Artigo 7º.-Seguridade e hixiene no traballo.</p>
<p>A empresa obrígase ó cumprimento inescusable das normas de seguridade e hixiene no traballo.</p>
<p>En tal sentido, dedicará especial atención en materia de aseos, vestiarios, dotacións sanitarias, duchas, etc., de conformidade co disposto na normativa vixente, obrigándose a cumprir con aquelas disposicións e/ou normas que, durante a vixencia do presente convenio, fosen publicadas en materia de seguridade e hixiene.</p>
<p>Así mesmo, a empresa, cando sexa necesario ou estea legalmente establecido, proporcionaralles ós traballadores outra roupa e/ou útiles de protección, tales como botas, portectores auditivos e outros, coa finalidade en todo caso de protección dos riscos da súa actividade.</p>
<p>Artigo 8º.-Recoñecemento médico.</p>
<p>A empresa estará obrigada a solicitar a través da mutua patronal coa que teña concertado o risco de accidentes de traballo e enfermidades profesionais un recoñecemento médico anual para todo o persoal. O tempo empregado no recoñecemento será aboado pola empresa.</p>
<p>Artigo 9º.-Permisos e licencias.</p>
<p>O traballador, logo de aviso e xustificación, terá dereito a permisos retribuídos durante o tempo e nos supostos seguintes:</p>
<p>a) Dezaseis días naturais en caso de casamento do traballador/a</p>
<p>b) Tres días laborables en caso de nacemento de fillo</p>
<p>c) Catro días naturais en caso de falecemento de pais, fillos e cónxuxe.</p>
<p>d) Dous días naturais no suposto de enfermidade grave de cónxuxe, fillos, netos, pais, pais políticos, irmáns, irmáns políticos, avós, avós políticos e falecemento de netos, pais políticos, irmáns, irmáns políticos, avós e avós políticos.</p>
<p>e) Un día natural no suposto de traslado de domicilio.</p>
<p>f) O tempo indispensable nos casos de asistencia a consulta médica de especialistas do Servicio Galego de Saúde (Sergas) cando, coincidindo o horario de consulta co de traballo, é prescrita a dita consulta polo facultativo de medicina xeral, debendo presenta-lo traballador na empresa, o volante xustificativo da referida prescrición médica. Nos demais casos ata o límite de 16 horas anuais.</p>
<p>g) As traballadoras por lactancia dun fillo menor de nove meses terán dereito a unha hora de ausencia do traballo, que poderá dividir en dúas fraccións. A muller, pola súa vontade, poderá substituír este dereito por unha reducción da xornada habitual en media hora coa mesma finalidade.</p>
<p>h) Polo tempo indispensable para o cumprimento dun deber inescusable de carácter público e persoal. Cando conste nunha norma legal ou convencional un período determinado, aplicarase o disposto nela, en canto á duración da ausencia e á súa compensación económica.</p>
<p>i) Un día natural en caso de casamento de fillos, irmáns, irmáns políticos.</p>
<p>No suposto da alínea c), se o traballador necesitase facer un desprazamento fóra da provincia e a unha localidade distante do seu domicilio máis de 100 quilómetros, concederánselle dous días natuais máis.</p>
<p>Artigo 10º.-Salarios.</p>
<p>Desde o 1 de xaneiro de 1996, os salarios base dos traballadores serán os que figuran na táboa anexa I do presente convenio e que se corresponden ós vixentes no ano 1995 incrementados nun 4%. Para o ano 1997, os salarios incrementaranse na mesma porcentaxe que o IPC previsto polo Goberno central da nación, máis 0,5; do incremento que resulte para o ano 1997, a empresa, con carácter obrigatorio, aplicará o incremento resultante reducido nun un por cento, e da dita porcentaxe restante (1%), a empresa reserva para si expresamente a súa aplicación obrigatoria, como de libre distribución, para os conceptos de aumentos de categoría profesional, complementos de producción, e outras melloras de carácter salarial. Da distribución efectuada do referido 1%, dará conta a dirección da empresa á comisión paritaria, unicamente para o efecto de comproba-lo cumprimento do pactado.</p>
<p>Operará a compensación e absorción cando os salarios realmente aboados no seu conxunto e cómputo anual sexan máis favorables para os traballadores</p>
<p>que os fixados na orde normativa ou táboa salarial de referencia.</p>
<p>No suposto de que o IPC real do ano 1996 supere o 4% estimado, a comisión paritaria do convenio reunirase tan pronto se constate a dita circunstancia para efectos de determina-lo punto de partida para o incremento salarial para o ano 1997; en defecto de acordo, aplicarase o establecido no parágrafo primeiro do presente artigo.</p>
<p>Sen prexuízo do anterior, o compromiso en materia salarial contido no presente convenio non será de aplicación cando a empresa acredite descensos, en termos reais, da facturación ou dos resultados dos dous últimos exercicios, correspondendo en tal suposto o mantemento retributivo anterior. As partes asinantes do presente convenio asumen expresamente que a presente disposición sexa aplicable cara á negociación do próximo convenio colectivo.</p>
<p>A documentación acreditativa fidedigna dos descensos será entregada pola empresa ós representantes legais dos traballadores, os cales, no prazo de dez días poderán, se ó seu dereito conviñer, emiti-lo correspondente informe sobre a suficiencia ou non da documentación entregada pola empresa. Se o informe emitido non fose favorable ou este non se emitise, as partes poderán acudir á comisión paritaria do convenio, a cal, en reunión para o efecto, intentará alcanzar un acordo sobre a cuestión suscitada, no prazo máximo de 10 días. No suposto de que a comisión paritaria non alcanzase o dito acordo, as partes poderán instar ante a xurisdicción social a reclamación pertinente para a solución do conflicto.</p>
<p>Artigo 11º.-Antigüidade.</p>
<p>O persoal comprendido no presente convenio non percibirá a partir da data aumentos periódicos polo concepto de antigüidade, tendo en conta que nas condicións globais pactadas, as partes negociadoras tiveron en conta a supresión de tal complemento.</p>
<p>Sen prexuízo do anterior, os traballadores que, á entrada en vigor do presente convenio viñesen percibindo cantidades polo concepto de antigüidade, continuarán na súa percepción a nivel anual, e distribuído en once mensualidades, quedando conxelado como concepto retributivo, e pasará a formar incrementando o complemento voluntario que se establece no artigo 12º do presente convenio colectivo.</p>
<p>Artigo 12º.-Primas e incentivos.</p>
<p>Os traballadores que na data de entrada en vigor do presente convenio presten os seus servicios para a empresa percibirán, ademais do salario base concepto de primas e incentivos, a seguinte percepción:</p>
<p>Co carácter de retribución compensable e absorbible, a empresa aboará a cada traballador en concepto de gratificación voluntaria as cantidades que se reflicten ó final deste artigo; as ditas cantidades serán aboadas en proporción ó tempo de traballo efectivo do traballador; para tal efecto, a falta de</p>
<p>asistencia ó traballo por enfermidade ou accidente, licencias ou permisos, entre outras causas, será causa bastante para que opere a reducción proporcional. A indicada retribución aboarase exclusivamente durante once mensualidades ó ano.</p>
<p>Peón : 6.000 pesetas.</p>
<p>Opeador con funcións de autocontrol: 6.000 pesetas</p>
<p>Especialista: 6.500 pesetas</p>
<p>Técnico de organización de 2ª e oficial 2ª: 7.000 pesetas</p>
<p>Técnico de organización de 1ª e encargado: 7.500 pesetas</p>
<p>As cantidades fixadas anteriormente poderán ser absorbidas pola empresa cando o traballador estivese xa percibindo outros complementos salariais, respectando, en todo caso, a cantidade superior que perciba.</p>
<p>Para o recoñecemento e aboamento do presente complemento, serán necesarios os seguintes requisitos:</p>
<p>a) Que se produza un aumento da productividade na fabricación de depósitos, ben sexa polo aumento de depósitos fabricados anualmente ou pola reducción total das horas investidas na súa fabricación do 4%.</p>
<p>b) Que o índice xeral de absentismo no supere o 5%.</p>
<p>No prazo de 30 días contados a partir da sinatura do presente convenio, a comisión paritaria reunirase para fixa-los datos de referencia reais obtidos no exercicio de 1995.</p>
<p>A comisión paritaria, reunirase igualmente para determina-los criterios de aplicación das normas deste artigo.</p>
<p>Artigo 13º.-Gratificacións extraordinarias.</p>
<p>O persoal afectado por este convenio colectivo percibirá 2 gratificacións extraordinarias nos meses de xullo e decembro, na contía cada unha delas de 30 días de salario base, conforme a táboa anexa.</p>
<p>As gratificacións extraordinarias serán concedidas en proporción ó tempo traballado, rateándose cada unha delas por semestres naturais do ano en que se outorguen.</p>
<p>Artigo 14º.-Plus de traballos especiais.</p>
<p>Os postos de traballo que impliquen penosidade, toxicidade ou perigosidade darán dereito á correspondente bonificación. A determinación ou cualificación dun traballo como penoso, tóxico ou perigoso farase por acordo entre a empresa e os representantes legais dos traballadores, e, en caso de desacordo, formularase a correspondente reclamación ante a xurisdicción social.</p>
<p>A expresada bonificación fíxase en: 49 pesetas/hora.</p>
<p>A bonificación percibirase exclusivamente durante o tempo en que o traballador preste os seus servicios no posto de traballo considerado como penoso, tóxico ou perigoso.</p>
<p>Cando fose posible, poderase determinar anualmente para cada traballador o importe que percibirá do plus, distribuíndose o seu aboamento en 11 mensualidades.</p>
<p>Artigo 15º.-Saídas, axudas de custos e viaxes.</p>
<p>Tódolos traballadores que por necesidade da industria e por orde da dirección teñan que efectuar viaxes ou desprazamentos que lle impidan realizar comidas ou pernoctar no seu lugar habitual ou domicilio, terán dereito ás seguintes axudas de custos:</p>
<p>-Axuda de custos completa: 3.263 pesetas/día</p>
<p>-Media axuda de custos: 1.424 pesetas/día</p>
<p>Se, como consecuencia do desprazamento, houbese que inicia-la viaxe antes de dar comezo á xornada laboral, ou se como consecuencia do regreso ó seu punto de partida, este se producise unha vez superada a hora oficial de terminación da xornada, o traballador percibirá o tempo de exceso de xornada como horas extraordinarias.</p>
<p>Cando o traballador, por necesidades da empresa e a requirimento desta e aceptación voluntaria daquel, tivese que se desprazar utilizando o seu propio vehículo, aboaráselle a cantidade de 27 pesetas por quilómetro.</p>
<p>Artigo 16º.-Plus de transporte.</p>
<p>O persoal afectado por este convenio percibirá, por día efectivamente traballado, polo plus de transporte ou gastos de locomoción a cantidade de 496 pesetas/día.</p>
<p>Artigo 17º.-Servicio militar e prestación social substitutoria.</p>
<p>O traballador que se incorpore a filas con carácter oficial-obrigatorio ou voluntario polo tempo mínimo de duración do servicio militar, terá reservado o seu posto de traballo durante o tempo que permaneza cumprindo o servicio militar e máis un mes.</p>
<p>Poderanse reintegrar ó traballo os licenciados do servicio militar con permiso temporal superior a un mes, sendo potestativo da empresa facelo cos que desfrutan permiso de duración inferior ó sinalado, sempre que en ámbolos casos medie a oportuna autorización da autoridade correspondente para poder traballar.</p>
<p>O traballador fixo que ocupe a vacante temporal dun compañeiro en servicio militar, ó regreso deste volverá ó seu antigo posto na empresa.</p>
<p>A non reincorporación do traballador fixo en servicio militar dentro do prazo de reserva do seu posto dará dereito á rescisión do seu contrato de traballo, sen que poida esixir ningunha compensación.</p>
<p>O disposto no presente artigo será igualmente aplicable no que proceda para o suposto de que o tra</p>
<p>ballador realizase en lugar do servicio militar a prestación social substitutoria conforme a normativa vixente en cada momento.</p>
<p>Artigo 18º.-Excedencias.</p>
<p>Os traballadores cunha antigüidade na empresa de polo menos un ano terán dereito a que se lles recoñeza a posibilidade de situarse en excedencia voluntaria por un prazo non menor de dous anos e non maior de cinco. Este dereito, só poderá ser exercido outra vez polo mesmo traballador se transcorreron catro anos desde o final da anterior excedencia.</p>
<p>Os traballadores terán dereito a un período de excedencia non superior a tres anos para atende-lo coidado de cada fillo, contado desde a data do nacemento deste. Os sucesivos fillos darán dereito a un novo período de excedencia, que, se é o caso, porá fin ó que viñesen desfrutando. Cando o pai ou a nai traballe, só un deles poderá exercer este dereito.</p>
<p>Poderán, así mesmo, solicita-lo seu paso á situación de excedencia na empresa os traballadores que exerzan funcións sindicais de ámbito provincial ou superior mentres dure o exercicio do seu cargo representativo.</p>
<p>No non previsto neste artigo rexerá o que establece o artigo 46 do Estatuto dos traballadores.</p>
<p>A petición de excedencia será formulada por escrito e presentada á empresa cun mes de anticipación como mínimo á data en que se solicite comezala e a empresa dará recibo de tal presentación.</p>
<p>A concesión de excedencia por parte da empresa efectuarase tamén en comunicación escrita.</p>
<p>Artigo 19º.-Seguro colecivo.</p>
<p>A empresa deberá concertar seguro colectivo de accidente, con prima íntegra ó seu cargo, mediante póliza que cubra as seguintes continxencias e indemnizacións.</p>
<p>-Accidente laboral ou común con resultado de morte: 3.000.000 de pesetas</p>
<p>-Accidente laboral ou común con resultado de invalidez permanente total, absoluta ou gran invalidez: 5.000.000 de pesetas.</p>
<p>O traballador estará obrigado a facilita-lo nome do beneficiario ou beneficiarios da póliza.</p>
<p>Para o persoal de nova incorporación, a empresa estará obrigada e incluílo na cobertura da póliza no prazo máximo dun mes contado desde a dita incorporación.</p>
<p>Artigo 20º.-Comisión paritaria e de vixilancia.</p>
<p>Créase a comisión paritaria do convenio, como órgano de interpretación, conciliación e vixilancia do seu cumprimento.</p>
<p>A comisión estará integrada polos seguintes membros:</p>
<p>Dous representantes da empresa: Manuel García Claro e Manuel Pestana Sanjurjo.</p>
<p>Dous representantes por parte dos traballadores: José Luis Camino Mosquera e Jaime Otero Quintas</p>
<p>Ademais das competencias xerais de interpretación, aplicación e seguimento do convenio, a comisión mixta paritaria poderá funcionar por instancia de parte como órgano de mediación de conflictos derivados da aplicación do presente convenio.</p>
<p>A comisión paritaria reunirase con carácter ordinario a primeira quincena de cada trimestre a partir da sinatura do convenio e con carácter extraordinario a petición de calquera das partes, logo de convocatoria nun prazo máximo de 72 horas.</p>
<p>Para efectos de notificacións sinálase como domicilio da comisión paritaria o domicilio social da empresa en Zamáns-Vincios.</p>
<p>Artigo 22º.-Lexislación subsidiaria.</p>
<p>En todo o non expresamente regulado neste convenio aplicarase o previsto no Estatuto dos traballadores e demais disposicións legais vixentes ou que se poidan promulgar durante a súa vixencia.</p>
<p>Artigo 23º.-Disposición adicional.</p>
<p>As partes asinantes do presente convenio foron:</p>
<p>Pola representación empresarial: (seguen rúbricas).</p>
<p>Pola reprentación dos traballadores: (seguen rúbricas).</p>
<p>Por parte da mesa negociadora: (seguen rúbricas).</p>
<p>TABOA SALARIAL DE REFERENCIA PARA 1996</p>
<table><tbody><tr><td>Categoría-grupo profesional</td><td>Salario 96</td></tr>
</tbody></table>
<table><tbody><tr><td>Técnicos titulados</td></tr>
<tr><td>Enxeñeiros e licenciados</td><td>187.662</td></tr>
<tr><td>Perito con responsabilidade</td><td>169.446</td></tr>
<tr><td>Enxeñeiros e técnicos industriais</td><td>161.405</td></tr>
<tr><td>Graduados sociais</td><td>126.704</td></tr>
<tr><td>Mestres industriais</td><td>124.628</td></tr>
<tr><td>Practicantes</td><td>105.513</td></tr>
<tr><td>Técnicos de taller</td></tr>
<tr><td>Xefe de taller</td><td>137.039</td></tr>
<tr><td>Mestre de taller</td><td>122.612</td></tr>
<tr><td>Contramestre</td><td>122.612</td></tr>
<tr><td>Encargado</td><td>111.907</td></tr>
<tr><td>Capataz de especialistas</td><td>95.422</td></tr>
<tr><td>Capataz de peóns ordinarios</td><td>91.489</td></tr>
<tr><td>Técnicos de laboratorio</td></tr>
<tr><td>Xefe de 1ª</td><td>143.175</td></tr>
<tr><td>Xefe de 2ª</td><td>122.612</td></tr>
<tr><td>Analista de 1ª</td><td>111.907</td></tr>
<tr><td>Analista de 2ª</td><td>92.206</td></tr>
<tr><td>Auxiliar</td><td>87.327</td></tr>
<tr><td>Técnicos de oficina</td></tr>
<tr><td>Delineante proxectista</td><td>129.041</td></tr>
<tr><td>Delineante de 1ª</td><td>106.723</td></tr>
<tr><td>Delineante de 2ª</td><td>97.461</td></tr>
<tr><td>Auxiliar</td><td>87.327</td></tr>
<tr><td>Organización científica do traballo</td></tr>
<tr><td>Xefe de 1ª</td><td>136.506</td></tr>
<tr><td>Xefe de 2ª</td><td>126.788</td></tr>
</tbody></table>
<table><tbody><tr><td>Categoría-grupo profesional</td><td>Salario 96</td></tr>
</tbody></table>
<table><tbody><tr><td>Técnico de organización de 1ª</td><td>110.012</td></tr>
<tr><td>Técnico de organización de 2ª</td><td>98.244</td></tr>
<tr><td>Auxiliar</td><td>87.327</td></tr>
<tr><td>Administrativos</td></tr>
<tr><td>Xefe de 1ª</td><td>137.065</td></tr>
<tr><td>Xefe de 2ª</td><td>126.788</td></tr>
<tr><td>Oficial de 1ª</td><td>110.019</td></tr>
<tr><td>Oficial de 2ª</td><td>98.244</td></tr>
<tr><td>Viaxante</td><td>110.009</td></tr>
<tr><td>Auxiliar</td><td>87.327</td></tr>
<tr><td>Persoal subalterno</td></tr>
<tr><td>Chofer de camión</td><td>96.170</td></tr>
<tr><td>Chofer de turismo</td><td>94.094</td></tr>
<tr><td>Chofer de motociclo</td><td>87.865</td></tr>
<tr><td>Listeiro</td><td>93.034</td></tr>
<tr><td>Almaceneiro</td><td>89.932</td></tr>
<tr><td>Pesador de báscula</td><td>87.865</td></tr>
<tr><td>Vixilante</td><td>85.789</td></tr>
<tr><td>Porteiro e ordenanza</td><td>83.721</td></tr>
<tr><td>Operarios de taller</td></tr>
<tr><td>Oficial de 1ª</td><td>103.256</td></tr>
<tr><td>Oficial de 2ª</td><td>98.896</td></tr>
<tr><td>Oficial de 3ª</td><td>94.512</td></tr>
<tr><td>Especialista</td><td>91.792</td></tr>
<tr><td>Operador con funcións de autocontrol</td><td>89.559</td></tr>
<tr><td>Peón</td><td>87.327</td></tr>
</tbody></table>
<p>1555</p>

