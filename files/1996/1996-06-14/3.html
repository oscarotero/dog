---
date: '1996-06-14'
id: 765A
page: 5865
number: 117
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 233/1996, do 24 de maio, polo que se crea o Centro de Innovación e
  Servicios Tecnolóxico da Madeira.
range: Decreto
url: 'https://www.xunta.gal/dog/Publicados/1996/19960614/Anuncio765A_gl.html'
---
<p>A Lei 5/1992, do 10 de xuño, crea o Instituto Galego de Promoción Económica (Igape) como un ente de dereito público, con personalidade xurídica e patrimonio propios, adscribíndoo á Consellería de Economía e Facenda e concibíndoo como un instrumento básico de actuación da Xunta de Galicia para impulsa-lo desenvolvemento competitivo do sistema productivo galego.</p>
<p>Entre as funcións do Igape, previstas no artigo 4 da dita norma, están as de favorece-la modernización e innovación tecnolóxica e organizativa das empresas galegas, en particular das pequenas e medianas, e as de fomenta-lo desenvolvemento da relación científica e tecnolóxica entre os centros universitarios, técnicos e de investigación e as empresas productivas, todo isto en aplicación das políticas xerais da Xunta de Galicia.</p>
<p>Pola súa parte, o Decreto 317/1992, do 12 de novembro, polo que se aproba o Regulamento do Igape, desenvolve, en aplicación da habilitación da</p>
<p>Lei 5/1992, os seus aspectos organizativos, correspondéndolles entre outras, ó seu Consello de Dirección, ó decidir sobre tódalas cuestións relacionadas coa organización, e ó presidente do Igape, a proposta de adopción das disposicións regulamentarias necesarias para a organización e funcionamento do dito instituto.</p>
<p>Dado ese marco legal e as habilitacións que contén e vista tamén a demanda empresarial existente no sector industrial da madeira para a prestación de determinados servicios de asesoramento, desenvolvemento tecnolóxico e investigación, verificación e ensaios en apoio da normalización, entre outros, parece oportuno abordar con criterios de eficacia e eficiencia a creación dun Centro de Innovación e Servicios Tecnolóxico da Madeira como unha unidade dependente do Igape.</p>
<p>Como criterio de eficacia, deberá terse moi en conta a formulación de obxectivos concretos que non só sexan alcanzables nunha secuencia temporal coñecida senón que, sobre todo, resolvan problemas do empresario existentes na actualidade. De aí a necesidade de que sexa o empresario industrial da madeira, a través dos mecanismos de participación que se establezan, o que en estreito contacto co Igape os concrete, no marco dos obxectivos da política da Xunta de Galicia.</p>
<p>Como criterio de eficiencia, entenderase que os obxectivos anteriores non só deberán alcanzarse segundo o previsto senón facelo ó mínimo custo posible. Esta segunda condición esixe, á súa vez, dous requisitos. En primeiro lugar, a paulatina implicación do empresariado no sostemento do centro asumindo en todo ou en parte o custo dos servicios que reciba. En segundo lugar, este mesmo criterio de eficiencia obriga, non só en beneficio da calidade do servicio, senón do mellor aproveitamento dos recursos materiais e humanos existentes en Galicia, a establecer redes de colaboración e de cooperación institucional entre centros universitarios e outros dedicados á investigación básica e aplicada no ámbito forestal e industrial.</p>
<p>Desde esta perspectiva, o centro concíbese non só como un instrumento de coordinación senón tamén como un instituto de investigación aplicada.</p>
<p>De acordo con todo o anterior, por proposta do conselleiro de Economía e Facenda e logo de deliberación do Consello da Xunta de Galicia na súa reunión do vintecatro de maio de mil novecentos noventa e seis,</p>
<p>DISPOÑO:</p>
<p>Capítulo I</p>
<p>Natureza, finalidade, funcións</p>
<p>Artigo 1º</p>
<p>De acordo co previsto na Lei 5/1992, do 10 de xuño, de creación do Igape, e no Decreto 317/1992, do 12 de novembro, polo que se aproba o seu regulamento, créase, dentro da estructura do Igape, o</p>
<p>Centro de Innovación e Servicios Tecnolóxico da Madeira, que se instalará no Parque Tecnolóxico de Ourense.</p>
<p>Artigo 2º</p>
<p>O centro configúrase como unha unidade do Igape e rexerase polas normas xerais referidas no anterior artigo e polas particulares deste decreto.</p>
<p>Artigo 3º</p>
<p>O centro terá como finalidade contribuír a eleva-la competitividade do sector industrial galego relacionado coa madeira de acordo coas directrices forestais, tecnolóxicas e medioambientais fixadas pola Xunta de Galicia.</p>
<p>Artigo 4º</p>
<p>Serán funcións do centro:</p>
<p>a) O asesoramento ás empresas industriais da madeira dentro das oportunidades de mercado existentes, dentro e fóra de Galicia.</p>
<p>b) O desenvolvemento tecnolóxico, investigación e enxeñería para a creación de novos productos e procesos, así como os ensaios técnicos, tanto de materias primas como de materiais, en desenvolvemento e aplicación dos plans xerais e específicos da Xunta de Galicia, do Estado e da Unión Europea, en cooperación e coordinación con outros centros.</p>
<p>c) A verificación e ensaios para a homologación e normalización.</p>
<p>d) A formación humana en materias relacionadas coas anteriores funcións.</p>
<p>e) A elaboración de informes, estudios, publicacións, documentación técnica e bases de datos relacionadas coas súas funcións.</p>
<p>f) En xeral, o desenvolvemento de calquera outra actividade que faga progresa-la tecnoloxía, a calidade e a competitividade do sector.</p>
<p>Capítulo II</p>
<p>Organización</p>
<p>Artigo 5º</p>
<p>Os órganos do centro serán o Consello Asesor e o director do centro, que dependerán do director xeral do Igape.</p>
<p>Artigo 6º</p>
<p>Correspóndelle ó Consello Asesor orienta-la actuación do centro para o cumprimento dos seus obxectivos, decidir sobre tódalas cuestións estratéxicas contidas no programa trianual de actuacións e difundir entre o empresariado as informacións precisas para a mellor utilización do centro. Así mesmo, aprobará a memoria anual de actividades.</p>
<p>O Consello Asesor reunirase, como mínimo, dúas veces ó ano e poderá delegar no director do centro calquera función específica.</p>
<p>Será presidente do Consello Asesor o director xeral do Igape ou a persoa en quen delegue.</p>
<p>Poderán formar parte do Consello Asesor, ademais do director xeral do Igape e o do centro, que actuará de secretario, representantes das universidades de Galicia, dos empresarios, do Parque Tecnolóxico de Galicia, S.A., da Xunta de Galicia e doutros centros de recoñecido prestixio tanto españois como estranxeiros.</p>
<p>Artigo 7º</p>
<p>Correspóndelle ó director do centro executa-lo programa anual de actividades e elabora-la a memoria correspondente. Así mesmo elaborará o programa trianual, que se elevará ó Consello Asesor do centro para a súa aprobación.</p>
<p>Disposición adicional</p>
<p>O centro deberá constituírse no prazo de dous meses desde a entrada en vigor do presente decreto.</p>
<p>Disposicións derradeiras</p>
<p>Primeira.-Autorízase o conselleiro de Economía e Facenda para que dicte as disposicións precisas para o desenvolvemento e aplicación deste decreto.</p>
<p>Segunda.-O presente decreto entrará en vigor o día seguinte ó da súa publicación completa no Diario Oficial de Galicia.</p>
<p>Santiago de Compostela, vintecatro de maio de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>4530</p>

