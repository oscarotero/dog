---
date: '1996-12-24'
id: CBEA
page: 11
number: 250
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 23 de outubro de 1996, da Delegación Provincial de Pontevedra,
  pola que se dispón o rexistro, depósito e a publicación no Diario Oficial de
  Galicia do convenio colectivo da empresa Frigoríficos de Galicia, S.A.
  (Frigalsa).
range: Resolución
url: 'https://www.xunta.gal/dog/Publicados/1996/19961224/AnuncioCBEA_gl.html'
---
<p>Visto o expediente do convenio colectivo para a empresa Frigoríficos de Galicia, S.A. (Frigalsa), que tivo entrada nesta delegación provincial o día 11-10-1996, subscrito en representación da parte económica por unha representación da empresa, e da parte social, polo comité de empresa con data 15-10-1996; de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación, no Diario Oficial de Galicia (DOG).</p>
<p>Vigo, 23 de outubro de 1996.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de Frigalsa para 1996</p>
<p>Artigo 1º.-Ámbito de aplicación.</p>
<p>Este convenio regulará as condicións laborais e económicas da empresa Frigoríficos de Galicia, S.A. (Frigalsa) e afectará a tódolos traballadores que presten os seus servicios nela, así como a aqueles que sexan admitidos posteriormente, coa aclaración indicada no artigo 4º.</p>
<p>Artigo 2º.-Vixencia e duración.</p>
<p>O presente convenio entrará en vigor o 1 de xaneiro de 1996 e finalizará o 31 de decembro do mesmo ano e será prorrogado, se non existe denuncia expresa por algunha das partes, cun mes de antelación ó seu vencemento.</p>
<p>Artigo 3º.-Condicións absorbibles.</p>
<p>Terán carácter de absorbibles e compensables en cómputo anual coas condicións aquí establecidas, as melloras económicas e sociais que, por calquera disposición e durante a vixencia deste convenio, puidesen establecerse.</p>
<p>Artigo 4º.-Xornada de traballo.</p>
<p>A xornada efectiva de traballo para todo o persoal da empresa será de 1.800 horas anuais, distribuídas de luns a venres en xornada partida de 8 a 13 e de 15 a 18 horas, agás o novo persoal que poida contratarse a partir do 1 de xaneiro de 1987, o horario do cal será a convir entre a empresa e o novo traballador. A xornada semanal será de 40 horas ou aquela que se acorde nos traballos por quenda.</p>
<p>Artigo 5º.-Vacacións.</p>
<p>O descanso anual retribuído será de 30 días naturais entre os que polo menos 21 serán laborables, entendendo como tales, para estes efectos, os que non sexan sábados, domingos nin festivos. O seu desfrute realizarase preferentemente no período estival e segundo as necesidades de traballo na empresa; e efectuarase dentro do persoal unha quenda rotativa en canto á prioridade de solicita-la época do seu desfrute.</p>
<p>A empresa publicará o cadro de vacacións de todo o persoal no mes de febreiro de cada ano a entregaralle unha copia deste ó comité de empresa. A retribución do período de vacacións consistirá na totalidade do soldo percibido no mes anterior agás as horas extras e o plus de transporte.</p>
<p>Artigo 6º.-Licencias.</p>
<p>A empresa concederalles obrigatoriamente licencia ós traballadores que o soliciten e o xustifiquen debidamente, sen perda nin prexuízo na retribución nos seguintes casos:</p>
<p>a) Matrimonio: quince días.</p>
<p>b) Nacemento de fillos ou enfermidade grave do cónxuxe, pais ou fillos: dous días, todo isto ampliable a tres días máis se se xustifica debidamente a súa necesidade e sen retribución.</p>
<p>c) Falecemento de cónxuxe, pais, fillos e irmáns (consanguíneos ou políticos): tres días; dos demais parentes: un día.</p>
<p>d) Por traslado de domicilio habitual: dous días.</p>
<p>e) Matrimonio de fillos ou irmáns: un día.</p>
<p>f) A empresa poderá concederlles permisos non retribuídos ós traballadores que o soliciten, sempre que as esixencias do servicio así o permitan.</p>
<p>Artigo 7º.-Antigüidade.</p>
<p>Pagarase por cuadrienios, de acordo cos inportes correspondentes a cada categoría, segundo se indica na táboa salarial anexa.</p>
<p>Artigo 8º.-Vestiario.</p>
<p>A reposición do vestiario do persoal será anual e efectuarase no mes de setembro de cada ano.</p>
<p>En canto ó persoal fixo-descontinuo, entregaráselle a roupa de traballo cada vez que se realizase o total de xornadas correspondentes ó ano de traballo (225 xornais).</p>
<p>Artigo 9º.-Pagas extraordinarias.</p>
<p>As pagas extraordinarias serán tres no ano, da contía, cada unha, de 30 días do salario real máis antigüidade e devengaranse o 15 de marzo, 15 de xullo e 15 de decembro de cada ano.</p>
<p>Artigo 10º.-Plus de transporte e distancia.</p>
<p>Establécese un plus de transporte e distancia na contía total de 177 ptas. por día efectivo de traballo.</p>
<p>Artigo 11º.-Complemento prestacional.</p>
<p>A empresa complementará ata un 100% a prestación correspondente á Seguridade Social, nos supostos de incapacidade laboral transitoria, derivada da continxencia de accidente de traballo e enfermidade profesional.</p>
<p>Así mesmo, a empresa complementaralles ata un 100% a prestación correspondente á Seguridade Social a aqueles traballadores que sufrisen unha intervención cirúrxica e o acrediten debidamente.</p>
<p>Artigo 12º.-Horas extraordinarias.</p>
<p>Ante a grave situación de paro existente e co obxecto de facilita-lo emprego, quedan suprimidas as horas extraordinarias habituais.</p>
<p>Exceptúase da norma anterior:</p>
<p>a) As horas extraordinarias esixidas pola reparación de sinistros ou outros danos extraordinarios e urxentes, así como os casos de risco de perda de materias primas e terminación de tarefas de carga e descarga de productos perecedoiros. Neste caso, igualmente por causa extraordinaria non habitual, cun tope máximo dunha hora diaria, será de obrigada realización.</p>
<p>b) As horas extraordinarias que teñan causa en pedidos ou períodos punta de producción, ausencias imprevistas, cambios de quenda e outras circunstancias de carácter estructural derivadas da natureza perecedoira das materias que se tratan así como a subministración de xelo ós barcos pesqueiros, manteranse sempre que non sexa posible a utilización das distintas modalidades de contratación temporal ou parcial previstas nas disposicións xerais.</p>
<p>A dirección da empresa informaralles mensualmente ó comité de empresa, ós delegados de persoal e delegados sindicais sobre o número de horas extraordinarias realizadas, especificando as causas e, se é o caso, a distribución por seccións. Así mesmo, en función desta información e dos criterios anteriormente sinalados, a empresa e os representantes dos traballadores determinarán o carácter e natureza das horas</p>
<p>extraordinarias. En aclaración do concepto de hora estructural que contén o AI, serán consideradas como tales: as esixidas para a reparación de sinistros ou outros danos extraordinarios; as necesarias que se teñan que realizar ante un risco de perda de materias primas e terminación de tarefas por carga e descarga de productos perecedoiros; e as necesarias para atender a períodos punta de producción.</p>
<p>Artigo 13º.-Valor das horas extraordinarias.</p>
<p>O valor de cada hora extraordinaria será de 1.201 ptas., agás as traballadas en sábados e festivos, que será de 2.204 ptas. A partir das 22 horas, as horas extraordinarias terán un valor de 2.755 ptas. nos sábados e festivos, e de 1.502 ptas. nos restantes días.</p>
<p>Artigo 14º.-Revisión médica.</p>
<p>A empresa porá á disposición de todo o persoal unha revisión médica anual.</p>
<p>Artigo 15º.-Descanso de bocadillo.</p>
<p>Todo o persoal terá dereito a un descanso retribuído de 10 minutos, comprendidos entre as 10 e as 11 horas de cada día, e este descanso será distribuído polos encargados das seccións correspondentes.</p>
<p>Artigo 16º.-Comisión paritaria.</p>
<p>A comisión paritaria está formada en canto á empresa por Teófilo Ceniceros Gallego, Teodoro Gómez Puente e José Riobó Campos e, por parte dos traballadores, por Enrique Álvarez Davila, José Fernández González e Anselmo González Domínguez.</p>
<p>Artigo 17º</p>
<p>Asinan o presente convenio, por parte da empresa, Teófilo Ceniceros Gallego (director xeral), Teodoro Gómez Puente (subdirector xeral), José Riobó Campos (director administrativo), Adolfo Viéitez Davila (director de planta) e Jacinto Salvador Fernández (xefe de sección). Por parte dos traballadores, Luciano Villar Rodríguez, Enrique Álvarez Davila, Anselmo González Domínguez, José Alén Rozados e José Fernández González, todos eles membros do comité de empresa de Frigalsa.</p>
<p>Vigo, 23 de outubro de 1996.</p>
<p>Pola empresa:</p>
<p>Teófilo Ceniceros Gallego, director xeral.</p>
<p>Teodoro Gómez Puente, subdirector xeral.</p>
<p>José Riobó Campos, director administrativo.</p>
<p>Adolfo Viéitez Davila, director de planta.</p>
<p>Jacinto Salvador Fernández, xefe de sección.</p>
<p>Polos traballadores:</p>
<p>Enrique Álvarez Davila.</p>
<p>Luciano Villar Rodríguez.</p>
<p>José Fernández González.</p>
<p>Anselmo González Domínguez.</p>
<p>José Alén Rozados.</p>
<p>Anexo convenio 1996</p>
<p>Táboa salarial</p>
<table><tbody><tr><td></td></tr>
<tr><td></td></tr>
<tr><td>Categoría</td><td>Soldo
base</td><td>Plus
convenio</td><td>Tox., penoso
ou nocturno</td><td>Gratif.
Volunt.</td><td>Total
mes</td><td>Cuadrienio</td></tr>
<tr><td></td></tr>
</tbody></table>
<table><tbody><tr><td>Director administrativo</td><td>113.840</td><td>38.098</td><td>90.715</td><td>242.653</td><td>6.492</td></tr>
<tr><td></td></tr>
<tr><td>Xefe sección</td><td>96.684</td><td>35.775</td><td>68.029</td><td>200.488</td><td>5.513</td></tr>
<tr><td></td></tr>
<tr><td>Oficial 1ª administrativo</td><td>96.684</td><td>34.867</td><td>56.700</td><td>188.251</td><td>5.513</td></tr>
<tr><td></td></tr>
<tr><td>Oficial 2ª administrativo</td><td>91.349</td><td>30.331</td><td>33.058</td><td>154.738</td><td>5.209</td></tr>
<tr><td></td></tr>
<tr><td>Oficial 3ª administrativo</td><td>85.935</td><td>28.532</td><td>31.102</td><td>145.569</td><td>4.886</td></tr>
<tr><td></td></tr>
<tr><td>Auxiliar Admtvo. nivel 1</td><td>80.123</td><td>28.065</td><td>32.145</td><td>140.333</td><td>4.555</td></tr>
<tr><td></td></tr>
<tr><td>Auxiliar Admtvo. nivel 2</td><td>57.538</td><td>19.110</td><td>20.832</td><td>97.500</td><td>3.272</td></tr>
<tr><td></td></tr>
<tr><td>Auxiliar Admtvo. nivel 3</td><td>54.474</td><td>18.086</td><td>19.715</td><td>92.275</td><td>3.097</td></tr>
<tr><td></td></tr>
<tr><td>Telefonista</td><td>51.392</td><td>17.063</td><td>18.599</td><td>87.054</td><td>2.944</td></tr>
<tr><td></td></tr>
<tr><td>Aprendiz Admtvo.</td><td>50.362</td><td>16.722</td><td>18.227</td><td>85.311</td><td>2.863</td></tr>
<tr><td></td></tr>
<tr><td>Botóns/ordenanza</td><td>49.336</td><td>16.382</td><td>17.855</td><td>83.573</td><td>2.805</td></tr>
<tr><td></td></tr>
<tr><td>Xefe sección</td><td>96.684</td><td>35.775</td><td>68.029</td><td>200.488</td><td>5.513</td></tr>
<tr><td></td></tr>
<tr><td>Oficial 1ª</td><td>90.276</td><td>27.208</td><td>18.054</td><td>24.883</td><td>160.421</td><td>5.133</td></tr>
<tr><td></td></tr>
<tr><td>Oficial 2ª</td><td>88.944</td><td>24.389</td><td>17.787</td><td>25.190</td><td>156.310</td><td>5.057</td></tr>
<tr><td></td></tr>
<tr><td>Oficial 3ª</td><td>82.510</td><td>24.865</td><td>16.502</td><td>22.745</td><td>146.622</td><td>4.691</td></tr>
<tr><td></td></tr>
<tr><td>Peón especialista</td><td>80.121</td><td>24.143</td><td>16.024</td><td>22.082</td><td>142.370</td><td>4.568</td></tr>
<tr><td></td></tr>
<tr><td>Axudante</td><td>85.473</td><td>25.342</td><td>17.094</td><td>12.504</td><td>140.413</td><td>4.860</td></tr>
<tr><td></td></tr>
<tr><td>Peón estibador</td><td>74.259</td><td>13.830</td><td>14.851</td><td>102.940</td><td>4.222</td></tr>
<tr><td></td></tr>
<tr><td>Peón</td><td>64.206</td><td>11.962</td><td>12.842</td><td>89.010</td><td>3.650</td></tr>
<tr><td></td></tr>
<tr><td>Xefe de sección</td><td>96.684</td><td>35.775</td><td>68.029</td><td>200.488</td><td>5.513</td></tr>
<tr><td></td></tr>
<tr><td>Maquinista</td><td>93.380</td><td>28.066</td><td>18.767</td><td>25.036</td><td>165.699</td><td>5.335</td></tr>
<tr><td></td></tr>
<tr><td>Oficial 1ª maquinista</td><td>93.038</td><td>27.122</td><td>18.608</td><td>22.076</td><td>160.844</td><td>5.290</td></tr>
<tr><td></td></tr>
<tr><td>Oficial 2ª maquinista</td><td>88.944</td><td>24.389</td><td>17.787</td><td>25.190</td><td>156.310</td><td>5.057</td></tr>
<tr><td></td></tr>
<tr><td>Axudante máquinas N-1</td><td>85.471</td><td>24.493</td><td>17.094</td><td>18.625</td><td>145.683</td><td>4.858</td></tr>
<tr><td></td></tr>
<tr><td>Axudante máquinas N-2</td><td>85.471</td><td>24.493</td><td>17.094</td><td>13.356</td><td>140.414</td><td>4.858</td></tr>
<tr><td></td></tr>
<tr><td>Axudante máquinas N-3</td><td>61.253</td><td>17.550</td><td>12.250</td><td>13.350</td><td>104.403</td><td>3.483</td></tr>
<tr><td></td></tr>
<tr><td>Axudante máquinas N-4</td><td>51.041</td><td>14.627</td><td>10.209</td><td>11.123</td><td>87.000</td><td>2.902</td></tr>
<tr><td></td></tr>
<tr><td>Vixilante N-1</td><td>77.927</td><td>19.676</td><td>7.793</td><td>16.470</td><td>121.866</td><td>4.431</td></tr>
<tr><td></td></tr>
<tr><td>Vixilante N-2</td><td>61.741</td><td>15.583</td><td>6.174</td><td>13.056</td><td>96.554</td><td>3.510</td></tr>
<tr><td></td></tr>
<tr><td>Persoal da limpeza N-1</td><td>76.788</td><td>20.069</td><td>22.911</td><td>119.768</td><td>4.366</td></tr>
<tr><td></td></tr>
<tr><td>Persoal da limpeza N-2</td><td>56.297</td><td>14.710</td><td>16.795</td><td>87.802</td><td>3.200</td></tr>
<tr><td></td></tr></tbody></table>
<p>8123</p>

