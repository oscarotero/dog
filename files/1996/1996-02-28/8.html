---
date: '1996-02-28'
id: 3BE2
page: 1
number: 42
agency: MINISTERIO PARA AS ADMINISTRACIÓNS PÚBLICAS
section: I. DISPOSICIÓNS XERAIS
title: >-
  Real decreto 94/1996, do 26 de xaneiro, sobre traspaso complementario ó
  aprobado polo Real decreto 2166/1994, do 4 de novembro, en materia de
  provisión de medios materiais e económicos para o funcionamento da
  Administración de xustiza, á Comunidade Autónoma de Galicia.
range: Real decreto
url: 'https://www.xunta.gal/dog/Publicados/1996/19960228/Anuncio3BE2_gl.html'
---
<p>A Constitución española establece no seu artigo 149.1.5º que o Estado ten competencia exclusiva en materia de administración de xustiza.</p>
<p>Pola súa banda, o Estatuto de autonomía para Galicia, aprobado pola Lei orgánica 1/1981, do 6 de abril, establece no seu artigo 20.un que, en relación coa Administración de xustiza, corresponde á Comunidade Autónoma exercer tódalas facultades que as leis orgánicas do Poder Xudicial e do Consello Xeral do Poder Xudicial recoñezan ou atribúan ó Goberno do Estado.</p>
<p>Mediante o Real decreto 2166/1994, do 4 de novembro, aprobouse o traspaso á Comunidade Autónoma de Galicia de funcións da Administración do Estado en materia de provisión de medios materiais e económicos para o funcionamento da Administración de xustiza.</p>
<p>A Comisión Mixta prevista na disposición transitoria cuarta do Estatuto de autonomía para Galicia adoptou, na súa sesión do Pleno celebrado o día 21 de decembro de 1995, un acordo polo que se concretan as contías correspondentes a 1995, que se transfiren á Comunidade Autónma de Galicia, destinadas ó investimento en infraestructuras de edificios, sedes de órganos xudiciais. A virtualidade práctica do referido acordo esixe a súa aprobación polo Goberno mediante real decreto.</p>
<p>Na súa virtude, en cumprimento do disposto na disposición transitoria cuarta do Estatuto de autonomía para Galicia, por proposta do Ministerio para as Administracións Públicas, e logo da deliberación do Consello de Ministros na súa reunión do día vinteseis de xaneiro de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>Apróbase o acordo da Comisión Mixta de Transferencias prevista na disposición transitoria cuarta do Estatuto de autonomía para Galicia, sobre a determinación das contías correspondentes a 1995, destinadas ó investimento en infraestructuras de edificios, sedes de órganos xudiciais, adoptado polo</p>
<p>Pleno da dita comisión na súa sesión do día 21 de decembro de 1995, que se transcribe como anexo ó presente real decreto.</p>
<p>Artigo 2º</p>
<p>A oficina orzamentaria do Ministerio de Xustiza e Interior realizará as operacións requiridas para a posta á disposición da Comunidade Autónoma de Galicia das contías aprobadas, de conformidade coa relación anexa do acordo, e terán efectividade a partir do día sinalado no mesmo.</p>
<p>Disposición derradeira única</p>
<p>O presente real decreto será publicado asemade no Boletín Oficial del Estado e no Diario Oficial de Galicia, adquirindo vixencia a partir da súa publicación.</p>
<p>Dado en Madrid, vinteseis de xaneiro de mil novecentos noventa e seis.</p>
<p>Xoán Carlos R.</p>
<p>Juan Lerma Blasco</p>
<p>Ministro para as Administracións Públicas</p>
<p>ANEXO</p>
<p>Rosa Rodríguez Pascual e Alfonso Vaquero Marín, secretarios da Comisión Mixta prevista na disposición transitoria cuarta do Estatuto de autonomía para Galicia.</p>
<p>CERTIFICAN:</p>
<p>Que na sesión plenaria da Comisión Mixta, celebrada o día 21 de decembro de 1995, se adoptou un acordo de traspaso complementario ó aprobado polo Real decreto 2166/1994, do 4 de novembro, sobre traspaso á Comunidade Autónoma de Galicia de funcións da Administración do Estado en materia de provisión de medios materiais e económicos para o funcionamento da Administración de xustiza, nos termos que a seguir se expresan:</p>
<p>A) Normas constitucionais e estatutarias nas que se ampara o traspaso.</p>
<p>De conformidade co artigo 149.1.5º da Constitución, o Estado ten competencia exclusiva en materia de Administración de xustiza</p>
<p>Segundo o artigo 20.un do Estatuto de autonomía para Galicia, en relación á Administración de xustiza, corresponde á Comunidade Autónoma exercer tódalas facultades que as leis orgánicas do poder xudicial e do Consello Xeral do Poder Xudicial recoñezan ou atribúan ó Goberno do Estado.</p>
<p>Así mesmo, o artigo 24.2 do referido Estatuto de autonomía para Galicia establece que corresponde integramente ó Estado, de conformidade coas leis xerais, a organización e o funcionamento do Ministerio Fiscal.</p>
<p>Polo Real decreto 2166/1994, aprobouse o traspaso á Comunidade Autónoma de Galicia de funcións da Administración do Estado en materia de provisión</p>
<p>de medios materiais e económicos para o funcionamento da Administración de xustiza.</p>
<p>Procede agora, para facer efectivas as previsións contidas no acordo complementario ó acordo aprobado polo referido real decreto, concreta-las contías correspondentes a 1995 que se transfiren á Comunidade Autónoma de Galicia, destinadas ó investimento en infraestructuras de edificios, sedes de órganos xudiciais.</p>
<p>B) Valoración das cargas financeiras.</p>
<p>A Administración do Estado transferirá á Comunidade Autónoma de Galicia, para gastos de investimento en infraestructuras de edificios, sedes de órganos xudiciais, por unha soa vez e sen integrarse no custo efectivo dos servicios traspasados, as cantidades que se identifican no anexo a este acordo, con cargo ós créditos orzamentarios situados no Ministerio de Xustiza e Interior.</p>
<p>C) Data de efectividade.</p>
<p>O presente acordo terá efectividade a partir do día 21 de decembro de 1995.</p>
<p>E para que conste, expedímo-la presente certificación en Madrid, 21 de decembro de 1995. Os secretarios da Comisión Mixta, Rosa Rodríguez Pascual e Alfonso Vaquero Marín. Rubricado.</p>
<p>ANEXO</p>
<p>Identificación das cantidades a traspasar á Comunidade Autónoma de Galicia no ano 1995.</p>
<p>Anualidade correspondente a 1995: 100.000.000 de pesetas.</p>
<p>1093</p>

