---
date: '1996-09-06'
id: 99B2
page: 8239
number: 175
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Orde do 27 de agosto de 1996 pola que se crea o premio Elías Valiña ó esforzo
  revitalizador e promocial do Camiño de Santiago.
range: Orde
url: 'https://www.xunta.gal/dog/Publicados/1996/19960906/Anuncio99B2_gl.html'
---
<p>O Camiño de Santiago constitúe o século IX un fenómeno de gran relevancia, non só para Galicia senón para toda Europa.</p>
<p>Esta relevancia e interese que espertou do Camiño ó longo dos séculos fixo necesaria a adopción dunha serie de medidas encamiñadas á súa revitalización e recuperación, actuación que debe complementarse coa creación dun premio que, ó tempo que recoñece o valor dun labor, lle dea beneficio directo á nosa cultura e recompense o esforzo material realizado.</p>
<p>A Consellería de Cultura e Comunicación Social, no marco das súas competencias, co informe favorable do Comité Internacional de Expertos do Camiño de Santiago e o parecer da Federación das Asociacións de Amigos do Camiño de Santiago e outras entidades relacionadas co Camiño, convoca o premio Elías Valiña ó esforzo revitalizador e promocial do Camiño de Santiago co fin de estimula-lo labor de persoas que, coma Elías Valiña, considerado hoxe como un dos maiores revitalizadores do Camiño de Santiago, dedicaron gran parte da súa actividade á recuperación e promoción do Camiño de Santiago, dedicaron gran parte da súa actividade a recuperación e promoción do Camiño de Santiago, levando a cabo tarefas de sinalización, limpeza, enumeración quilométrica, e mesmo fomentando a creación de asociacións de amigos do Camiño que velen pola conservación das respectivas parcelas ó longo da Ruta Xacobea.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Institúese o previo Elías Valiña ó esforzo revitalizador e promocional do Camiño de Santiago co fin de recoñecer e recompensa-los méritos de todas aquelas institucións, asociacións ou entidades culturais que dediquen unha parte significativa da súa actividade á revitalización e promoción do Camiño de Santiago, contribuíndo así ó coñecemento e divulgación do significado histórico, relixioso e cultural da Ruta Xacobea.</p>
<p>Artigo 2º</p>
<p>A convocatoria de cada premio terá carácter anual e realizarase por orde da Consellería de Cultura e Comunicación Social, que determinará a súa contía.</p>
<p>Para a presente anualidade, a contía deste premio será de 1.000.000 de pesetas, con cargo á aplicación orzamentaria 10.01.121A.481.0 dos orzamentos xerais da Comunidade Autónoma de Galicia para 1996.</p>
<p>Artigo 3º</p>
<p>1. Poderán ser candidatos ó premio as institucións, asociacións culturais, padroados ou fundacións que desenvolvan a súa actividade revitalizadora ou promocional tanto dentro como fóra de Galicia.</p>
<p>2. As candidaturas poderán ser presentadas mediante escrito dirixido á Consellería de Cultura e Comunicación Social, edificio administrativo San Caetano, bloque 3. 15771-Santiago de Compostela, antes do 15 de outubro de 1996 e irán acompañadas dunha memoria que exporá a importancia e relevancia que a candidatura proposta tivo e/ou ten no desenvolvemento do labor revitalizador e promocional da Ruta Xacobea.</p>
<p>Tamén poderán presentarse candidaturas mediante proposta razonada con acompañamento de igual memoria dunha ou varias entidades inscritas no Rexistro de Entidades de Promoción do Camiño.</p>
<p>En caso de existir documentación suficiente presentada polas ditas entidades nas dependencias da xerencia de promoción do Camiño, bastará a remisión da solicitude de aceptación da candidatura para ser válida esta.</p>
<p>3. O escrito de presentación da candidatura maila memoria á que fai referencia o parágrafo anterior, ou se é o caso, a proposta razoada ou a solicitude, serán presentadas no rexistro xeral da Consellería de Cultura e Comunicación Social, ou en calquera dos centros previstos no artigo 38.4º da Lei 30/1992, do 26 de novembro, nas condicións establecidas no dito artigo.</p>
<p>Artigo 4º</p>
<p>O premio será outorgado por un xurado presidido polo conselleiro de Cultura e Comunicación Social ou persoa en quen delegue e integrano os seguintes membros:</p>
<p>-O presidente do Comité Internacional de Expertos.</p>
<p>-O presidente de cada unha das entidades inscritas no Rexistro de Entidades de Promoción do Camiño de Santiago.</p>
<p>As decisións do xurado, mesmo as que se adopten sobre calquera incidente, serán inapelables, e daranse a coñecer mediante publicación no DOG e por comunicación directa ó galardoado.</p>
<p>Artigo 5º</p>
<p>O premio poderá ser outorgado de xeito individual ou compartido ou declararase deserto e entregarase en acto público.</p>
<p>A institución ou asociación premiada recibirá un trofeo e o importe do premio que lle será aboado mediante talón nominativo por valor da súa contía total. No caso de que o premio sexa compartido, repartirase entre os galardoados pola contía correspondente.</p>
<p>Artigo 6º</p>
<p>A documentación da candidatura premiada ó abeiro desta convocatoria quedará en poder, para o seu axeitado arquivo, da Consellería de Cultura e Comunicación Social, reservándoselle a esta o dereito de divulgación da dita documentación por calquera medio de reproducción.</p>
<p>A documentación das restantes candidaturas seralles devolta ós interesados en caso de que estes o soliciten expresamente.</p>
<p>Disposición derradeira</p>
<p>A presente orde entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, 27 de agosto de 1996.</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>5410</p>

