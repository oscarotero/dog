---
date: '1996-03-20'
id: EF1A
page: 2
number: 57
agency: CONCELLO DE LARACHA
section: VI. ANUNCIOS
title: >-
  Bases para o concurso dunha praza de cabo da policía municipal por promoción
  interna.
range: Bases
url: 'https://www.xunta.gal/dog/Publicados/1996/19960320/AnuncioEF1A_gl.html'
---
<p>Primeira.-Obxecto da convocatoria.</p>
<p>O obxecto desta convocatoria é a provisión, polo procedemento de concurso por promoción interna, dunha praza de cabo desta corporación, encadrada na escala de Administración especial, subescala de policía local, cos haberes básicos correspondentes</p>
<p>ó grupo D e demais retribucións complementarias outorgadas pola corporación e con idade de xubilación ós sesenta e cinco anos. O tribunal responsable da selección non poderá aprobar un número superior de aspirantes ó da praza convocada.</p>
<p>Segunda.-Condicións dos aspirantes.</p>
<p>De conformidade co disposto no artigo 25.5º da Lei 3/1992, do 23 de marzo, de coordinación das policías locais, poderán concorre-los funcionarios de emprego inmediatamente inferiores e que prestasen dous anos de servicio no posto de garda neste concello.</p>
<p>Terceira.-Instancias.</p>
<p>As instancias nas que se solicite participar no concurso, nas que os aspirantes deberán manifestar que reúnen as condicións esixidas na base segunda, virán acompañadas dos xustificantes dos méritos alegados e especificados na base sétima, e dirixiranse ó alcalde-presidente da corporación e presentaranse no rexistro xeral de entrada deste concello os días laborables de 9 a 14 horas no prazo de vinte días naturais, contados a partir da publicación no Boletín Oficial del Estado. Tamén se poderán presentar na forma que determina o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Cuarta.-Admisión.</p>
<p>Rematado o prazo de presentación de instancias, o presidente da corporación dictará resolución no prazo máximo dun mes pola que declarará aprobada a lista de admitidos e excluídos, que se publicará no BOP e no taboleiro de edictos da casa do concello, na que se indicará apelidos, nome e número do DNI, e indicando as causas de exclusión e concedendo un prazo de dez días para reparación e mellora da solicitude, a teor do establecido no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinta.-Tribunal cualificador.</p>
<p>O tribunal cualificador estará composto da seguinte maneira:</p>
<p>-Presidente: o da corporación ou membro dela en quen delegue.</p>
<p>-Vocais: un representante da Xunta de Galicia designado pola consellería competente a proposta da Academia Galega de Seguridade, de entre profesionais da policía local de Galicia.</p>
<p>Un funcionario de carreira designado pola presidente da corporación.</p>
<p>Un representante dos sindicatos máis representativos neste concello.</p>
<p>-Secretario: o da corporación ou persoa en quen delegue ou que o substitúa.</p>
<p>As persoas nas que concorra algunha das circunstancias sinaladas no artigo 28.2º da Lei 30/1992,</p>
<p>do 26 de novembro, de réxime xurídico das administracións públicas e do procedemento administrativo común, absteranse de formar parte do tribunal e comunicaranllo á alcaldía. Poderán ser obxecto de recusación polos interesados en calquera momento do procedemento selectivo ó amparo da mencionada lei. Seralle de aplicación ó tribunal cualificador o disposto para os órganos colexiados no capítulo 11, do título 11, da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>As indemnizacións por asistencia como membro do tribunal efectuaranse conforme a normativa vixente e a contía que se percibirá será en relación coa categoría cuarta.</p>
<p>Sexta.-Comezo e desenvolvemento do concurso.</p>
<p>A resolución do concurso non poderá exceder dun mes desde a súa publicación no BOP. Cunha antelación de polo menos quince días publicaranse no BOP e mais no taboleiro de edictos da casa do concello a relación definitiva de aspirantes, a composición do tribunal e o lugar, día e hora en que se procederá a efectua-la cualificación dos méritos.</p>
<p>Sétima.-Méritos que se valorarán.</p>
<p>A) Titulacións.</p>
<p>-Título de bacharelato superior ou equivalente: 1 punto.</p>
<p>-Título de diplomado: 2 puntos.</p>
<p>-Título de licenciado: 3 puntos.</p>
<p>Só se valorará, se se presentaron varios, o maior dos achegados.</p>
<p>B) Servicios prestados</p>
<p>Na propia corporación: 0,25 puntos por ano.</p>
<p>-Noutra administración: 0,20 puntos por ano.</p>
<p>C) Cursos.</p>
<p>-Cursos de formación básica impartidos pola Academia Galega de Seguridade ou outros organismos: 3 puntos por curso</p>
<p>-Cursos de especialidade impartidos pola Academia Galega de Seguridade: 1 punto por curso.</p>
<p>-Cursos de especialidade impartidos por outros organismos: 1 punto por curso.</p>
<p>-Xornadas profesionais: 0,5 puntos por xornada.</p>
<p>-Cursos que, sen seren estrictamente profesionais, teñan relación coa profesión (200 horas): 1 punto por curso.</p>
<p>-Cursos que, sen seren estrictamente profesionais, teñan relación coa profesión (menos de 200 horas): 0,20 puntos por curso.</p>
<p>D) Valoracións discrecionais.</p>
<p>-Distincións, mencións ou condecoracións: 1 punto/unidade.</p>
<p>-Informe favorable da alcaldía: 0,75 puntos</p>
<p>Oitava.-Cualificación de méritos.</p>
<p>O tribunal cualificará os concursantes en función dos méritos alegados e xustificados por eles e formará puntuación en función das puntuacións totais obtidas por cada concursante. Os méritos non xustificados non serán valorados. O resultado farase público o mesmo día en que se acorde e será exposto no taboleiro de edictos da casa do concello.</p>
<p>Novena.-Nomeamento e toma de posesión.</p>
<p>O alcalde, de acordo coa proposta, procederá a nomear funcionario en prácticas o concursante aprobado, o cal deberá tomar posesión con tal carácter no prazo de trinta días contados a partir do seguinte a aquel en que lle sexa notificado o nomeamento, debendo previamente prestar xuramento ou promesa, de conformidade co establecido no Real decreto 707/1909, do 5 de abril. O concursante que sea nomeado funcionario en prácticas deberá seguir un curso de formación teórico-práctica na Academia Galega de Seguridade. O concursante que non supere o curso de formación poderá incorporarse ó inmediato posterior e de non superalo non poderá ser nomeado cabo da policía local.</p>
<p>Décima.-Incidencias.</p>
<p>O tribunal queda autorizado para resolve-las dúbidas que se presenten e toma-los acordos necesarios para a boa orde do concurso en todo o non previsto nestas bases.</p>
<p>Undécima.-Impugnación.</p>
<p>Estas bases, a súa convocatoria e cantos actos administrativos deriven dela e da actuación do tribunal poderán ser impugnados polos interesados nos casos e na forma establecida na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Duodécima.-Dereito supletorio.</p>
<p>No non previsto nestas bases ou naquilo que as contradiga serán de aplicación a Lei 7/1985, do 2 de abril; o Real decreto lexislativo 781/1986; a Lei 30/1984, do 2 de agosto; a Lei 3/1992, do 23 de marzo, de coordinación de policías locais, e o Decreto 121/1995, do 20 de abril, polo que se aproban criterios básicos de selección, formación, promoción e mobilidade dos membros das policías locais (Diario Oficial de Galicia nº 59, do 26 de marzo de 1992 e nº 89, do 10 de maio de 1995).</p>
<p>As bases que anteceden foron aprobadas polo Pleno na sesión do día 5 de febreiro de 1996.</p>
<p>Jesús Rama Becerra</p>
<p>Alcalde</p>
<p>1496</p>

