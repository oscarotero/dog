---
date: '1996-09-27'
id: A37A
page: 8
number: 190
agency: 'CONSELLERÍA DE AGRICULTURA, GANDERÍA E MONTES'
section: VI. ANUNCIOS
title: >-
  Resolución do 1 de xullo de 1996, do Xurado Provincial de Montes Veciñais en
  Man Común da Coruña, pola que se resolve o expediente número 306 que afecta ó
  monte O Son, do lugar do Son, parroquia de Cee (concello de Cee).
range: Resolución
url: 'https://www.xunta.gal/dog/Publicados/1996/19960927/AnuncioA37A_gl.html'
---
<p>Para os efectos previstos no artigo 28 do regulamento de aplicación da Lei 13/1989, de montes veciñais en man común, e de conformidade co disposto no artigo 60.1º da Lei 30/1992, de réxime xurídico das administracións públicas e do procedemento administrativo común, faise público que o Xurado Provincial de Montes Veciñais en Man Común da Coruña, en sesión celebrada o 1 de xullo de 1996, adoptou o seguinte acordo:</p>
<p>Reunido na data 1 de xullo de 1996 o Xurado</p>
<p>Provincial de Montes Veciñais en Man Común da Coruña, baixo a presidencia do delegado da Consellería de Agricultura, Gandería e Montes, Rogelio Aramburu Núñez, coa asistencia do vicepresidente Ángel Barallo Sánchez, maxistrado da Audiencia Provincial da Coruña, os vocais, Federico Sánchez Rodríguez, xefe do Servicio de Montes e I.F., Ramón Olano Calleja, letrado do Gabinete Xurídico Territorial da Xunta de Galicia, Juan Ramón Beneyto Bellas, representante do Colexio de Avogados da Coruña e do secretario Manuel Puente Araújo, letrado da citada delegación. O vocal José Manuel Caramés Franco, representante das comunidades veciñais de montes en man común xustificou a súa ausencia por motivos laborais. Reunidos nesta data para estudiar e resolve-lo</p>
<p>Expediente nº 306.</p>
<p>Monte: O Son.</p>
<p>Lugar: O Son.</p>
<p>Parroquia: Cee.</p>
<p>Concello: Cee.</p>
<p>Resultando que diversos veciños do lugar do Son, parroquia de Cee, concello de Cee, solicitaron con data 15-1-1993 deste xurado, a declaración como veciñal do expresado lugar, do monte arriba citado e que ten as seguintes características:</p>
<p>Superficie: 29,18 ha.</p>
<p>Lindeiros: coincide coa parcela 546, polígonos 16 e 19 do catastro de rústica. Dentro da mesma compréndese o monte San Andrés, dunha superficie de 11,52 ha, e excluído da presente cualificación.</p>
<p>Norte: Hrdos. de Celestino Canosa.</p>
<p>Leste: Camiño de Toba ó Son, J. Bouzas, camiño</p>
<p>público, Hrdos. de María Trillo, de novo camiño público e camiño de Toba ó Son, José Caeiro e outro, S. Roget, Humberto Creus e camiño.</p>
<p>Sur: Alejandro Domínguez e outros, camiño real que o separa do termo do concello de Corcubión.</p>
<p>Oeste: M. Castro, J. Yermo e outros.</p>
<p>Resultando que á vista de tal solicitude, o xurado, na súa reunión de 18-5-1993, acordou inicia-lo oportuno expediente nomeándose como instructor del a Juán Ramón Beneyto Bellas, quen aceptou expresamente o dito cargo. Procedeuse á correspondente tramitación, librándose mandamento para a anotación preventiva no Rexistro da Propiedade de Corcubión, oíndose a tódalas persoas, organismos e corporacións interesadas, expedíndose mandamentos para tal fin dirixidos ó alcalde presidente do Concello de Cee, ó xefe do Servicio de Montes e I.F. e publicándose edictos no DOG (nº 121, do 26-6-1995), taboleiro de anuncios do concello e lugares de costume.</p>
<p>Resultando que os veciños do Son fundamentan a súa petición perante o Xurado Provincial de Montes Veciñais en Man Común no aproveitamento desde tempos remotos de leñas, madeiras, esquilmos e pastos no citado monte, sen adscrición de cotas. Presentan acta de comparecencia ante notario na que os máis vellos do lugar manifestan tal condición.</p>
<p>Así mesmo, o Concello de Cee informa sobre o monte, certificando a súa condición de veciñal en man común.</p>
<p>Resultando que ante o presente expediente formulou alegación o Concello de Corcubión, o cal considera que parte do monte solicitado polos veciños do Son é en realidade o monte San Andrés, aproveitado noutros tempos polos veciños de Corcubión, incluído nos límites do concello de Corcubión e actualmente consorciado co Servicio de Montes da Consellería de Agricultura, Gandería e Montes. Está incluído no inventario de bens do concello de Corcubión como ben de propios, e inscrito como tal no Rexistro da Propiedade.</p>
<p>Resultando que na tramitación das presentes actuacións se cumpriron as formalidades legais e regulamentarias, eisixidas principalmente pola Lei 13/1989, do 10 de outubro, de montes veciñais en man común, e o seu regulamento de aplicación aprobado polo Decreto 260/1992, do 4 de setembro, ambos da Comunidade Autónoma de Galicia, Lei de procedemento administrativo e demais disposicións aplicables ó caso.</p>
<p>Celebrada sesión no día de hoxe, á que se citaron en legal forma tódolos interesados no expediente, compareceron o alcalde de Corcubión e os veciños do Son promotores da cualificación, ratificándose nas súas alegacións. Ámbalas partes comprometéronse a respecta-los posibles acordos preexistentes en relación ó deslinde entre os montes do Son e</p>
<p>San Andrés, recollidos, ó parecer, nunha acta ante notario do Concello de Corcubión. Os ditos acordos teranse en conta para a aprobación dunha acta de apeo.</p>
<p>Vistos os preceptos das disposicións citadas e demais de xeral aplicación.</p>
<p>Considerando que o Xurado Provincial de Montes Veciñais en Man Común da Coruña ten xurisdicción e competencia para coñecer do presente expediente en virtude do disposto nos artigos 9 e 10 da Lei da Comunidade Autónoma de Galicia 13/1989, de 10 de outubro, de montes veciñais en man común.</p>
<p>Considerando que en conformidade co contido do Art. 11 da citada lei e 19 do regulamento, aprobado polo Decreto 260/1992, do 4 de setembro, os veciños do Son, parroquia de Cee, concello de Cee, son parte lexítima para solicita-la iniciación do presente expediente de calificación.</p>
<p>Considerando que en relación á alegación presentada polo Concello de Corcubión, unha vez recoñecido o terreo por técnicos do Servicio de Montes e obtida a oportuna información do Servicio Xeográfico, comprobouse que o monte San Andrés está incluído no monte O Son solicitado como veciñal polos veciños do lugar do Son e situado polo tanto fóra dos límites do concello de Corcubión, estando suficientemente probados os aproveitamentos que vén facendo o Concello de Corcubión no citado monte, habendo constancia documental do que alega no resultando cuarto desta resolución en canto á propiedade e pacífica posesión del.</p>
<p>Considerando que o monte debe reuni-las seguintes características:</p>
<p>1. Pertenza a agrupacións de veciños na súa calidade de grupos sociais, non como entidades administrativas.</p>
<p>2. Que se aproveite consuetudinariamente en réxime de comunidade, sen asignación de cotas polos membros de cada agrupación na súa condición de veciños comuneiros.</p>
<p>3. Que os veciños comuneiros residan habitualmente con casa aberta dentro da área xeográfica sobre a que se asenta o grupo social que tradicionalmente aproveitou o monte (Art. 1, 2 e 3 da Lei 13/1989 e 1, 2 e 3 do Regulamento do 4 de setembro de 1992).</p>
<p>Considerando que das actuacións que constan no expediente, e en especial da comprobación do que se expresa no terceiro resultando, se deduce de forma indiscutible que no presente caso nos encontramos cun monte pertencente á comunidade veciñal do lugar do Son, parroquia de Cee, no que se cumpren os aludidos requisitos.</p>
<p>Por iso, este xurado á vista dos antecedentes e fundamentos de dereito expostos, nesta data,</p>
<p>Acorda cualificar como monte veciñal en man común da comunidade veciñal do lugar do Son,</p>
<p>parroquia de Cee, concello de Cee, o denominado monte O Son, cos lindeiros, superficie e características que figuran no primeiro resultando, se ben se procede á exclusión do perímetro do denominado monte San Andrés, reivindicado na súa propiedade polo Concello de Corcubión, procedéndose ó seu apeo, do que se levantará a correspondente acta. Así mesmo, acórdase excluí-lo declarado do inventario de bens do concello e do catálogo dos de utilidade pública, se neles estivera inscrito, incluíndolo no Rexistro de Montes Veciñais en Man Común que figura na Delegación de Agricultura, Gandería e Montes da Coruña.</p>
<p>Contra a presente resolución poderase interpoñer recurso contencioso-administrativo no prazo de dous meses perante o Tribunal Superior de Xustiza de Galicia, contados a partir do día seguinte ó de publicación da presente resolución no Diario Oficial de Galicia, segundo a ata agora vixente Lei de procedemento administrativo.</p>
<p>A Coruña, 1 de xullo de 1996.</p>
<p>Visto e prace</p>
<p>Rogelio Aramburu Núñez</p>
<p>Presidente do Xurado Provincial de Montes Veciñais en Man Común da Coruña</p>
<p>Manuel Puente Araújo</p>
<p>Secretario do Xurado Provincial de Montes Veciñais en Man Común da Coruña</p>
<p>9606660</p>

