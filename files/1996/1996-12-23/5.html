---
date: '1996-12-23'
id: CB1A
page: 11
number: 249
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 19 de decembro de 1996 pola que se dictan normas para garanti-los
  servicios esenciais referentes á folga convocada referente ós médicos e
  ATS-DUE interinos das provincias de Ourense e A Coruña dependentes da Atención
  Primaria do Servicio Galego de Saúde, para os días 23, 26 e 30 de decembro de
  1996 e 2, 7, 9, 13 e 16 de xaneiro de 1997.
range: Orde
url: 'https://www.xunta.gal/dog/Publicados/1996/19961223/AnuncioCB1A_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde, e diante cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga que afecta ós médicos e ATS-DUE interinos das provincias de Ourense e A Coruña dependentes da Atención Primaria do Sergas, que se levará a efecto os días 23, 26 e 30 de decembro de 1996 e 2,7,9, 13 e 16 de xaneiro de 1997, previa audiencia ó comité de folga,</p>
<p>DISPÓN:</p>
<p>Artigo 1º</p>
<p>A folga convocada que se levará a efecto os días 23, 26 e 30 de decembro de 1996 e 2,7,9, 13 e 16 de xaneiro de 1997, desde as 00.01 ás 24 horas de cada un dos días sinalados, que afecta ós médicos e ATS-DUE interinos dependentes da Atención Primaria do Sergas que prestan os seus servicios nas provincias de Ourense e A Coruña, enténdese condicionada ó mantemento dos servicios mínimos necesarios en adecuada correspondencia cos criterios rectores que se explicitan neste artigo.</p>
<p>Os servicios mínimos que se fixan resultan totalmente imprescindibles para mante-la adecuada cobertura dos servicios dos centros sanitarios, en evitación de que se produzan graves prexuízos ós usuarios.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga coa atención ós usuarios que, baixo ningún concepto, poden quedar desasistidos, polas características do servicio dispensado.</p>
<p>E por iso, mantéñense os servicios mínimos necesarios para garanti-la asistencia imprescindible e urxente ós usuarios, que non pode aprazarse sen consecuencias negativas para a saúde.</p>
<p>Entrando na análise pormenorizada dos servicios mínimos, establécense os criterios rectores de determinación deles que se explicitan do seguinte xeito:</p>
<p>Atención primaria.</p>
<p>* Persoal facultativo:</p>
<p>I. Cobertura do 100% da actividade urxente.</p>
<p>II. Con carácter xeral, un facultativo xeneralista, pediatra ou odontólogo en cada centro de traballo.</p>
<p>Do dito criterio xeral quedará exceptuada a determinación dos servicios mínimos daqueles centros nos que o número de interinos convocados á folga exceda de 4 efectivos na mesma categoría. Neste caso, se designarán como servicios mínimos dous efectivos por quenda.</p>
<p>* Persoal sanitario non facultativo:</p>
<p>I. Cobertura do 100% da actividade urxente.</p>
<p>Polas circunstancias e necesidades sanitarias actuais, considérase tamén actividade urxente, toda a relacionada coa campaña de vacinación da meninxite.</p>
<p>II. Con carácter xeral, un ATS/DUE en cada centro de traballo.</p>
<p>Do dito criterio xeral quedará exceptuada a determinación dos servicios mínimos daqueles centros nos que o número de interinos convocados á folga exceda de 4 efectivos na mesma categoría. Neste caso, designaranse como servicios mínimos dous efectivos por quenda.</p>
<p>Con tales premisas, polos directores xerentes dos centros sanitarios afectados se determinarán, en relación ó persoal deles dependente, o número concreto de servicios mínimos do persoal afectado pola folga, por grupos profesionais, e centros de traballo.</p>
<p>Artigo 2º</p>
<p>A designación nominal, con carácter rotatorio, do persoal que deberá cubri-los distintos servicios será determinada tamén polo director-xerente, e procederase a súa publicación nos taboleiros de anuncios de tódolos centros de traballo.</p>
<p>Artigo 3º</p>
<p>Os prazos e alteracións no traballo por parte do persoal necesario para o mantemento dos servicios mínimos serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo de 1977).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos centros sanitarios.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 19 de decembro de 1996.</p>
<p>José Mª. Hernández Cochón</p>
<p>Conselleiro de Sanidade e Servicios Sociais</p>
<p>96-9341</p>

