---
date: '1996-05-29'
id: 6BFA
page: 5
number: 105
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Decreto 199/1996, do 2 de maio, polo que se prorroga o prazo de vixencia do
  Decreto 142/1992, do 5 de xuño, sobre subvencións a fondo perdido para
  rehabilitación de vivendas familiares no medio rural de Galicia.
range: Decreto
url: 'https://www.xunta.gal/dog/Publicados/1996/19960529/Anuncio6BFA_gl.html'
---
<p>O Decreto 142/1992, do 5 de xuño, articulaba as axudas autonómicas para a rehabilitación da vivenda rural adaptándoas ó marco das actuacións protexibles do Real decreto 1932/1991, como unha liña máis de axuda entre as previstas para a vivenda con carácter permanente ata o ano 1995.</p>
<p>Así o artigo 2º do devandito decreto autonómico estendía a vixencia de aplicación das súas disposicións ás actuacións que se aprobase ata o 31 de decembro de 1995.</p>
<p>A necesidade e xeral aceptación destas axudas fan oportuno prorroga-la súa vixencia por un período semellante de catro anos, o que permite ademais unha coordinación co novo marco 1996-1999 de financiamento de actuacións protexibles en materia de vivenda e solo establecido polo Real decreto 2190/1995, do 28 de decembro.</p>
<p>Faise necesario así mesmo actualiza-lo réxime de incompatibilidades en relación coa nova normativa estatal e autonómica.</p>
<p>En virtude do anterior, por proposta do conselleiro de Política Territorial, Obras Públicas e Vivenda, e logo de deliberación do Consello da Xunta de Galicia na súa reunión do día dous de maio de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>1.-As disposicións do Decreto 142/1992, do 5 de xuño, sobre subvencións a fondo perdido para a rehabilitación de vivendas familiares no medio rural de Galicia continuarán vixentes e serán de aplicación ás solicitudes que se presenten ata o 31 de decembro de 1999.</p>
<p>2.-O prazo de presentación de solicitudes determinarase por orde da Consellería de Política Territorial Obras Públicas e Vivenda que será publicada no Diario Oficial de Galicia.</p>
<p>Artigo 2º</p>
<p>Os beneficios establecidos na presente disposición son incompatibles con calquera outra axuda con cargo ós orzamentos do Instituto Galego de Vivenda e Solo para as mesmas actuacións.</p>
<p>Non se poderán acoller ós beneficios do presente decreto as persoas ás que, nos catro exercicios inme</p>
<p>diatamente anteriores ó da solicitude, lles foron concedidas axudas ó abeiro da normativa autonómica nesta materia ou dos reais decretos 1932/1991, do 20 de decembro, 726/1993, do 14 de maio, e 2190/1995, do 28 de decembro, en materia de rehabilitación.</p>
<p>Así mesmo estas axudas non son compatibles coas axudas autonómicas para a reconstrucción de vivendas unifamiliares no medio rural e para a infravivenda rural.</p>
<p>Disposición derrogatoria</p>
<p>Quedan derrogadas as disposicións de igual ou inferior categoría que contradigan o disposto na presente norma.</p>
<p>Disposición derradeira</p>
<p>O presente decreto ten efectos desde o 1 de xaneiro de 1996.</p>
<p>Santiago de Compostela, dous de maio de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>
<p>9603830</p>

