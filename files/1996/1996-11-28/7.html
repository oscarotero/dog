---
date: '1996-11-28'
id: BF26
page: 10
number: 233
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 15 de novembro de 1996 pola que se establece o réxime de subvencións
  ás organizacións profesionais do sector agrario.
range: Orde
url: 'https://www.xunta.gal/dog/Publicados/1996/19961128/AnuncioBF26_gl.html'
---
<p>O Decreto 195/1994, do 16 de xuño, establece o réxime de axudas ás organizacións profesionais do sector agrario fixando as regras xerais de procedemento e os criterios básicos ós que se debe suxeita-la concesión de axudas ás ditas organiza</p>
<p>cións profesionais. Nel habilítase a Consellería de Agricultura, Gandería e Montes para que a desenvolva tanto en materia de subvencións, como no relativo á subscrición de convenios de colaboración.</p>
<p>En consecuencia, e de conformidade co disposto no artigo 30.1.3º do Estatuto de autonomía de Galicia e no uso das competencias que me confire a Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>A presente orde ten por obxecto regula-las subvencións ás organizacións profesionais do sector agrario pola realización de actividades de representación e de formación dos seus asociados e dos agricultores galegos en xeral.</p>
<p>Artigo 2º.-Beneficiarios.</p>
<p>Poderán beneficiarse das axudas establecidas na presente orde as organizacións profesionais vinculadas co sector agrario e as organizacións representativas das cooperativas agrarias, legalmente establecidas e das que o obxecto social inclúa a representación profesional dos seus asociados.</p>
<p>Para a concesión destas axudas atribuirase carácter preferente a aquelas entidades que teñan carácter xeral.</p>
<p>Artigo 3º.-Avaliación das solicitudes e dos seus importes.</p>
<p>1. A concesión das subvencións farase depender da natureza e alcance das accións realizadas, de acordo cos obxectivos descritos no artigo 1º desta orde.</p>
<p>Na súa avaliación terase en conta, como criterio preferente, o grao de implantación daquelas organizacións no sector agrario galego. Outros criterios que se apreciarán son os que fan referencia ó grao de dependencia económico que teñen estas organizacións respecto das axudas públicas para o desenvolvemento das súas actividades, o interese e calidade das actuacións realizadas, a experiencia na realización das actividades mesmas e os medios utilizados en cada caso.</p>
<p>2. Para tal efecto, as entidades peticionarias deberán acreditar, se é o caso, mediante certificación expedida polo seu presidente, os seguintes extremos:</p>
<p>a) Número de socios.</p>
<p>b) Número e localización de oficinas abertas, horario de atención ó público, servicios que prestan.</p>
<p>c) Subsectores agrarios nos que se atopa implantada e a entidade da dita presencia.</p>
<p>d) Número de traballadores, con especificación das tarefas que realizan e duración do seu contrato. A este respecto xuntarase fotocopia compulsada dos contratos de traballo e copia auténtica dos documentos de cotización á Seguridade Social do último ano.</p>
<p>e) Orzamentos de gastos anual da entidade, ó que se xuntará certificación do acordo de liquidación do orzamento do ano anterior. Se pertencen a unha organización de ámbito estatal, deberá facerse especificación da contía da súa aportación.</p>
<p>f) Subvencións recibidas no último ano, por tódolos conceptos, procedentes das administracións públicas.</p>
<p>3. Así mesmo acreditarán mediante certificacións expedidas polos organismos públicos competentes os requisitos esixidos pola Lei 11/1992, do 7 de outubro, de réxime financeiro e presupostario de Galicia.</p>
<p>Artigo 4º.-Actividades subvencionables.</p>
<p>Serán obxecto de subvencións as seguintes actividades:</p>
<p>a) Representación perante as institucións autonómicas.</p>
<p>b) Participación nas comisións, mesas de traballo ou calquera órgano colexiado, que, para a defensa dos dereitos dos seus representados, constituíra a Administración autonómica.</p>
<p>c) Formación dos asociados e das súas familias, así como dos xerentes das cooperativas agrarias.</p>
<p>d) Impulso do asociacionismo agrario.</p>
<p>Artigo 5º.-Subscrición de convenios de colaboración.</p>
<p>A Consellería de Agricultura, Gandería e Montes, de conformidade co disposto na normativa orzamentaria, poderá subscribir convenios de colaboración coas organizacións citadas para a realización de actividades específicas que se consideren de elevado interese. Os convenios de colaboración rexeranse polas súas disposicións específicas.</p>
<p>Artigo 6º.-Presentación de solicitudes.</p>
<p>As solicitudes de subvención deberán presentarse no prazo dun mes, contado a partir do día seguinte ó da publicación da presente orde no Diario Oficial de Galicia.</p>
<p>As solicitudes presentaranse mediante instancia, dirixida ó conselleiro de Agricultura, Gandería e Montes, segundo o modelo que se xunta, no rexistros dos servicios centrais e periféricos da consellería ou por calquera dos medios e perante os rexistros que se especifican no artigo 38 na vixente Lei réxime xurídico das administracións públicas e do procedemento administrativo común.</p>
<p>Ás solicitudes xuntaranse os documentos que acrediten en cada caso as circunstancias descritas no artigo 3º da presente orde.</p>
<p>Artigo 7º.-Resolución.</p>
<p>A Consellería de Agricultura, Gandería e Montes, resolverá no prazo dun mes, contado a partir da</p>
<p>data de finalización do prazo de presentación de solicitudes, a concesión das subvencións previstas na presente orde.</p>
<p>Na falta de resolución expresa, deberá entenderse desestimada a solicitude de subvención.</p>
<p>Artigo 8º.-Xustificación do destino das axudas.</p>
<p>As entidades beneficiarias desta axudas poderán percibir pagamentos parciais dos gastos realizados a medida que os vaia xustificando, ata un máximo do 80% do importe total da subvención que lle fora concedida. As subvencións ás que se refire esta orde son incompatibles con calquera outra que se aplicara á mesma actividade.</p>
<p>O pagamento das citadas axudas, tanto no relativo ós pagamentos parciais como o definitivo, farase efectivo contra a presentación dunha memoria da asociación na que se concretan as actividades desenvolvidas, acompañada dunha certificación do servicio competente na que se acredita seren certos os datos manifestados pola asociación.</p>
<p>Disposición adicional</p>
<p>Primeira.-As subvencións e os convenios de colaboración contidos na presente orde aboaranse con cargo á partida orzamentaria 09.01.611A.480 «Axudas a organizacións profesionais agrarias» dos orzamentos xerais da Comunidade Autónoma de Galicia para 1997, cunha dotación de 49.000.000 de pesetas (corenta e nove millóns de pesetas). Para os convenios de colaboración reservarase un 20% da dotación orzamentaria citada.</p>
<p>Segunda.-Mentres non se produza a aprobación e conseguinte publicación dos orzamentos xerais da Comunidade Autónoma de Galicia para 1997, as solicitudes que se orixinen como consecuencia da publicación da orde de subvención serán tramitadas de conformidade e cos efectos contidos na orde da Consellería de Economía e Facenda do 2 de xuño de 1986 (DOG nº 18, do 19-6-1986), modificada pola Orde do 18 de ouctubro de 1991 (DOG nº 229, do 26-11).</p>
<p>A dotación orzamentaria está contida no proxecto dos orzamentos para 1997.</p>
<p>Disposicións derradeiras</p>
<p>Primeira.-Facúltase o secretario xeral da Consellería de Agricultura, Gandería e Montes para que dicte as normas e instruccións precisas para a execución da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de novembro de 1996.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>8701</p>

