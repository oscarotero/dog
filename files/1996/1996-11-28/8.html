---
date: '1996-11-28'
id: BF2A
page: 10
number: 233
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 415/1996, do 21 de novembro, polo que se aproba a segregación de parte
  do termo municipal de Vilanova de Arousa (provincia de Pontevedra), para a
  posterior constitución dun concello novo e independente, chamado A Illa de
  Arousa.
range: Decreto
url: 'https://www.xunta.gal/dog/Publicados/1996/19961128/AnuncioBF2A_gl.html'
---
<p>Pola maioría dos veciños residentes na parroquia de San Xulián de Arousa, pertencente ó municipio de Vilanova de Arousa, iniciouse expediente relativo á alteración do seu termo municipal, consistente na segregación de parte do seu territorio para constituír un concello novo e independente, que se chamaría A Illa de Arousa, na provincia de Pontevedra.</p>
<p>Para o efecto de xustifica-la súa petición de segregación, aducíronse razóns históricas, sociolóxicas e económicas, alegándose, ademais, que contan con poboación e recursos suficientes para constituír un concello independente, non quedando minguada a solvencia do concello matriz.</p>
<p>O expediente foi tramitado conforme os principios contidos no artigo 13 da Lei 7/1985, do 2 de abril, reguladora das bases do réxime local; 2 ó 9 do R.d.l. 781/1986, do 18 de abril, polo que se aproba o texto refundido das disposicións legais vixentes en materia de réxime local; e 2 ó 17 do R.d. 1690/1986, do 11 de xullo, polo que se aproba o regulamento de poboación e demarcación territorial das entidades locais.</p>
<p>Así, no que respecta ó procedemento, constituíuse a correspondente comisión promotora que levou a cabo o seu cometido de integrar debidamente o expediente, xuntando nel toda a documentación requirida, e elevándoo, posteriormente, ó Concello de Vilanova de Arousa que o someteu a información pública polo prazo de trinta días. O Pleno do devandito concello adoptou acordo favorable á segregación en sesión plenaria celebrada o 25 de xaneiro de 1995, no sentido de remiti-lo expediente á Consellería de Xustiza, Interior e Relacións Laborais por se-la competente en materia de réxime local, conforme o Decreto 13/1994, do 20 de xaneiro, polo que se establece a estructura orgánica da citada consellería.</p>
<p>A Deputación Provincial de Pontevedra emitiu, por acordo maioritario, informe favorable á segregación, e o Consello de Estado a deu o seu dictame favorable.</p>
<p>Polo que se refire ó fondo do asunto o expediente cumpre os requisitos que a Lei 7/1985 e demais disposicións concordantes esixen para a creación de novos municipios, así:</p>
<p>a) A alteración do termo municipal non afecta os límites da provincia de Pontevedra.</p>
<p>b) A segregación realízase sobre a base de núcleos de poboación territorialmente diferenciados, dado que a parroquia que se vai segregar é unha illa,</p>
<p>que una o núcleo de poboación que se pretende segregar do municipio matriz.</p>
<p>c) Os novos municipios contarán con recursos suficientes para o cumprimento dos seus fins.</p>
<p>d) A calidade dos servicios que se veñen prestando no territorio que pretende a súa constitución en concello independente non se verá afectada por isto e ademais o municipio orixinario non quedará privado desa mesma calidade.</p>
<p>O artigo 27.2º do Estatuto de autonomía de Galicia, atribúelle á Comunidade Autónoma a competencia exclusiva en materia de alteracións dos termos comprendidos dentro do seu territorio. Tales facultades correspóndenlle ó Consello da Xunta de Galicia, como órgano colexiado de goberno da Comunidade Autónoma, de conformidade co disposto na Lei 1/1983, do 22 de febreiro, reguladora da Xunta e do seu presidente, e demais disposicións de aplicación.</p>
<p>Na súa virtude, á vista do dictame do Consello de Estado e por proposta do conselleiro de Xustiza, Interior e Relacións laborais, logo de deliberación do Consello da Xunta de Galicia na súa reunión do día vinteún de novembro de mil novecentos noventa e seis,</p>
<p>DISPOÑO:</p>
<p>Artigo 1º.</p>
<p>Apróbase a segregación de parte do termo municipal de Vilanova de Arousa, comprendida pola actual parroquia de San Xulián de Arousa, para a ulterior constitución dun concello novo e independente, que se chamará A Illa de Arousa e terá a capitalidade neste núcleo de poboación.</p>
<p>Artigo 2º.</p>
<p>O territorio do novo municipio que se constitúe é o que corresponde, na actualidade , á parroquia de San Xulián de Arousa, que coincide coa superficie da Illa de Arousa.</p>
<p>Artigo 3º.</p>
<p>A poboación do novo municipio que se constitúe será a determinada polos habitantes na parroquia de San Xulián de Arousa, e segundo certificacións expedidas polo secretario xeral do Concello de Vilanova de Arousa con data 3 de outubro de 1996, a dita parroquia conta con catro mil setecentos noventa e nove (4.799) habitantes, e tres mil setecentos (3.700) electores.</p>
<p>Artigo 4º.</p>
<p>O novo concello será rexido e administrado, ata as vindeiras eleccións municipais por unha comisión xestora que designará a Deputación Provincial de Pontevedra consonte os resultados das eleccións municipais, na mesa ou mesas correspondentes ó territorio segregado; a Corporación Municipal de Vilanova de Arousa permanecerá formada polo mesmo número de concelleiros que tiña.</p>
<p>Artigo 5º.</p>
<p>Apróbanse as estipulacións xurídicas e económicas que figuran no expediente e que se recollen no anexo deste decreto, onde se establece a fórmula de distribución de cargas e dereitos entrre ámbolos dous municipios.</p>
<p>Disposicións derradeiras</p>
<p>Primeira.</p>
<p>Facúltase expresamente o conselleiro de Xustiza, Interior e Relacións laborais para dictar cantas disposicións sexan necesarias para a efectividade deste decreto.</p>
<p>Segunda.</p>
<p>A presente disposición entrará en vigor o día un de xaneiro de mil novecentos noventa e sete.</p>
<p>Santiago de Compostela, vinteún de novembro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>ANEXO</p>
<p>Estipulacións xurídicas e económicas</p>
<p>I. Forma de liquida-las débedas, créditos e calesquera outros dereitos e obligacións entre o concello orixinario e o novo e bases que se establezan para resolver calquera outras cuestións que non fose posible dilucidar.</p>
<p>O reparto da débeda a curto, medio e longo prazo, así como os dereitos recoñecidos e pendentes de pagamento e calquera outra carga ou dereito, distribuiranse entre ámbolos dous municipios resultantes do proceso de segregación en función do número de habitantes e da súa riqueza impoñible; do que se deduce que o reparto será feito, pola comisión paritaria formada por un número igual de representantes de ámbolos dous concellos, de xeito que corresponderá a Vilanova de Arousa o 68,8 por cento e á Illa de Arousa o 31,2 por cento.</p>
<p>En caso de conflicto, ou de que esta comisión non fose capaz de elaborar unha proposta definitiva, ámbalas dúas partes se someterán á arbitraxe dunha comisión formada por representantes da Deputación Provincial de Pontevedra e da Xunta de Galicia.</p>
<p>II. Proxecto de revisión dos bens, aproveitamentos, usos públicos.</p>
<p>De acordo coa certificación, que consta no expediente tramitado, expedida polo secretario xeral do Concello de Vilanova de Arousa o 31 de decembro de 1993, relativa ós bens mobles e inmobles de propiedade municipal o reparto destes entre ámbolos dous concellos farase como a seguir se indica.</p>
<p>Bens inmobles.</p>
<p>Corresponderán ó Concello de Vilanova de Arousa os que estean situados no seu termo municipal, e</p>
<p>ó Concello da Illa de Arousa os que se atopen no termo correspondente á parroquia de San Xulián de Arousa.</p>
<p>Bens mobles.</p>
<p>Corresponderalle á comisión paritaria, formada por representantes de ámbolos dous concellos, o reparto dos bens mobles.</p>
<p>Bens comunais.</p>
<p>Ó non existir bens comunais non procede o seu reparto.</p>
<p>III. Reparto de funcionarios</p>
<p>O reparto de persoal entre ámbolos dous concellos resultantes do proceso de segregación farase de acordo coas fórmulas e bases que figuran no correspondente expediente baixo a denominación «Documento número seis».</p>
<p>7013</p>

