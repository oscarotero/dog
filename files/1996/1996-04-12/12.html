---
date: '1996-04-12'
id: '5416'
page: 3
number: 72
agency: UNIVERSIDADE DE SANTIAGO DE COMPOSTELA
section: III. OUTRAS DISPOSICIÓNS
title: >-
  Resolución do 13 de marzo de 1996 pola que se publica o orzamento da
  Universidade de Santiago de Compostela para 1996.
range: Resolución
url: 'https://www.xunta.gal/dog/Publicados/1996/19960412/Anuncio5416_gl.html'
---
<p>O Consello Social da Universidade de Santiago de Compostela aprobou o orzamento da universidade para o ano 1996.</p>
<p>Este rectorado, no uso das atribucións conferidas polo artigo 63 e) dos estatutos da universidade, resolve publica-lo acordo do Consello Social de aprobación do orzamento da Universidade de Santiago de Compostela para o ano 1996, así como as súas bases de execución.</p>
<p>Santiago de Compostela, 13 de marzo de 1996.</p>
<p>Darío Villanueva Prieto</p>
<p>Rector da Universidade de Santiago de Compostela</p>
<p>Orzamento da Universidade de Santiago de Compostela para o ano 1996</p>
<p>En virtude do disposto no artigo 54 da Lei 11/1983, do 25 de agosto, de reforma universitaria, e no artigo 225 dos estatutos da Universidade de Santiago de Compostela, pola presente norma apróbanse os orzamentos da Universidade de Santiago de Compostela para o exercicio 1996, que acadan a contía inicial en ingresos e gastos de dezaoito mil seiscentos trinta e catro millóns de pesetas.</p>
<p>1. Clasificación económica</p>
<p>Ingresos18.634.000.000</p>
<p>Capítulo III. Prezos públicos e outros ingresos3.696.513.000</p>
<p>Capítulo IV. Transferencias correntes13.374.737.000</p>
<p>Capítulo V. Ingresos patrimoniais65.000.000</p>
<p>Capítulo VII. Transferencias de capital1.497.750.000</p>
<p>Gastos18.634.000.000</p>
<p>Capítulo I. Retribucións de persoal12.212.000.000</p>
<p>Capítulo II. Gastos en bens correntes e servicios2.396.020.000</p>
<p>Capítulo III. Gastos financeiros120.000.000</p>
<p>Capítulo IV. Transferencias correntes479.460.000</p>
<p>Capítulo VI. Investimentos reais2.973.520.000</p>
<p>Capítulo IX. Variación de pasivos financeiros453.000.000</p>
<p>2. Normas de execución do orzamento</p>
<p>2.1. Dos gastos de persoal</p>
<p>Artigo 1º</p>
<p>1. As retribucións do persoal activo ó servicio da Universidade quedan suxeitas ó que nesta materia dispón a Lei de orzamentos da Comunidade Autónoma galega. Os incrementos retributivos do persoal laboral deberán ser autorizados pola Comunidade Autónoma, segundo a Lei orzamentaria.</p>
<p>2. Os custos do persoal laboral eventual contratado para substituí-lo persoal funcionario ou laboral de administración e servicios, serán financiados con cargo ós créditos dos correspondentes cadros de persoal.</p>
<p>3. Cando se produzan baixas definitivas nas escalas a extinguir dos cadros de persoal de administración e servicios funcionario ou laboral, proce</p>
<p>derase ó reaxuste dos cadros de persoal correspondente e, no próximo exercicio, dos créditos a eles asignados. O custo de persoal funcionario de administración e servicios minórase polo importe das prazas ocupadas por persoal laboral a extinguir e increméntase na mesma contía o cadro de persoal laboral.</p>
<p>4. Poderase xerar crédito no capítulo I para gastos de persoal, con motivo da prestación de servicios financiados con prezos. Os gastos deste persoal, incluídas as cotas sociais, non poderán supera-los ingresos.</p>
<p>5. Non se poderán abrir partidas orzamentarias no capítulo primeiro para gastos de persoal vinculado a proxectos ou convenios de investigación.</p>
<p>6. Constitúese un fondo para ampliación e mellora de 393 millóns de pesetas na partida orzamentaria 8125 3000 12200. Ampliación e mellora, dos que 317 millóns corresponden a persoal docente e 76 millóns a PAS.</p>
<p>7. Os aforros consecuencia do pagamento delegado da Seguridade Social poderán xerar crédito nas partidas de persoal que se indican:</p>
<p>-Pagamento delegado de profesorado en profesorado contratado.</p>
<p>-Pagamento delegado de PAS funcionario e laboral en persoal laboral.</p>
<p>8. Terán a consideración de créditos ampliables os créditos para o pagamento dos gastos de mérito docente, productividade investigadora, trienios e seguridade social.</p>
<p>9. Autorízase a incorporación dos remanentes do capítulo I, polo importe das retribucións e demais gastos de persoal con dereito a percepción durante 1995 e que non foran liquidados no exercicio.</p>
<p>10. Autorízase na data de cerramento do exercicio a efectua-las xeracións e ampliacións de crédito establecidas nos artigos anteriores.</p>
<p>11. Inclúense no capítulo I os créditos destinados ó financiamento dos plans de formación do persoal de administración e servicio.</p>
<p>2.2. Dos créditos e as súas modificacións</p>
<p>Artigo 2º</p>
<p>1. Os créditos autorizados teñen carácter vinculante e limitativo a nivel de concepto. Sen embargo, os créditos destinados a gastos de persoal terán carácter vinculante a nivel de capítulo, agás o artigo 10 (persoal eventual) e o artigo 15 (gratificacións e productividade), e os investimentos reais, que terán carácter vinculante a nivel de artigo. Os gastos en bens correntes e servicios terán carácter vinculante a nivel de capítulo, coas seguintes excepcións:</p>
<p>a) O concepto 212 non poderá ser minorado, pero mediante redistribución de créditos do capítulo II dos centros poderá ser incrementado, logo de comunicación ó Servicio de Contabilidade e Orzamentos.</p>
<p>b) Terán carácter vinculante os créditos con financiamento específico.</p>
<p>c) Terán carácter vinculante a nivel de subconcepto as subvencións nominativas.</p>
<p>2. Non se poderán adquirir compromisos de gastos por contía superior ó importe dos créditos autorizados no estado de gastos e serán nulos de pleno dereito os actos administrativos e as disposicións xerais que infrinxan esta norma, sen prexuízo das responsabilidades que correspondan.</p>
<p>3. Os créditos asignados pola Xunta de Goberno e o Consello Social ás facultades, escola politécnicas superiores, escolas universitarias terán por finalidade financia-los gastos da docencia, así como tamén aqueles gastos que son necesarios para o funcionamento ordinario do centro.</p>
<p>4. Os créditos distribuídos ós departamentos teñen como primeiro obxectivo atende-los gastos derivados da investigación que se faga neles, e deberán financiar, ademais, outros gastos asociados ó seu funcionamento ordinario.</p>
<p>5. Non se poderá promover contratación de persoal ou nomeamento de bolseiros con cargo ós créditos dos departamentos.</p>
<p>6. As partidas orzamentarias do orzamento para 1996 preséntanse de acordo coas clasificacións económica, funcional e orgánica. Neste exercicio non se realizan vinculacións xurídicas dentro da clasificación funcional.</p>
<p>7. Os créditos descentralizados correspondentes a:</p>
<p>* Arrendamentos.</p>
<p>* Reparación e conservación de maquinaria, instalacións e utensilios.</p>
<p>* Auga.</p>
<p>* Enerxía eléctrica.</p>
<p>* Combustible de calefacción.</p>
<p>Distribúense segundo os seguintes criterios, redondeados a múltiplos de 1.000 por exceso:</p>
<p>a) Para os contratos de arrendamento e reparación e conservación, o importe anual do contrato previsto para 1996.</p>
<p>b) Para os correspondentes a auga, enerxía eléctrica e combustible de calefacción, o crédito consignado inicialmente en 1995 mailas ampliacións autorizadas antes do cerramento do exercicio incrementado o crédito final nun 3%. Os créditos serán axustados en función dos gastos reais do exercicio anterior e das ampliacións dos centros e servicios. Estes axustes serán recollidos na partida de imprevistos</p>
<p>8. Os responsables de asuntos económicos deberán formaliza-la retención de crédito polo importe total dos créditos asignados nos puntos a) e b) do apartado anterior.</p>
<p>9. Os gastos de reparación e mantemento de edificios que sexan inferiores a 200.000 ptas deberán financiarse con cargo ó crédito descentralizado nos centros para esa finalidade.</p>
<p>Artigo 3º</p>
<p>1. A Xunta de Centro e o Consello do Departamento teñen a obriga de aproba-la distribución anual dos seus créditos, así como a súa execución.</p>
<p>Artigo 4º</p>
<p>1. A modificación dos créditos orzamentarias axustarase ó disposto no artigo 55 da Lei 11/1983, do 25 de agosto, de reforma universitaria, no Art. 229 dos estatutos da Universidade de Santiago de Compostela, e nas normas que o desenvolven e ás presentes bases.</p>
<p>2. O Consello Social delega na Xunta de Goberno a aprobación de suplementos de crédito e créditos extraordinarios cando estes correspondan a expedientes con financiamento específico achegado por outros entes públicos ou privados. O rector daralle conta ó Consello Social dos expedientes aprobados.</p>
<p>3. Poderán xerar crédito nos estados de gastos do orzamento da universidade, os ingresos liquidados que superen a previsión de ingresos orzada, derivados das seguintes operacións:</p>
<p>a) Prestacións de servicios.</p>
<p>b) Achegas de persoas naturais ou xurídicas para financiar gastos que pola súa natureza estean comprendidos nos fins ou obxectivos da universidade.</p>
<p>4. Correspóndelle ó rector a aprobación dos expedientes de xeración de crédito.</p>
<p>Artigo 5º</p>
<p>1. Cando existindo crédito no exercicio económico, non se realizasen tódolos trámites establecidos na regulamentación económico-financeira para o recoñecemento de obrigas, a Xunta de Goberno procederá a valida-lo expediente. O rector daralle conta destes expedientes ó Consello Social. Os expedientes que resulten de acordos de validación de gastos imputaranse ó exercicio económico no que se aproben as ditas validacións.</p>
<p>2. A facturación por cargos internos, os documentos de gasto pagados con cargo á conta de anticipos a xustificar correspondentes a exercicios anteriores, así como as indemnizacións por razón do servicio pendentes ó peche do exercicio, imputaranse ó exercicio corrente sen o trámite de validación da obriga pola Xunta de Goberno, ó non existir obriga con terceiros, estar só pendente de contabilización ou tratarse de gastos de persoal.</p>
<p>Artigo 6º</p>
<p>1. Son remanentes específicos os créditos non obrigados a 31 de decembro correspondentes a infraestructura, proxectos e convenios de investigación, prácticas de campo, dotación artística, fondo de solidariedade e os créditos financiados con achegas específicas.</p>
<p>2. A incorporación destes créditos deberá autorizalos o rector. O rector daralle conta á Xunta de Goberno e mais ó Consello Social dos expedientes aprobados.</p>
<p>3. O financiamento de créditos no estado de gastos con cargo ó remanente de libre disposición será aprobado pola Xunta de Goberno.</p>
<p>4. A incorporación de remanentes de crédito correspondentes a departamentos e outras operacións de capital será autorizada polo rector, logo da remisión dos plans de investimento propostos polos órganos dos centros e departamentos.</p>
<p>2.3. Minoración do déficit presupostario</p>
<p>Artigo 7º</p>
<p>Autorízase o rector para a realización das operacións de cancelación de déficit orzamentario a 31-12-1996, sempre e cando se cumpran as previsións de ingresos orzadas e segundo os seguintes criterios:</p>
<p>1. Se os créditos orzados de profesorado contratado e de persoal laboral foran suficientes na data do peche de exercicio e non necesitaran ser ampliados, o importe do aforro polo pagamento delegado dedicarase á cancelación de operacións extraorzamentarias debedoras correspondentes a gastos de persoal.</p>
<p>2. Os remanentes a 31-12-1996 do capítulo I do orzamento poderanse imputar á cancelación de operacións extraorzamentarias de gastos de persoal de exercicios anteriores.</p>
<p>3. Os importes consignados no capítulo IX correspondentes a compensación de prezos públicos por matrículas de alumnos coa condición de familia numerosa ou de funcionarios e os seus beneficiarios do sistema educativo de Galicia, aplicaranse para minorar déficit en función dos importes realmente recoñecidos.</p>
<p>2.4. Da contratación administrativa</p>
<p>Artigo 8º</p>
<p>1. Serán de aplicación para o exercicio de 1996 as instruccións dictadas en aplicación da Lei de contratos das administracións públicas durante 1995 e o Regulamento de contratación da Universidade de Santiago de Compostela que en desenvolvemento daquela se aprobe pola Xunta de Goberno e o Consello Social.</p>
<p>2. Procederá poñer en coñecemento do Servicio de Xestión Económica todos aqueles gastos para os que, con independencia da súa contía, se considere procedente a sinatura de contrato.</p>
<p>3. Constitúese un fondo de dotación artística mediante redistribución dos créditos para obras do orzamento da universidade polo importe do 2% do custo de execución material dos proxectos de obras.</p>
<p>2.5. Do regulamento de xestión orzamentaria</p>
<p>Artigo 9º</p>
<p>Autorízase o xerente da universidade para que dicte as instruccións necesarias para a adaptación do regulamento de xestión orzamentaria vixente e posterior proposta de novo regulamento, se for necesario, pola implantación das novas aplicacións contables da universidade.</p>
<p>2.6. Da memoria anual</p>
<p>Artigo 10º</p>
<p>Os centros, departamentos e servicios deberán elaborar unha memoria económica anual no prazo de</p>
<p>dous meses contados a partir do peche do exercicio económico. Estas memorias xuntaránselle á memoria económica anual da universidade.</p>
<p>Disposición final</p>
<p>As presentes normas entrarán en vigor o día seguinte ó da aprobación definitiva do orzamento polo Consello Social, sen prexuízo de que a súa execución se entenda a partir do 1 de xaneiro de 1996.</p>
<p>2647</p>

