---
date: '1996-09-19'
id: 9EE2
page: 8
number: 184
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Orde do 2 de setembro de 1996 pola que se anuncia a concesión de axudas
  económicas dirixidas a publicacións periódicas escritas integramente en galego
  normativizado.
range: Orde
url: 'https://www.xunta.gal/dog/Publicados/1996/19960919/Anuncio9EE2_gl.html'
---
<p>O Goberno galego, como consecuencia do progresivo incremento da presencia da lingua galega no ámbito da prensa escrita, ten que presta-lo seu máis decidido apoio a tódalas iniciativas que xurdan neste ámbito, co obxecto de continuar coa política marcada no Estatuto de autonomía e cumprir así o establecido no seu artigo 5.3º, que expresa a necesidade de potencia-lo emprego do galego en tódolos planos da vida pública, cultural e informativa, motivo polo cal se promulgou o Decreto 103/1994, do 21 de abril, no que se establecen as axudas dirixidas a publicacións periódicas escritas integramente en galego normativizado, e que complementa o Decreto 417/1990, do 31 de xullo, polo que se regulan as axudas a empresas xornalísticas e de radiodifusión, así como a publicidade institucional.</p>
<p>Por todo iso, en uso das facultades que teño conferidas,</p>
<p>DISPOÑO:</p>
<p>Artigo 1º</p>
<p>Poderán solicita-las axudas que son obxecto da presente orde as empresas xornalísticas radicadas en Galicia e inscritas no Rexistro Mercantil, que difundan as súas publicacións periódicas escritas integramente en idioma galego normativizado.</p>
<p>Artigo 2º</p>
<p>Para os efectos establecidos no Decreto 103/1994, do 21 de abril, entenderanse como publicacións periódicas as que teñan un contido informativo ou de opinión, que se imprimen baixo un mesmo título en serie continua, con numeración correlativa e data de publicación, que apareza con periodicidade fixa e con propósito de permanencia indefinida no tempo.</p>
<p>Artigo 3º</p>
<p>Poden optar a estas subvencións as empresas que editen publicacións que reúnan as seguintes condicións:</p>
<p>a) Que estean escritas integramente en galego normativizado.</p>
<p>b) Que teñan un mínimo de 24 páxinas en formato DIN A-3 ou de 32 páxinas en formato DIN A-4 (ou o equivalente noutros formatos).</p>
<p>c) Que se publiquen periodicamente.</p>
<p>d) Que inclúan o pé de imprenta con tódolos datos que estableza a lexislación vixente.</p>
<p>e) Que non se distribúan como suplementos, ou de forma conxunta a outra publicación.</p>
<p>Artigo 4º</p>
<p>Quedan excluídas da concesión de axudas:</p>
<p>a) Os boletíns de información interior ou de institucións.</p>
<p>b) As publicacións de organizacións políticas, empresariais, profesionais, sindicais ou de entidades públicas.</p>
<p>c) As publicacións de difusión total ou maioritariamente gratuítas.</p>
<p>d) As publicacións que se distribúan como suplemento ou de forma conxunta con outra publicación.</p>
<p>e) As publicacións que, estando sometidas ó control da Oficina de Xustificación de Difusión (OXD), non presenten o certificado acreditativo da difusión expedido polo dito organismo.</p>
<p>f) As publicacións que, segundo informe da Dirección Xeral de Política Lingüística, non se publiquen en galego normativizado, segundo o establecido no Decreto 173/1982, do 17 de novembro, sobre normativización da lingua galega e na disposición adicional da Lei 3/1983, do 15 de xuño, de normalización lingüística.</p>
<p>g) As publicacións que non manteñan a súa actividade no momento da concesión da subvención.</p>
<p>Artigo 5º</p>
<p>A contía global das axudas non poderá excede-la cantidade de 8.000.000 de pesetas, e serán concedidas con cargo á partida orzamentaria 10.06.353.F 470.0 dos orzamentos xerais da Comunidade Autónoma de Galicia para o ano 1996.</p>
<p>O importe das axudas calcularase de acordo cos criterios seguintes:</p>
<p>-5 pesetas por exemplar difundido durante o ano anterior á solicitude, e 10.000 pesetas por número editado no mencionado período para as publicacións que presenten o certificado acreditativo da difusión emitido pola Oficina de Xustificación da Difusión (OXD).</p>
<p>-10.000 pesetas por número editado durante o ano anterior á solicitude para as publicacións non sometidas ó control da OXD.</p>
<p>Os números dobres dunha publicación serán considerados un único número para efectos da subvención.</p>
<p>O importe da subvención non poderá superar, en calquera caso, o 50% do custo da edición acreditado na publicación.</p>
<p>Artigo 6º</p>
<p>A Dirección Xeral de Medios de Comunicación Social e Audiovisual poderá propoñer excepcionalmente, e sen excede-la cantidade máxima prevista para as presentes axudas, o outorgamento dunha subvención adicional para as publicacións en consideración da súa difusión, a súa calidade ou o seu interese social e cultural. Tamén poderá outorgar unha parte das axudas por concepto de prestación</p>
<p>de asesoría lingüística, a cal se avaliará en función das retribucións establecidas nos orzamentos xerais da comunidade para os funcionarios designados para cada caso.</p>
<p>Artigo 7º</p>
<p>As solicitudes, axustadas ó modelo oficial que se publica como anexo desta orde, dirixiranse á Dirección Xeral de Medios de Comunicación Social e Audiovisual e deberán de ir acompañadas da seguinte documentación:</p>
<p>1. Memoria na que se fagan consta-los números publicados durante o ano 1995.</p>
<p>2. Testemuño auténtico da escritura de poder, cando o solicitante actúe en representación da persoa física ou xurídica titular do medio.</p>
<p>3. Certificación da inscrición no Rexistro Mercantil, no caso de que o titular sexa persoa xurídica.</p>
<p>4. Copia do documento nacional de identidade do solicitante ou representante.</p>
<p>5. Xustificación de estar ó día nos pagamentos das obrigacións tributarias e da Seguridade Social.</p>
<p>6. Certificación de non ter contraída ningunha débeda coa Comunidade Autónoma.</p>
<p>7. Declaración do número de exemplares difundidos da publicación de que se trate, durante o período que alude o apartado 1, acompañado da documentación que o acredite.</p>
<p>Artigo 8º</p>
<p>As solicitudes poderán presentarse no Rexistro Xeral da Xunta de Galicia, sito na planta baixa do edificio administrativo de San Caetano, Santiago de Compostela, directamente ou a través dos procedementos establecidos no artigo 38.4º da Lei de réxime xurídico das administracións públicas e do procedemento administrativo común.</p>
<p>O prazo de presentación das solicitudes será de 30 días naturais a partir do día seguinte ó da publicación da presente orde.</p>
<p>Artigo 9º</p>
<p>As solicitudes que se presenten serán avaliadas por unha comisión composta polas seguintes persoas:</p>
<p>Presidente: o director xeral de Medios de Comunicación Social e Audiovisual.</p>
<p>Vicepresidente: o director xeral de Política Lingüística.</p>
<p>Vocais: o xefe de Prensa da Xunta de Galicia; o xefe de Servicio da Dirección Xeral de Medios de Comunicación Social e Audiovisual; un funcionario da Dirección Xeral de Política Lingüística con categoría, polo menos, de xefe de servicio; un</p>
<p>funcionario da Dirección Xeral de Política Lingüística designado polo director xeral.</p>
<p>Secretario: un funcionario da Dirección Xeral de Medios de Comunicación Social e Audiovisual.</p>
<p>Artigo 10º</p>
<p>A valoración das solicitudes presentadas basearase nos seguintes criterios:</p>
<p>a) Emprego da lingua galega normativizada.</p>
<p>b) Tirada e difusión de exemplares, a súa periodicidade e os números editados da publicación obxecto de avaliación.</p>
<p>Artigo 11º</p>
<p>A comisión poderá solicitar tódolos informes que considere necesarios, elevando proposta ó director xeral de Medios de Comunicación Social e Audiovisual para que adopte a resolución que proceda.</p>
<p>Artigo 12º</p>
<p>A resolución respecto da presente liña de subvencións seralle notificada a tódolos solicitantes transcorridos 3 meses desde que remate o prazo de presentación de solicitudes. Rematado o dito prazo sen resolución expresa, deberá entenderse desestimada a petición correspondente (artigo 43.2C), a «sentido contrario» da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 13º</p>
<p>Os beneficiarios das subvencións entregarán á Dirección Xeral de Medios de Comunicación Social e Audiovisual e á Dirección Xeral de Política Lingüística dous exemplares de cada número das publicacións subvencionadas.</p>
<p>Artigo 14º</p>
<p>Con independencia da súa contía, e antes de proceder o seu aboamento, os beneficiarios das subvencións terán que acreditar que se atopan ó día das súas obrigacións tributarias e sociais, e que non teñen pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>O pagamento farase efectivo na súa totalidade unha vez adoptada a resolución a que se refire o artigo 12º.</p>
<p>Disposición derradeira</p>
<p>Nos aspectos non contidos na presente orde, aplicarase o disposto nos Decretos 103/1994, do 21 de abril, Decreto 417/1990, do 31 de xullo, e a Lei 11/1992, de réxime financeiro e orzamentario de Galicia, e á Lei de presupostos xerais da Comunidade Autónoma galega para 1996.</p>
<p>Santiago de Compostela, 2 de setembro de 1996.</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>6349</p>

