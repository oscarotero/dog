---
date: '1996-12-09'
id: C552
page: 11
number: 239
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 27 de setembro de 1996, da Delegación Provincial de Lugo, pola
  que se dispón a inscrición no rexistro e publicación no Diario Oficial de
  Galicia do convenio colectivo de ámbito provincial para o sector do comercio
  do metal.
range: Resolución
url: 'https://www.xunta.gal/dog/Publicados/1996/19961209/AnuncioC552_gl.html'
---
<p>Visto o texto do convenio colectivo para o sector comercio do metal (código 2700185) da provincia de Lugo, asinado o día 6 de setembro de 1996, pola representación da Asociación de Empresarios do Metal e das centrais sindicais UGT, CC.OO., CIG e USO e de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo, esta delegación provincial,</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do mencionado convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 27 de setembro de 1996.</p>
<p>Manuel Bande Díaz</p>
<p>Delegado provincial de Lugo</p>
<p>Convenio colectivo provincial do comercio do metal</p>
<p>Artigo 1º</p>
<p>O presente convenio ten como obxecto establecer certos criterios particulares, non recollidos na lexislación laboral, para as melloras das relacións laborais das empresas por el afectadas.</p>
<p>Artigo 2º</p>
<p>No seu aspecto territorial, funcional e persoal, o presente convenio colectivo afectará a tódalas empresas e ós cadros de persoal de traballadores a elas pertencentes, situadas na provincia de Lugo que se rexan polo acordo para a substitución da ordenanza de comercio publicado no BOE do 9 de abril de 1996, e figuren encadradas, en canto á súa actividade se refire, no sector do metal. Exceptuaranse aquelas empresas que no día da data teñan aprobado convenio colectivo de empresa ou estean pendentes da súa aprobación.</p>
<p>Artigo 3º</p>
<p>A vixencia do presente convenio colectivo será desde o 1 de xaneiro de 1996, ata o 31 de decembro de 1997, con independencia da súa publicación no BOP.</p>
<p>As partes comprométense, en caso de constituírse unha mesa de negociación de ámbito autonómico, a acudir ás citadas negociacións.</p>
<p>Artigo 4º</p>
<p>En todo o que non estea previsto no presente convenio serán de aplicación as normas legais de carácter xeral do acordo para a substitución da ordenanza laboral para o comercio coas súas modificacións posteriores e os regulamentos de réxime interno da empresa, respecto a aquelas que os teñan vixentes.</p>
<p>Artigo 5º</p>
<p>Tódalas melloras contidas no presente convenio establécense con carácter de mínimas. Dentro das condicións pactadas respectaranse as situacións que impliquen para o traballador condicións máis beneficiosas cás aquí dictadas, manténdose as ad personam en canto excedan o cómputo anual.</p>
<p>Artigo 6º</p>
<p>As empresas do ámbito deste convenio terán que ter exposto nos seus centros de traballo un exemplar del para debido coñecemento de todo o persoal.</p>
<p>Artigo 7º</p>
<p>Constituirase un comité mixto paritario entre as partes asinantes deste convenio. O citado órgano, integrado por 6 representantes da asociación empresarial asinante e 6 das centrais sindicais asinantes ( 1 USO, 2 CIG, 1 UGT e 2 CC.OO.); cumprirá as funcións de aplicación do pactado, así como do seu seguimento. En caso de non chegarse a acordo na dita comisión, ámbalas dúas partes sométense á competencia do servicio de mediación, arbitraxe e conciliación (SMAC), AGA e xurisdicción competente.</p>
<p>Artigo 8º</p>
<p>Para 1996, o salario base será o que consta no anexo deste convenio, o que supón un incremento dun 3,75% respecto dos salarios do ano 1995, e aplicarase con efectos retroactivos desde o 1 de xaneiro de 1996.</p>
<p>Para o período comprendido entre o 1 de xaneiro e o 31 de decembro de 1997, o incremento salarial será do IPC previsto polo goberno para o ano 1997.</p>
<p>Artigo 9º</p>
<p>Con carácter de complemento salarial, aboaranse dúas gratificacións extraordinarias, a razón de 30 días de salario base máis antigüidade cada unha delas, debendo facerse efectivas o día laborable inmediatamente anterior ó 22 de xullo e 22 de decembro, respectivamente. Así mesmo, con idéntico carácter de complemento salarial, aboarase nos tres primeiros meses de cada ano unha paga denominada de beneficios, igualmente a razón de 30 días de salario base máis antigüidade.</p>
<p>Artigo 10º</p>
<p>O persoal afectado polo presente convenio, gozará dunhas vacacións anuais de 30 días naturais ininterrompidos, salvo acordo contrario das partes. A época do seu goce será preferentemente entre os meses de xuño, xullo, agosto, setembro e outubro. O salario que se percibirá durante elas virá determinado polo salario base, antigüidade e sobresoldo de transporte.</p>
<p>Artigo 11º</p>
<p>Establécese un sobresoldo de transporte mensual para tódalas categorías, consistente en 4.070 ptas.</p>
<p>Artigo 12º</p>
<p>A xornada laboral para 1996 queda fixada en 1.797 horas anuais de traballo efectivo, distribuíndose de luns a venres, ámbolos dous incluídos. Para o ano 1997, a xornada fíxase en 1.792 horas nos mesmos termos, salvo o disposto nos artigos 13 e 13 bis.</p>
<p>Artigo 13º</p>
<p>A empresa queda facultada para nomear un servicio en sábados, co obxecto de manter un nivel de asistencia ó público, así como, de se-lo caso, funcións de mantemento en xeral, que en ningún caso será superior ó 50% do cadro de persoal. Ningún traballador estará obrigado a prestar servicios dous sábados seguidos.</p>
<p>Aqueles traballadores que presten servicios os sábados, gozarán dun descanso equivalente o luns, de forma que gocen dun descanso ininterrompido de 48 horas, salvo que por acordo entre a empresa e traballadores decidan manter ou establecer outro sistema de descanso, incluso aquel que viñesen utilizando na actualidade.</p>
<p>Artigo 13º bis.</p>
<p>Os traballadores que realicen a súa xornada en domingo ou festivo terán dereito a un descanso compensatorio de dous días por cada domingo ou festivo traballado, a desfrutaran dentro dos dous meses seguintes, segundo acordo entre a empresa e o traballador.</p>
<p>Artigo 14º</p>
<p>A antigüidade consistirá no aboamento de cuadrienios a razón dun 5% dos distintos salarios base do presente convenio.</p>
<p>Artigo 15º</p>
<p>A todo traballador que cese no traballo por solicitude de pensión de vellez, levando 15 anos de antigüidade na empresa, esta aboaralle como premio o importe dunha mensualidade dos seus salarios, mensualidade que se verá sucesivamente incrementada noutra, por cada 10 anos que excedan dos 15. Igual criterio seguirase cando o traballador sexa declarado afecto de incapacidade permanente, calquera que sexa o seu grao, e sempre que iso determine o seu cesamento na empresa.</p>
<p>Artigo 16º</p>
<p>Para o ano 1996 establécese unha cláusula de revisión no caso de que o IPC real estatal ó 31 de decembro de 1996 rexistrase un incremento superior ó 3,5%. Nese caso efectuarase unha revisión salarial no exceso sobre a indicada cifra, con efectos do 1 de xaneiro de 1996, servindo de base para o incremento do ano 1997.</p>
<p>Para o ano 1997 establécese unha cláusula de revisión para o caso de que o IPC real estatal a 31 de</p>
<p>decembro de 1997 rexistrase un incremento superior ó IPC previsto polo goberno. Neste caso efectuarase unha revisión salarial no exceso da indicada cifra, con efecto a 1 de xaneiro do 1997, servindo de base para o incremento do ano 1998.</p>
<p>Artigo 17º</p>
<p>Tódolos traballadores terán dereito a que as empresas lles provexan de tres fundas ou pezas de roupa similar cada ano, de uso obrigatorio, prohibíndose salvo para o seu lavado, e con permiso da empresa sacar fóra dos seus locais tales pezas de roupa. As asignadas ó persoal técnico e administrativo serán adecuadas ás súas funcións.</p>
<p>Artigo 18º</p>
<p>Avisando coa debida antelación, o traballador terá dereito a permisos retribuídos polas seguintes causas:</p>
<p>a) 15 días naturais en caso de matrimonio do traballador.</p>
<p>b) Un día natural en caso de matrimonio de fillos ou irmáns do traballador.</p>
<p>c) Dous días naturais nos casos de nacemento de fillo ou enfermidade grave ou falecemento de parente ata o 2º grao de consanguinidade ou afinidade. Cando, con tal motivo, o traballador necesite facer un desprazamento para o efecto fóra da provincia, o prazo será de catro días.</p>
<p>d) Un día natural por traslado de domicilio habitual.</p>
<p>Estes permisos serán retribuídos a razón do salario base e antigüidade -na proporción que corresponda.</p>
<p>e) Polo tempo indispensable para o cumprimento dun deber inexorable de carácter público e persoal. Cando conste nunha norma legal ou convencional un período determinado, aplicarase o que esta dispoña en canto á duración da ausencia e á compensación económica.</p>
<p>Artigo 19º</p>
<p>Todo traballador con dereito a axudas de custo percibirá 3.260 ptas. diarias por axuda de custo completa, e 1.470 ptas. diarias por media axuda de custo, ou os gastos a xustificar, á elección da empresa.</p>
<p>Artigo 20º</p>
<p>As empresas concederán un complemento de xubilación a aqueles traballadores que, con dez anos de antigüidade na empresa, como mínimo, se xubilen voluntariamente durante a vixencia do presente convenio. A súa contía irá en función da seguinte escala:</p>
<p>-Por xubilación voluntaria ós 60 anos, 700.000 ptas.</p>
<p>-Por xubilación voluntaria ós 61 anos, 600.000 ptas.</p>
<p>-Por xubilación voluntaria ós 62 anos, 500.000 ptas.</p>
<p>-Por xubilación voluntaria ós 63 anos, 400.000 ptas.</p>
<p>-Por xubilación voluntaria ós 64 anos, 200.000 ptas.</p>
<p>-Por xubilación voluntaria ós 65 anos, unha mensualidade de salario máis antigüidade.</p>
<p>Para a súa percepción terán que solicitarse no prazo de tres meses, desde o cumprimento da idade correspondente.</p>
<p>As mencionadas axudas soamente se lles concederán a aqueles traballadores que non se acollan ós beneficios determinados no Real decreto 1194/1985, do 17 de xullo.</p>
<p>Artigo 21º</p>
<p>As empresas subscribirán en favor dos traballadores unha póliza de seguros que cubra, no caso de accidente de traballo, os riscos de morte e invalidez permanente nos graos de total, absoluta, e grande invalidez, nas contías de 2.500.000 e 3.000.000 de ptas., respectivamente.</p>
<p>A obriga de contrata-la póliza na contía que se incrementa con respecto á do convenio anterior entrará en vigor a partir dos 60 días da publicación deste convenio no BOP para as empresas que non a tiñan contratada por non telo solicitado os traballadores. Nos demais casos, a obriga de contrata-la póliza na cuantía que se incrementa con respecto o convenio anterior, entrará en vigor a partir dos 30 días da publicación deste convenio no BOP.</p>
<p>Non obstante a indemnización que se perciba con cargo ó seguro aquí convido considerarase como percibido á conta da indemnización que, se é o caso puidesen declarar, con cargo á empresa, os tribunais de xustiza na vía penal, compensándose ata onde aquela non alcance.</p>
<p>Artigo 22º</p>
<p>As empresas crearán un fondo de préstamos para os seus traballadores. Para a súa concesión, así como para a determinación da súa contía, haberá que aterse ó mutuo acordo da empresa e o traballador. O mencionado préstamo non reportará xuros e a súa devolución deberá efectuarse no tempo que acorden empresa e traballador.</p>
<p>As solicitudes de préstamos traerán como causa a adquisición de vivenda, automóbil, aboamento de gasto de enfermidades, etc.</p>
<p>Artigo 23º</p>
<p>As partes signatarias acordan constituír unha comisión paritaria provincial sectorial de formación profesional, integrada por 1 representante de cada unha das centrais sindicais asinantes do convenio e un número de representantes da Asociación Provincial de Empresarios do Metal de Lugo igual ó total das centrais sindicais.</p>
<p>Serán funcións desta comisión:</p>
<p>-Requirir das administracións autonómicas competentes o recoñecemento desta comisión como interlocutor social sectorial, que reciba a información existente sobre programas e cursos de formación profesional con financiamento oficial que afecten ó sector do metal, co fin de colaborar tanto nos que estean en marcha, como nos que poidan programar en diante.</p>
<p>-Elaborar estudios sobre necesidades e requirimentos de formación profesional no sector para chegar a defini-la organización e a súa programación, tanto ocupacional como, regulamentada (observatorio ocupacional).</p>
<p>-Elaborar planos formativos necesarios para consegui-la homologación das cualificacións profesionais dos traballadores técnicos, administrativos e manuais, cos seus equivalentes na Comunidade Económica Europea, con vistas á entrada en vigor do mercado único.</p>
<p>-Cantas outras funcións a comisión se atribúa, orientadas ó desenvolvemento e mellora da formación profesional no sector na provincia de Lugo.</p>
<p>Artigo 24º</p>
<p>A parte empresarial e a parte social acordan manifesta-la súa vontade de camiñar cara á unificación, nun só texto, do articulado dos convenios do siderometal e comercio do metal da provincia de Lugo.</p>
<p>Artigo 25º</p>
<p>As empresas vinculadas ó presente convenio colectivo estarán obrigadas á realización dun recoñecemento médico anual para todo o persoal, a través do Gabinete Técnico Provincial de Seguridade e Hixiene ou a través da Mutua Patroal de Accidentes de Traballo. As empresas estarán obrigadas a concede-lo tempo necesario para a realización destes recoñecementos, logo da citación por escrito, na que deberá figura-lo día e a hora.</p>
<p>Artigo 26º</p>
<p>As partes signatarias acordan constituír unha Comisión Paritaria Provincial Sectorial de Seguridade e Hixiene no Traballo, integrada por un representante da cada unha das centrais sindicais asinantes do convenio e un número de representantes da Asociación de empresarios do metal de Lugo, igual ó total das centrais sindicais.</p>
<p>Ámbalas dúas representacións comprométense a manter reunións periódicas, logo da convocatoria de calquera das partes con 15 días de antelación.</p>
<p>As funcións básicas da Comisión de Seguridade e Hixiene terán como obxectivos prioritarios:</p>
<p>1. Promove-la observancia das disposicións legais vixentes para a prevención dos riscos profesionais no ámbito do sector.</p>
<p>2. Prestarlles asesoramento ós empresarios e traballadores para evitar e/ou reduci-los riscos que atenten á integridade física e saúde dos traballadores.</p>
<p>3. Dar a coñece-las normas e procedementos que en materia de seguridade e hixiene dicten os organismos competentes.</p>
<p>4. Solicitar informes sobre os resultados estatísticos dos coñecementos médicos que se lle realicen ós traballadores deste sector.</p>
<p>5. Cantas outras funcións a comisión se atribúa, orientadas ó desenvolvemento e mellora da seguridade</p>
<p>e hixiene no traballo, no sector, na provincia de Lugo.</p>
<p>Artigo 27º.-Liquidación.</p>
<p>Nos casos de terminación de contrato ou baixa voluntaria do traballador entregaráselle ó traballador copia da liquidación con tres días de antelación ó cesamento.</p>
<p>Artigo 28º.-Cláusula de descolgue.</p>
<p>As partes asinantes do presente convenio acordan someterse ás seguintes normas en tódolos ámbitos de negociación, cando algunha empresa decida solicita-la inaplicación do incremento salarial pactado no presente convenio.</p>
<p>a) Comunicar por escrito as súas pretensións á representación dos traballadores e á comisión paritaria do convenio dentro dos 10 días naturais seguintes á publicación do mesmo no boletín oficial correspondente.</p>
<p>b) No prazo máximo dos 30 días naturais posteriores á comunicación anterior achegará ós representantes dos traballadores a documentación acreditativa da petición:</p>
<p>1. Memoria explicativa das causas que motivan a solicitude.</p>
<p>2. Orzamento e conta de resultados dos dous anos anteriores.</p>
<p>3. Orzamento e previsións do ano en curso.</p>
<p>4º.- Informe relativo á situación dos aspectos financeiros, productivos, comerciais e de cotización á Seguridade Social e Facenda.</p>
<p>c) En vista da documentación achegada, se no prazo de 10 días non se acadase acordo remitirase á Comisión Paritaria a resolución da discrepancia, así como a documentación sinalada no punto b), a cal no prazo máximo de dez días resolverá a cuestión presentada. Se neste prazo a comisión non resolvese a dita cuestión, procederase conforme o previsto no sistema de arbitraxe AGA I do 4 de marzo de 1992.</p>
<p>d) Nas empresas nas que non exista representación legal dos traballadores, a empresa comunicará a dita petición de desvinculación e a documentación acreditativa á Comisión Paritaria, procedéndose conforme o disposto no parágrafo anterior.</p>
<p>e) Os acordos acadados no ámbito da empresa establecerán, de xeito obrigado, os incrementos obrigados para a vixencia do convenio así como a forma e tempo para a súa recuperación. Do acordo acadado darase conta á Comisión Paritaria do convenio, co obxecto de ter un seguimento dos problemas do sector e revisar que se cumpran os criterios marcados.</p>
<p>Artigo 29º.-Modalidades de contratación.</p>
<p>1. Aprendizaxe.</p>
<p>Tendo en conta de que o contrato de aprendizaxe debe ser fundamentalmente un contrato formativo, non caberá no ámbito de aplicación do presente convenio a formalización dun contrato de traballo de aprendizaxe que teña por obxecto a adquisición da formación teórica e práctica necesaria para o desempeño</p>
<p>adecuado dun oficio ou dun posto de traballo non cualificado.</p>
<p>En todo caso, o salario de contratación dos aprendices será como mínimo igual ó 70%, 80% e 90% do salario base da súa categoría durante, respectivamente, o primeiro, o segundo e o terceiro ano de vixencia do contrato. No resto das condicións laborais, tales como o plus de asistencia, aplicarase o disposto no convenio con carácter xeral.</p>
<p>Polo feito de non te-los traballadores contratados baixo a modalidade de contrato de aprendizaxe dereito a prestacións por desemprego, establécese unha indemnización por finalización de contrato consistente no aboamento de 10 días de salario por ano de servicio na empresa, sempre e cando o traballador non continúe na empresa baixo outra modalidade de contratación</p>
<p>2. Contrato de traballo en prácticas.</p>
<p>O contrato de traballo en prácticas terá por finalidade facilita-la práctica profesional dos traballadores ou traballadoras para perfecciona-los seus coñecementos e adaptalos ó nivel de estudios cursados.</p>
<p>3. Contrato eventual previsto no artigo 15.1º b) do Estatuto dos traballadores.</p>
<p>Estos contratos poderán ter unha duración máxima de 18 meses dentro dun período de 20 meses.</p>
<p>Disposicións adicionais</p>
<p>Primeira.</p>
<p>As partes asinantes deste convenio consideran o Acordo Interprofesional Galego sobre os procedementos extraxudiciais de solución de conflictos de traballo (AGA) as canles idóneas para a solución do conflictos colectivos laborais.</p>
<p>Segunda.</p>
<p>As partes asinantes do presente convenio crean unha Comisión Técnica Paritaria que estará integrada por un membro de cada central sindical asinante do presente convenio e por un número igual de representantes da parte empresarial, co cometido de estudiar e buscar unha fórmula de consenso nas seguintes materias:</p>
<p>a) Adaptación da clasificación profesional prevista no presente convenio ó texto do acordo sobre clasificación profesional para a industria do metal asinado o 16 de xaneiro de 1996 entre as centrais sindicais UXT, CC.OO. e CIG e Confemetal.</p>
<p>b) Saúde laboral.</p>
<p>c) Antigüidade.</p>
<p>Disposición final</p>
<p>Vencida a vixencia do presente convenio, este prorrogarase por períodos anuais, de non ser denunciado por calquera das partes cunha antelación mínima de tres meses ó remate daquela.</p>
<p>Táboa salarial do convenio de comercio de metal. Vigencia 1-1-1996 ó 31-12-1996</p>
<table>
<tbody><tr><td></td><td>Plus</td><td>Total</td></tr>
<tr><td>Categoría profesional</td><td>Soldo</td><td>mensual</td><td>anual</td></tr>
<tr><td></td></tr>
</tbody></table>
<table><tbody><tr><td>Grupo I</td></tr>
<tr><td>Titulado grao superior</td><td>111.513</td><td>4.070</td><td>1.721.535</td></tr>
<tr><td>Titulado grao medio</td><td>100.356</td><td>4.070</td><td>1.554.180</td></tr>
<tr><td>Grupo II</td></tr>
<tr><td>Director</td><td>119.173</td><td>4.070</td><td>1.836.435</td></tr>
<tr><td>Xefe de división</td><td>109.760</td><td>4.070</td><td>1.695.240</td></tr>
<tr><td>Xefe de persoal</td><td>107.881</td><td>4.070</td><td>1.667.055</td></tr>
<tr><td>Xefe de compras</td><td>107.881</td><td>4.070</td><td>1.667.055</td></tr>
<tr><td>Xefe de vendas</td><td>107.881</td><td>4.070</td><td>1.667.055</td></tr>
<tr><td>Encargado xeral</td><td>107.881</td><td>4.070</td><td>1.667.055</td></tr>
<tr><td>Xefe de sucursais</td><td>100.310</td><td>4.070</td><td>1.553.490</td></tr>
<tr><td>Xefe de almacén</td><td>100.310</td><td>4.070</td><td>1.553.490</td></tr>
<tr><td>Xefe de grupo</td><td>96.600</td><td>4.070</td><td>1.497.840</td></tr>
<tr><td>Encargado de establecemento, vendedor, comprador, poxador</td><td>93.958</td><td>4.070</td><td>1.458.210</td></tr>
<tr><td>Viaxante</td><td>91.699</td><td>4.070</td><td>1.424.325</td></tr>
<tr><td>Corredor de praza</td><td>90.952</td><td>4.070</td><td>1.413.120</td></tr>
<tr><td>Dependente</td><td>89.074</td><td>4.070</td><td>1.384.950</td></tr>
<tr><td>Dependente maior</td><td>97.541</td><td>4.070</td><td>1.511.955</td></tr>
<tr><td>Axudante</td><td>86.341</td><td>4.070</td><td>1.343.955</td></tr>
<tr><td>Grupo III</td></tr>
<tr><td>Director</td><td>119.173</td><td>4.070</td><td>1.836.435</td></tr>
<tr><td>Xefe de división</td><td>109.760</td><td>4.070</td><td>1.695.240</td></tr>
<tr><td>Xefe Administrativo</td><td>102.611</td><td>4.070</td><td>1.588.005</td></tr>
<tr><td>Analista de ordenador</td><td>89.074</td><td>4.070</td><td>1.384.950</td></tr>
<tr><td>Contable</td><td>91.696</td><td>4.070</td><td>1.424.280</td></tr>
<tr><td>Caixeiro</td><td>91.696</td><td>4.070</td><td>1.424.280</td></tr>
<tr><td>Oficial administrativo e operador de máquinas contables</td><td>89.074</td><td>4.070</td><td>1.384.950</td></tr>
<tr><td>Auxiliar administrativo perforista</td><td>86.341</td><td>4.070</td><td>1.343.955</td></tr>
<tr><td>Aspirante de 16 a 18 anos (salario mínimo interprofesional)</td><td>0</td><td>0</td><td>0</td></tr>
<tr><td>Auxiliar de caixa</td><td>87.700</td><td>4.070</td><td>1.364.340</td></tr>
<tr><td>Grupo IV</td></tr>
<tr><td>Xefe de sección de servicios</td><td>96.595</td><td>4.070</td><td>1.497.765</td></tr>
<tr><td>Xefe de taller</td><td>100.310</td><td>4.070</td><td>1.553.490</td></tr>
<tr><td>Profesional oficio de 1ª</td><td>86.341</td><td>4.070</td><td>1.343.955</td></tr>
<tr><td>Profesional oficio de 2ª</td><td>86.341</td><td>4.070</td><td>1.343.955</td></tr>
<tr><td>Profesional oficio de 3ª</td><td>86.341</td><td>4.070</td><td>1.343.955</td></tr>
<tr><td>Chofer</td><td>86.341</td><td>4.070</td><td>1.343.955</td></tr>
<tr><td>Capataz</td><td>86.341</td><td>4.070</td><td>1.343.955</td></tr>
<tr><td>Mozo especializado</td><td>86.341</td><td>4.070</td><td>1.343.955</td></tr>
<tr><td>Mozo</td><td>86.341</td><td>4.070</td><td>1.343.955</td></tr>
<tr><td>Grupo V</td></tr>
<tr><td>Cobrador</td><td>86.341</td><td>4.070</td><td>1.343.955</td></tr>
<tr><td>Vixilante, sereno, ordenanza, porteiro</td><td>86.341</td><td>4.070</td><td>1.343.955</td></tr>
<tr><td>Persoal de limpeza (hora)</td><td>467</td><td>0</td><td>7.005</td></tr></tbody></table>
<p>7849</p>

