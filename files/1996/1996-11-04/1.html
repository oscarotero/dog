---
date: '1996-11-04'
id: B14E
page: 9751
number: 215
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 29 de outubro de 1996 pola que se regulan os órganos de goberno dos
  centros públicos de ensino non univesitario de características singulares, de
  educación especial e educación de adultos.
range: Orde
url: 'https://www.xunta.gal/dog/Publicados/1996/19961104/AnuncioB14E_gl.html'
---
<p>A Lei orgánica 9/1995, do 20 de novembro, da participación, avaliación e goberno dos centros docentes afonda no disposto na Lei orgánica 8/1995, do 3 de xullo, reguladora do dereito a educación, e completa a organización e funcións dos órganos de goberno para axustalos ó establecido na Lei orgánica 1/1990, do 3 de outubro.</p>
<p>O Decreto 374/1996, do 17 de outubro, polo que se aproba o Regulamento orgánico das escolas de educación infantil e dos colexios de educación primaria, e o Decreto 324/1996, do 26 de xullo, polo que se aproba o Regulamento orgánico dos institutos de educación secundaria viñeron desenvolve-lo o establecido na Lei 9/1995, do 20 de novembro, no que se refire a estructura e funcionamento dos órganos de goberno, tanto unipersoais como colexiados para os centros docentes de ensinanzas non universitarias da Comunidade Autónoma de Galicia.</p>
<p>Tendo en conta que estes decretos derrogaron ou modificaron substancialmente as seguintes disposicións: Decreto 92/1988, do 28 de abril, polo que se regulan os órganos de goberno dos centros públicos de ensino non universitario, Decreto 101/1988, do 5 de maio, polo que se regulan os órganos de goberno dos centros públicos de ensino non universitario de características singulares, Decreto 539/1990, do 14 de decembro, polo que se regula a composición do consello escolar nos conservatorios públicos de música e Decreto 257/1995, do 29 de setembro, polo que se modifica parcialmente o Decreto 120/1982, do 5 de outubro, polo que se crea o Instituto Galego de Bacharelato a Distancia; procede adapta-la composición e regula-la renovación parcial dos consellos escolares dos centros de características singulares, de educación especial e de educación de adultos ás súas condicións específicas.</p>
<p>Na súa virtude, ó abeiro do disposto nos artigos 7 e 42 do Decreto 374/1996, do 17 de outubro, e do artigo 43 do Decreto 324/1996, do 26 de xullo, esta consellería,</p>
<p>DISPÓN:</p>
<p>Centros de características singulares</p>
<p>Primeiro.-Os institutos específicos de formación profesional de grao superior, a escola de conservación e restauración de bens culturais, o instituto</p>
<p>galego de bacharelato a distancia, as extensións do instituto galego de bacharelato a distancia, as escolas oficiais de idiomas, as escolas de arte, os conservatorios de música e de danza e calquera outro centro de características singulares rexerase, para efectos de elección, constitución e funcionamento de órganos de goberno, polo Regulamento orgánico de institutos de educación secundaria e polas normas seguintes:</p>
<p>1. Os centros mencionados anteriormente que, no momento das eleccións, teñan un claustro de 16 ou máis profesores, constituirán e renovarán o consello escolar de acordo co disposto para institutos de oito ou máis unidades no Regulamento orgánico de institutos de educación secundaria.</p>
<p>2. Se os centros antes mencionados teñen un claustro de menos de 16 profesores constituirán o consello escolar cos seguintes membros:</p>
<p>a) O director, que será o seu presidente.</p>
<p>b) Un concelleiro ou representante do concello do municipio no que estea situado o centro.</p>
<p>c) Dous profesores elixidos polo claustro. Un deles, designado polo director, actuará como secretario, con voz e voto no consello escolar.</p>
<p>d) Un representante dos pais de alumnos.</p>
<p>e) Un alumno.</p>
<p>Nestes centros na primeira renovación parcial prevista no artigo 40 do Regulamento orgánico de institutos de educación secundaria serán substituídos un profesor e o alumno, na seguinte renovación parcial serán substituídos os membros non renovados antes.</p>
<p>3. Os alumnos e pais de alumnos escolarizados en centros colaboradores do Instituto galego de bacharelato a distancia integraranse no instituto no que están localizados, e formarán parte, segundo corresponda, de tódolos órganos de goberno, asumindo tódolos dereitos e obrigas que, como membros da dita comunidade educativa, lles son aplicables.</p>
<p>4. Nos centros colaboradores do instituto galego de bacharelato a distancia haberá un xefe de estudios nomeado entre os profesores que imparten ensino ós alumnos do citado instituto galego de bacharelato a distancia. O mesmo que o outro xefe de estudios do instituto no que se localiza o centro colaborador, integrarase no consello escolar e percibirá o mesmo complemento específico.</p>
<p>5. Os alumnos e alumnas dos centros de características singulares serán considerados para efectos electorais da seguinte maneira: alumnos menores de 13 anos asimilaranse a alumnos de educación primaria, alumnos de 13 e 14 anos asimilaranse a alumnos de primeiro ciclo de educación secundaria obrigatoria, alumnos maiores de 14 anos asimilaranse a alumnos de segundo ciclo de educación secundaria obrigatoria.</p>
<p>Para determina-los anos de idade, consideraranse os anos que se cumpren dentro do ano natural no que se celebran as eleccións.</p>
<p>Centros de educación especial</p>
<p>Segundo.-O consello escolar dos centros de educación especial estará composto polos seguintes membros:</p>
<p>1. Centros catalogados con oito, ou máis postos de traballo docentes.</p>
<p>a) O director, que será o seu presidente.</p>
<p>b) Un concelleiro ou representante do Concello do municipio no que estea situado o centro.</p>
<p>c) Tres mestres elixidos polo claustro.</p>
<p>d) Tres representantes dos pais de alumnos.</p>
<p>e) O secretario do centro, que actuará como secretario do consello, con voz, pero sen voto.</p>
<p>f) Catro representantes do persoal non docente, no que se incluirá persoal de admininistración e servicios, persoal que desenvolve funcións psicopedagóxicas e de atención individualizada ós alumnos.</p>
<p>2. Centros catalogados con menos de oito postos de traballo docentes.</p>
<p>a) O director, que será o seu presidente.</p>
<p>b) Un concelleiro ou representante do concello do municipio no que estea situado o centro.</p>
<p>c) Dous mestres elixidos polo claustro. Un deles, designado polo director, actuará como secretario, con voz e voto no consello.</p>
<p>d) Dous representantes dos pais de alumnos.</p>
<p>e) Dous representantes do persoal non docente, no que se incluirá persoal de admininistración e servicios, persoal que desenvolve funcións psicopedagóxicas e de atención individualizada ós alumnos.</p>
<p>3. A elección do persoal non docente realizarase conforme o procedemento previsto no Decreto 92/1988, do 28 de abril, para os representantes do persoal de administración e servicios.</p>
<p>4. Incorporarase ó consello escolar un representante dos alumnos, no caso de que existan alumnos que sigan as ensinanzas de educación secundaria.</p>
<p>Terceiro.-Para efectos da renovación parcial prevista no Regulamento orgánico de escolas de educación infantil e colexios de educación primaria terase en conta:</p>
<p>1. Na primeira renovación parcial del serán substituídos os seguintes membros:</p>
<p>a) Centros catalogados con oito ou máis postos de traballo docentes. Un mestre, dous pais e dous representantes do persoal non docente.</p>
<p>b) Centros catalogados con menos de oito postos de traballo docentes: un mestre, un pai e un representante do persoal non docente.</p>
<p>2. Dous anos despois, substituiranse os membros non considerados na renovación parcial anterior:</p>
<p>3. O representante dos alumnos, no caso de que exista, será substituído cada catro anos.</p>
<p>Centros de educación de adultos</p>
<p>Cuarto.-Nos centros de educación de adultos constituirase o consello escolar cos representantes fixados no artigo 37 do Regulamento orgánico das escolas de educación infantil e dos colexios de educación primaria coas seguintes variacións:</p>
<p>1. A representación dos pais asignaráselle na súa totalidade e para tódolos efectos ós alumnos.</p>
<p>2. Os alumnos dos centros de educación de adultos asimilaranse para efectos electorais e de representación nos órganos de goberno ós alumnos de segundo ciclo de educación secundaria obrigatoria.</p>
<p>3. Nos centros de educación de adultos, aínda cando se imparta neles educación secundaria, na xunta electoral os alumnos terán un so representante.</p>
<p>Disposicións derradeiras</p>
<p>Primeira.-Autorízase a Dirección Xeral de Centros e Inspección para dictar tódalas disposicións que sexan precisas para o desenvolvemento e execución do disposto nesta orde.</p>
<p>Segunda.-A presente orde entrará en vigor o día da súa publicación no Diario Oficial de Galicia.</p>
<p>Santiago de Compostela, 29 de novembro de 1996.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>7501</p>

