---
date: '1996-02-12'
id: 32CE
page: 1108
number: 30
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 31 de xaneiro de 1996 pola que se regula a concesión de axudas para o
  fomento do asociacionismo cooperativo xuvenil agrario.
range: Orde
url: 'https://www.xunta.gal/dog/Publicados/1996/19960212/Anuncio32CE_gl.html'
---
<p>O Estatuto de autonomía de Galicia, no seu artigo 30.3º, recoñece a competencia, de acordo coa planificación xeral da economía, en materia de agricultura e gandería a favor da Xunta de Galicia, e no seu artigo 28.7º recolle a competencia específica en materia de cooperativismo.</p>
<p>O Real decreto 1887/1991, do 30 de decembro, sobre mellora de estructuras agrarias, establece un réxime de axudas para investimentos en explotacións agrarias.</p>
<p>No seu desenvolvemento, esta consellería dispón o seguinte:</p>
<p>Capítulo I</p>
<p>Artigo 1º</p>
<p>A Consellería de Agricultura, Gandería e Montes promoverá e apoiará o fomento do asociacionismo de carácter cooperativo entre os mozos do sector agrario, mediante a concesión das axudas que se regulan na presente orde.</p>
<p>Artigo 2º</p>
<p>As axudas a que se refire a disposición anterior terán carácter de subvención.</p>
<p>Capítulo II</p>
<p>Incorporación de mozos do sector agrario a entidades de carácter cooperativo.</p>
<p>Artigo 3º</p>
<p>A Consellería de Agricultura, Gandería e Montes poderalles conceder subvencións ós mozos do sector agrario que se integren como socios dalgunha entidade asociativa das seguintes:</p>
<p>a) Cooperativa agraria.</p>
<p>b) Sociedade agraria de transformación.</p>
<p>c) Cooperativa de traballo asociado establecida no medio rural.</p>
<p>Artigo 4º</p>
<p>Para ser beneficiario das subvencións a que se refire o artigo anterior requírese:</p>
<p>1. Ser maior de idade ou menor emancipado e non ter cumpridos os corenta anos de idade na data de presentación de solicitude.</p>
<p>2. Estar vinculado ó sector agrario por algunha das seguintes condicións:</p>
<p>a) Ser empresario directo e persoal do sector agrario.</p>
<p>b) Ser socio dunha cooperativa agraria de explotación comunitaria ou dunha sociedade agraria de transformación.</p>
<p>c) Ser socio dunha cooperativa de traballo asociado de carácter agrario.</p>
<p>d) Ser asalariado do sector agrario ou traballador dunha cooperativa agraria ou dunha sociedade agraria de transformación.</p>
<p>e) Ter dependencia familiar ou tela tido ata a maioría de idade ou a emancipación da persoa incursa nalgunha das situacións deste apartado.</p>
<p>3. Acreditar suficiente preparación profesional na actividade que lle corresponde desempeñar na entidade na que se integra ou comprometerse a adquirila en caso de non posuíla.</p>
<p>4. Realiza-la integración na entidade asociativa no período comprendido entre os seis meses previos inmediatos á presentación da solicitude de subvención e os tres meses seguintes á data de concesións dela.</p>
<p>Artigo 5º</p>
<p>As subvencións destinaranse a sufragar parcialmente as achegas económicas que os mozos beneficiarios estean obrigados a satisfacerlle á entidade para a súa integración como socios e sexan reintegrables unicamente en caso de disolución daquela ou de perda da condición de socio.</p>
<p>Artigo 6º</p>
<p>1. A contía máxima das subvencións non superará o 50% das achegas a que se refiere a disposición anterior.</p>
<p>2. Establécense os seguintes límites absolutos:</p>
<p>a) Ata 400.000 ptas. por beneficiario, cando a súa incorporación se produza no marco dunha actuación da entidade que supoña un programa de investimentos onerosos. A suma das subvencións concedidas ós mozos beneficiarios non poderá ser superior ó conxunto de gastos do programa de investimentos.</p>
<p>b) Ata 200.000 ptas. por beneficiario, cando a súa incorporación á agrupación non se produza na situación a que se refire o parágrafo anterior.</p>
<p>3. A suma das subvencións correspondentes ós beneficiarios que se integren nunha mesma entidade asociativa non poderá ser superior a 15.000.000 de pesetas.</p>
<p>Artigo 7º</p>
<p>1. As achegas económicas dos mozos beneficiarios a que se refire o artigo 5º, poderán efectuarse baixo calquera das modalidades seguintes:</p>
<p>a) Entregas en metálico.</p>
<p>b) Entregas en especie, valoradas de acordo cos prezos do mercado da zona.</p>
<p>c) Prestacións de servicios á agrupación, valoradas de acordo coas normas que resulten procedentes.</p>
<p>2. Para os efectos sinalados no número 2.a) do artigo 6º, o programa de realizacións basearase nos investimentos necesarios para o cumprimento do obxecto social da agrupación, excluíndo a adquisición de terras de cultivo. Dentro dos ditos investimentos poderán incluírse :</p>
<p>a) Estudio de viabilidade, cando, esgotadas as posibilidades de asistencia do sector público, resulta necesaria a súa contratación total ou parcialmente onerosa.</p>
<p>b) Gastos de constitución da entidade derivados da posta en marcha da súa actividade.</p>
<p>c) Gastos de formación, asumidos pola entidade, dos mozos que se integran nela e sexan necesarios para desempeña-las súas funcións.</p>
<p>Artigo 8º</p>
<p>Dada a importancia que teñen os estudios de viabilidade e o seu carácter previo á realización dos investimentos, no caso contemplado nesta orde, de creación de novas agrupacións, e sempre que non sexa posible realiza-los ditos estudios polos servicios técnicos da Administración, poderá concedérselle á agrupación unha subvención de ata o 30% do custo do estudio, cun límite máximo de 500.000 ptas. Para tales efectos a Consellería de Agricultura, Gandería e Montes apreciará a calidade e profesionalidade dos citados estudios.</p>
<p>Artigo 9º</p>
<p>1. As solicitudes de subvención serán formuladas individualmente por cada mozo e presentaranse en expediente único para o conxunto dos que se integren nunha mesma agrupación. Os expedientes conterán os seguintes documentos:</p>
<p>-Instancia individual, segundo modelo que figura no anexo da presente orde, subscrita por cada mozo,</p>
<p>dirixida ó secretario xeral da Consellería de Agricultura, Gandería e Montes, na que constarán os compromisos que contrae.</p>
<p>-Fotocopia do documento nacional de identidade de cada peticionario.</p>
<p>-Relación de peticionarios incluídos en cada expediente.</p>
<p>-Certificación do secretario da entidade na que se faga constar na solicitude a admisión como socios dos mozos, o importe da cota de contribución e as datas dos acordos de admisión e de realización dos investimentos.</p>
<p>-Memoria do investimento e gasto que se vai realizar e estudio de viabilidade ténico-económica e financeira.</p>
<p>-Plan de viabilidade da entidade, no caso de que non se realicen investimentos.</p>
<p>-Documento que acredite a vinculación dos mozos ó sector agrario, a preparación profesional suficiente ou, se é o caso, o compromiso de adquirila con posterioridade ó seu ingreso, e a veracidade dos datos que figuran nos restantes documentos.</p>
<p>-Copia ou fotocopia da parte dos estatutos da agrupación que acredite a aprobación dela e das achegas acordadas na súa constitución ou na posterior asemblea xeral.</p>
<p>-Certificación bancaria de cada un dos mozos solicitantes na que conste o código, tanto da entidade bancaria como da sucursal, o díxito de control e o número de conta.</p>
<p>-Certificación expedida polo Tesouro da Comunidade Autónoma de Galicia acreditativa de que o mozo solicitante non ten pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>-Certificación de que os mozos estan ó corrente no pago de obrigas fiscais e de Seguridade Social.</p>
<p>2. O prazo de presentación de solicitudes remata o 30 de marzo.</p>
<p>Artigo 10º</p>
<p>Recibido e analizado o expediente pola Secretaría Xeral da Consellería de Agricultura, Gandería e Montes, esta resolverá o que proceda no prazo máximo dun mes, contado a partir da data de expiración do prazo establecido para a presentación das instancias. A dita resolución notificaráselles ós interesados de xeito individualizado.</p>
<p>Artigo 11º</p>
<p>Como requisito previo para a entrega da subvención aprobada, os beneficiarios quedarán obrigados a xustificar mediante certificación expedida pola cooperativa na que se atopan integrados, a achega correspondente, o destino da subvención e a data de integración na dita entidade asocitiva.</p>
<p>Artigo 12º</p>
<p>O incumprimento dos fins e requisitos establecidos nesta orde levará emparellada a obriga de reintegrar ó Tesouro da Comunidade Autónoma, por parte dos beneficiarios, as subvencións concedidas, incrementando o seu importe no xuro legal que proceda.</p>
<p>Artigo 13º</p>
<p>As subvencións contempladas na presente orde son incompatibles con calquera outra que para a mesma acción concedan outros organismos da Administración do Estado ou desta Comunidade Autónoma.</p>
<p>Artigo 14º</p>
<p>A Consellería de Agricultura, Gandería e Montes procurará a colaboración das organizacións profesionais agrarias e outras entidades afíns ó programa, para a máis ampla difusión do establecido na presente orde.</p>
<p>Disposicións adicionais</p>
<p>Primeira.-As solicitudes presentadas ó amparo da Orde do 13 de decembro de 1994 ás que non lles foi concedida a subvención solicitada por falta de crédito, poderán ser tidas en conta na presente convocatoria, sempre que así o faga consta-lo interesado.</p>
<p>Segunda.-Na concesión deste auxilios teranse en especial consideración e preferencia aquelas organizacións que teñan por finalidade principal o desenvolvemento de actividades de carácter agrario.</p>
<p>Terceira.-Cando se trate de entidades de traballo asociado que dependan no seu funcionamento de contratos de encargo con outras empresas, deberán acreditar documentalmente o compromiso que garanta o seu funcionamento durante un período mínimo de tres anos.</p>
<p>Cuarta.-Os expedientes económicos destas axudas imputaranse á aplicación orzamentaria 09.01.612A.770 «Cooperativismo xuvenil, axuda á incorporación» dos orzamentos xerais da Comunidade Autónoma para 1996, que ten como crédito inicial 20.000.000 de pesetas.</p>
<p>Ademais poderán concederse máis subvencións ata o límite do crédito que para esta finalidade se xere no devandito concepto, en virtude das transferencias procedentes dos orzamentos xerais do Estado que o MAPA lle atríbúe á Comunidade Autónoma de Galicia como subvencións non integrantes do custo efectivo.</p>
<p>Disposición derradeira</p>
<p>A presente orde entrará en vigor o día seguinte o da súa publicación no Diario Oficial de Galicia.</p>
<p>Santiago de Compostela, 31 de xaneiro de 1996.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>0708</p>

