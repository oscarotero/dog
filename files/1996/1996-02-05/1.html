---
date: '1996-02-05'
id: D33E
page: 903
number: 25
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 28/1996, do 25 de xaneiro, polo que se regula a débeda de tesourería á
  que se refire o artigo 25 da Lei 11/1995, do 28 de decembro, de orzamentos
  xerais da Comunidade Autónoma de Galicia para o exercicio de 1996.
range: Decreto
url: 'https://www.xunta.gal/dog/Publicados/1996/19960205/AnuncioD33E_gl.html'
---
<p>O artigo 31 da Lei 11/1992, do 7 de outubro (DOG nº 200, do 14 de outubro), de réxime financeiro e orzamentario de Galicia, establece que o endebedamento que a Comunidade Autónoma leve a cabo con persoas físicas ou xurídicas para atender necesidades transitorias de tesourería, calquera que sexa a forma como se documente, o prazo de reembolso será inferior a un ano. Na Lei de orzamentos de cada ano autorízase o límite máximo destas operacións para cada exercicio.</p>
<p>O artigo 25 da Lei 11/1995, do 28 de decembro (DOG nº 249, do 30 de decembro), de orzamentos xerais da Comunidade Autónoma de Galicia para 1996, establece que durante o exercicio de 1996 o Consello da Xunta de Galicia, por proposta do conselleiro de Economía e Facenda, poderá emitir débeda de tesourería ata un importe máximo do 15% da consignación que figura no estado de ingresos por porcentaxe na participación nos ingresos do Estado.</p>
<p>O importe da participación nos ingresos do Estado para o exercicio 1996 ascende a 258.016.237.000 pesetas, segundo se establece na devandita Lei de orzamentos para 1996. Polo tanto o importe que se concertará ou emitirá non poderá superar, en ningún momento, a cifra de 38.702.435.550 pesetas, equivalente ó 15% da primeira cifra.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día vintecinco de xaneiro de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>Autorízase o conselleiro de Economía e Facenda a concertar operacións de crédito ou emitir débeda pública, en calquera das súas modalidades, por un prazo de reembolso inferior a un ano, para atender necesidades transitorias de tesourería.</p>
<p>Artigo 2º</p>
<p>O importe que se concertará ou emitirá non poderá superar en ningún momento, como límite acumulativo máximo para as operacións en vigor, a cifra de 38.702.435.550 pesetas, equivalente ó 15% do importe da participación nos ingresos do Estado, orzamentada para o exercicio de 1996 en 258.016.237.000 pesetas. As súas condicións (mo</p>
<p>dalidade, tipo de xuro, amortizacións e outros) non serán superiores ás normais de mercado.</p>
<p>Artigo 3º</p>
<p>A Consellería de Economía e Facenda daralle conta ó Consello da Xunta de Galicia das operacións de crédito concertadas de acordo co presente decreto.</p>
<p>Disposición derradeira</p>
<p>Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vintecinco de xaneiro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>96-504</p>

