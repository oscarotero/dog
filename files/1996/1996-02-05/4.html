---
date: '1996-02-05'
id: D34A
page: 907
number: 25
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 29 de xaneiro de 1996 pola que se regula a ordenación dos dispositivos
  de saúde mental da provincia de Ourense.
range: Orde
url: 'https://www.xunta.gal/dog/Publicados/1996/19960205/AnuncioD34A_gl.html'
---
<p>O Decreto 389/1994, do 15 de decembro, polo que se regula a saúde mental en Galicia estableceu no ámbito desta Comunidade Autónoma as directrices xerais da actuación na saúde mental e na asistencia psiquiátrica e acometeu a regulación dos dispositivos dirixidos á promoción e á protección da saúde mental, á prevención das enfermidades psíquicas e á asistencia, rehabilitación e integración dos enfermos mentais.</p>
<p>Establecidas as bases e estructuras de referencia, a disposición adicional segunda do devandito decreto dispuxo que a ordenación e os dispositivos de saúde mental que nela se prevén estableceranse gradualmente en función da definición e xerarquización de obxectivos e dos programas de actuación que fixe o Servicio Galego de Saúde, de acordo coas dotacións que anualmente se consignen nas respectivas leis de orzamentos xerais da Comunidade Autónoma de Galicia.</p>
<p>Pola orde desta consellería do 28 de abril de 1995 creouse o complexo hospitalario Santa María Madre-Dr. Cabaleiro Goás de Ourense. No limiar desta disposición enunciábase claramente a vontade de adscribir funcionalmente a este complexo hospitalario a totalidade dos dispositivos de saúde mental da provincia de Ourense, para efectos de dotalos dunha unidade de dirección e xestión.</p>
<p>Por esta razón, en desenvolvemento da previsión contida na disposición derradeira segunda do Decreto 389/1994, do 15 de decembro, e en virtude das facultades que se confiren no artigo 4 da Lei 1/1989, do 2 de xaneiro, do Servicio Galego de Saúde, reformada pola Lei 8/1991, do 23 de xullo, e os artigos 34 e 38 da Lei 1/1983, reguladora da Xunta e do seu presidente, reformada pola Lei 11/1988, do 29 de outubro,</p>
<p>DISPOÑO:</p>
<p>Artigo 1º.-Intégranse no complexo hospitalario Santa María Madre-Dr. Cabaleiro Goás de Ourense os dispositivos da saúde mental que se indican a seguir:</p>
<p>-Unidade de saúde mental infanto-xuvenil do complexo hospitalario Cristal Piñor.</p>
<p>-Unidade de saúde mental de Ourense, actualmente dependente da Xerencia de Atención Primaria de Ourense.</p>
<p>-Unidade de saúde mental do Barco de Valdeorras, actualmente dependente da Xerencia de Atención Primaria de Ourense.</p>
<p>Artigo 2º.-Adscríbense funcionalmente ó complexo hospitalario Santa María Madre-Dr. Cabaleiro Goás de Ourense os facultativos especialistas en psiquiatría do servicio de medicina interna do complexo hospitalario Cristal Piñor, así como os facultativos</p>
<p>especialistas en psiquiatría do Hospital Comarcal de Valdeorras.</p>
<p>Para estes efectos, os devanditos facultativos dependerán funcionalmente da dirección do complexo hospitalario Santa María Madre-Dr. Cabaleiro Goás de Ourense, sen prexuízo da súa dependencia orgánica do complexo hospitalario Cristal Piñor.</p>
<p>Artigo 3º.-As integracións e adscricións establecidas na presente orde non afectarán á categoría, réxime retributivo e demais condicións xurídicas básicas dos postos de traballo afectados.</p>
<p>Disposición transitoria</p>
<p>O persoal dependente das unidades que figuran no artigo 1º da presente orde que desempeñe prazas das incluídas nas relacións de postos de traballo do persoal ó servicio da Xunta de Galicia pasará a depender funcionalmente do novo centro de destino na mesma data de entrada en vigor da presente orde.</p>
<p>A dependencia orgánica do novo centro de destino do devandito persoal demorarase ata a publicación no Diario Oficial de Galicia da modificación correspondente nas relacións de postos de traballo do persoal ó servicio da Xunta de Galicia, que será tramitada para estes efectos.</p>
<p>Disposición derrogatoria</p>
<p>Quedan derrogadas as disposicións de igual ou de inferior categoría que se opoñan ó disposto na presente orde.</p>
<p>Disposicións derradeiras</p>
<p>Primeira.-A Dirección Xeral de Recursos Humanos do Servicio Galego de Saúde adoptará as medidas necesarias para as integracións e adscricións de postos de traballo que procedan como consecuencia do establecido na presente orde, de conformidade co previsto na disposición adicional segunda da Lei 11/1995, do 28 de decembro, de presupostos xerais da Comunidade Autónoma de Galicia para 1996, e demais normativa de aplicación.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de xaneiro 1996.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>96-583</p>

