---
date: '1996-01-05'
id: 230E
page: 196
number: 4
agency: CONCELLO DE PONTEVEDRA
section: VI. ANUNCIOS
title: >-
  Resolución do 31 de outubro de 1995 pola que se dispón a información pública
  do prego único refundido de prescricións técnicas e cláusulas administrativas
  e se anuncia o procedemento aberto para a súa adxudicación, mediante concurso,
  para a xestión indirecta do servicio municipal de recollida, retirada,
  transporte e custodia de vehículos e outros obstáculos das vías públicas.
range: Resolución
url: 'https://www.xunta.gal/dog/Publicados/1996/19960105/Anuncio230E_gl.html'
---
<p>Obxecto.</p>
<p>Contratación mediante concurso aberto da xestión indirecta do servicio municipal de recollida, retirada, transporte e custodia de vehículos e outros obstáculos das vías públicas, na modalidade de concesión administrativa.</p>
<p>Duranción do contrato.</p>
<p>O contrato de xestión do servicio terá unha duranción de seis anos desde a data da resolución da alcaldía pola que se autorice a posta en funcionamento da xestión do servicio polo adxudicatario, podéndose prorrogar por períodos anuais ata un máximo de tres anos.</p>
<p>Prezo que percibirá o adxudicatario e taxa que deberá aboa-lo titular do vehículo ou infractor.</p>
<p>O abxudicatario percibirá, como prezo polos servicios prestados, as tarifas que oferte e acepte o concello por cada un dos conceptos. O concello poderá incrementa-lo prezo ofertado e aceptado para a determinación da taxa.</p>
<p>Garantía provisional.</p>
<p>Depositarase na caixa da corporación contratante, en calquera das formas establecidas no artigo 36-1-1) da Lei 13/1995, do 18 de maio, de contratos das administracións públicas en contía de 500.000 pesetas.</p>
<p>Documentación.</p>
<p>A esixida na cláusula vixésimo oitava do prego único refundido.</p>
<p>Presentación de proposicións.</p>
<p>No rexistro xeral deste concello, durante o prazo de 40 días naturais, contados desde o seguinte ó da publicación deste anuncio no Diario Oficial de Galicia.</p>
<p>Apertura de proposicións.</p>
<p>O acto de apertura de proposicións económicas será público e terá lugar ás 12 horas do día seguinte hábil ó do remate do prazo de presentación de ofertas; se coincidise cun sábado ou día inhábil a apertura tería lugar o día seguinte hábil.</p>
<p>Modelo de proposición.</p>
<p>Axustarase ó modelo oficial que figura na cláusula 45 do prego único refundido de prescricións técnicas e cláusulas administrativas.</p>
<p>Información pública.</p>
<p>O prego único refundido de prescricións técnicas e cláusulas administrativas para a xestión indirecta do servicio municipal de recollida, retirada, transporte e custodia de vehículos e outros obstáculos das vías públicas, aprobado polo Pleno da Corporación, en sesión ordinaria do 26 de outubro de 1995, sométise a información pública, simultaneamente coa convocatoria da licitación, polo período de trinta días hábiles, computados desde o seguinte ó da súa publicación no Diario Oficial de Galicia, podéndose examinar na Unidade de Contratación e Patrimonio da Secretaría Xeral; no suposto de que se presentasen reclamacións contra o prego único, aprobado, a licitación (acto de apertura de proposicións) posporase ata que aquelas se resolvan polo Pleno da Corporación e en calquera caso antes do remate do prazo sinalado para a adxudicación na cláusula 32.</p>
<p>Pontevedra, 31 de outubro de 1995.</p>
<p>Juan Luis Pedrosa Fernández</p>
<p>Alcalde</p>
<p>Julio Dapena Outomuro</p>
<p>Secretario xeral</p>
<p>9507881</p>

