---
date: '1996-03-13'
id: 41AE
page: 2
number: 52
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 91/1996, do 29 de febreiro, sobre signos externos de identificación
  das policías locais de Galicia.
range: Decreto
url: 'https://www.xunta.gal/dog/Publicados/1996/19960313/Anuncio41AE_gl.html'
---
<p>Os artigos 17.2º e 19 da Lei 3/1992, do 23 de marzo, de coordinación de policías locais, dispoñen que a Xunta de Galicia establecerá os signos externos de identificación das policías locais, co obxecto da súa coordinación, de acordo co sinalado nos artigos 1, 4 e 5.1ºb) do citado texto legal.</p>
<p>A regulación da devandita coordinación efectuarase por decreto e logo do dictame da comisión de coordinación das policías locais de Galicia.</p>
<p>En consecuencia, por proposta do conselleiro de Xustiza, Interior e Relacións Laborais, logo do informe favorable da comisión de corrdinación de policías locais e da deliberación do Consello da Xunta de Galicia na súa reunión do día vintenove de febreiro de mil novecentos noventa e seis,</p>
<p>DISPOÑO:</p>
<p>Artiigo 1º.-Da placa emblema.</p>
<p>A placa emblema, que será exhibida nas prendas do uniforme que regulamentariamente se determine, estará composta polo escudo do concello correspondente, a lenda Policía Local rodeando a metade inferior daquel, e o número de identificación profesional, troquelado nunha cartela que se situará na base do conxunto.</p>
<p>O material con que se fabrique, tamaño, forma e demais circunstancias, serán as que se detallan no anexo I.</p>
<p>Artigo 2º.-Do escudo de Galicia.</p>
<p>Na manga dereita da peza exterior do uniforme irá unido o escudo de Galicia.</p>
<p>O material co que se confeccione, tamaño, forma e demais circunstancias, detállanse no anexo II.</p>
<p>Artigo 3º.-Do escudo do concello.</p>
<p>Na manga esquerda da peza exterior do uniforme unirase o escudo do concello ó que pertenza o policía local que o exhiba.</p>
<p>O material e tamaño serán os mesmos do escudo a que se refire o Art.2º.</p>
<p>Artigo 4º.-Da tarxeta de acreditación.</p>
<p>1. A tarxeta de acreditación de tódolos policías locais de Galicia presentará no seu anverso a fotografía do seu titular, a súa categoría profesional, o seu número de identificación, os escudos de Galicia e do concello e a lenda Policía Local ou Auxiliar de Policía Local, segundo a condición do seu portador.</p>
<p>2. No reverso constará o nome e apelidos do seu titular, a sinatura e o número de orde que o rexistro de Policías Locais lle adxudiquen a aquel e irá autorizada coa sinatura do alcalde respectivo e o selo do concello.</p>
<p>3. A tarxeta de acreditación irá contida na carteira axeitada para a súa boa conservación.</p>
<p>4. O material co que se confeccionen a tarxeta e carteira, os seus tamaños, cores e demais características, serán os que constan no anexo III.</p>
<p>Disposición transitoria</p>
<p>Establécese un prazo dun ano contado a partir da entrada en vigor do presente decreto para que tódolos concellos da Comunidade Autónoma galega doten ós policías locais e auxiliares deles dependentes, dos distintivos e documento acreditativo a que se refire o anterior articulado.</p>
<p>Disposicións derradeiras</p>
<p>Primeira.-Facúltase o conselleiro de Xustiza, Interior e Relacións Laborais, para dicta-las disposicións necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, vintenove de febreiro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Juan Manuel Diz Guedes</p>
<p>Conselleiro de Xustiza, Interior e Relacións Laborais</p>
<p>ANEXO I</p>
<p>PLACA EMBLEMA PARA POLICÍA LOCAL</p>
<p>Feitura e descrición.</p>
<p>1. Confeccionarase en aleación metálica de suficiente resistencia e durabilidade.</p>
<p>2. O centro estará formado polo escudo do concello e, na súa parte inferior, rodeándoo, a lenda Policía Local ou Auxiliar de Policía Local, segundo a cualidade de quen a porte.</p>
<p>Da periferia do escudo partirá un número de raios comprendido entre 32 e 38, dos que 8 serán principais e o resto, de menor tamaño.</p>
<p>Na parte inferior da placa existirá un rectángulo de superficie lisa onde se troquelará o número de rexistro profesional, formado da forma seguinte:</p>
<p>-Constará de 6 díxitos. O primeiro do lado esquerdo corresponderá:</p>
<p>1 para A Coruña.</p>
<p>2 para Lugo.</p>
<p>3 para Ourense.</p>
<p>4 para Pontevedra.</p>
<p>Os outros dous díxitos que lle seguen reflectirán a orde númerica da relación alfabética que comprende os concellos da cada provincia. Os tres díxitos restantes indican o número escalafonal, por categoría e antigüidade, de tódolos compoñentes do cadro de persoal da policía local. Para as placas correspondentes ós auxiliares, a dita numeración irá seguida da letra A, separada por un guión.</p>
<p>3. As medidas serán:</p>
<p>Eixe vertical: entre 8 e 9 cm.</p>
<p>Eixe horizontal: entre 6 e 6,5 cm.</p>
<p>Eixe vertical do escudo do concello: 5 cm.</p>
<p>Eixe horizontal do escudo de concello: proporcional ó anterior.</p>
<p>Grosor máximo: 0,2 cm.</p>
<p>Espacio para a numeración: 4 cm. x 0,7 cm.</p>
<p>Raios: partirán desde a beira do escudo do concello, co tamaño necesario para que o conxunto estea dentro dos límites marcados.</p>
<p>4. Cor</p>
<p>O escudo do concello incorporará as súas cores e o resto será de cor prateada. Os caracteres irán impresos en cor negra.</p>
<p>ANEXO II</p>
<p>ESCUDO DE GALICIA</p>
<p>Feitura e descrición.</p>
<p>1. Confeccionarase mediante bordado dourado sobre tea.</p>
<p>2.-Medidas:</p>
<p>Eixe vertical = 8 cm.</p>
<p>Eixe horizontal = proporcional</p>
<p>Os elementos que integran o escudo estarán proporcionados ás devanditas medidas.</p>
<p>ESCUDO DE CADA CONCELLO</p>
<p>Feitura e descrición.</p>
<p>1. Confecionarase en tea co bordado propio ás cores de cada escudo.</p>
<p>2. Medidas:</p>
<p>Eixe vertical = 8 cm.</p>
<p>Eixe horizontal = proporcional.</p>
<p>ANEXO III</p>
<p>TARXETA DE ACREDITACIÓN E CARTEIRA PORTA-TARXETA</p>
<p>Feitura e descrición</p>
<p>I. Tarxeta.</p>
<p>1. A tarxeta confecionarase en material plástico de fondo branco.</p>
<p>2. Descrición:</p>
<p>Anverso:</p>
<p>Na súa parte superior, esquina esquerda, figurará o Escudo de Galicia e na dereita o escudo do concello. Entre ámbolos dous, Policía Local ou Auxiliar.</p>
<p>Inmediatamente debaixo, a fotografía que será en cor, medio busto, de fronte e destoucado, sen lentes escuras e uniformado.</p>
<p>Debaixo da fotografía, constará a categoría profesional e, por último, o número de identificación profesional idéntico ó da placa -emblema e formado segundo se explica no anexo I.</p>
<p>Desde o ángulo superior esquerdo e ata o inferior dereito, salvando a fotografía, partirá unha banda de igual cor ó da bandeira galega e un cm de longo.</p>
<p>Reverso:</p>
<p>Nome e apelidos do titular, a súa sinatura e no ángulo inferior esquerdo, o número de orde que o rexistro xeral de policía lle adxudique. Debaixo da data de expedición irá estampada a sinatura do alcalde e selo do concello.</p>
<p>3. Medidas:</p>
<p>Tarxeta = 8,6 x 5,5 cm.</p>
<p>Escudos superiores = 1 cm.</p>
<p>Fotografía = 3,1 x 2,6 cm.</p>
<p>Caracteres: os de maior tamaño = 0,4 cm de altura.</p>
<p>II. Carteira porta-tarxeta.</p>
<p>1. Confeccionada de coiro ou pel marrón, en forma de carpeta pivotante sobre un dos lados verticais.</p>
<p>Na portada exterior figurará a lenda:</p>
<p>POLICÍA LOCAL (OU AUXILIAR DE POLICÍA LOCAL)</p>
<p>DE</p>
<p>(Nome do concello) con caracteres prateados.</p>
<p>O compartimento dereito será o utilizado para aloxa-la tarxeta.</p>
<p>2. Medidas:</p>
<p>Alto = 9,3 cm.</p>
<p>Longo = 12,4 cm para dobrar na súa metade.</p>
<p>Caracteres = 0,5 cm.</p>
<p>1638</p>

