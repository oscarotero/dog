---
date: '1996-10-25'
id: AF0E
page: 9
number: 210
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 14 de outubro de 1996 pola que se establecen axudas ás industrias
  transformadoras para incentiva-la celebración de contratos homologados de
  compravenda de productos agrarios galegos.
range: Orde
url: 'https://www.xunta.gal/dog/Publicados/1996/19961025/AnuncioAF0E_gl.html'
---
<p>A Lei 19/1982 establece as normas básicas que regulan os contratos homologados de subministra</p>
<p>cións de materias primas agrarias entre productores e industrias transformadoras. Este tipo de contratos está incentivado a través da orde do Ministerio de Agricultura, Pesca e Alimentación do 4-1-1989, pola que se establecen axudas para a mellora das condicións de distribución e promoción de productos agrarios, e prevé a concesión de axudas ás operacións de préstamo (consistentes na subvención dunha parte dos xuros) cando existan contratos homologados.</p>
<p>Por outra parte, a repercusión que está tendo no agro galego esta forma contractual é moi reducida, considerándose, sen embargo, de gran interese para a economía agraria de Galicia.</p>
<p>Por todo iso establécese a presente orde co fin de apoiar adicionalmente a subscrición de contratos homologados e favorece-la súa implantación entre productores e industriais.</p>
<p>En consecuencia e tendo en conta o disposto na vixente Lei de presupostos xerais de Galicia, así como no artigo 30, I.3 do Estatuto de autonomía de Galicia, e en uso das competencias que me confire a Lei 1/1983, reguladora da Xunta e do seu presidente, modificada pola Lei 11/1988, do 20 de outubro, e o Decreto 205/1990,</p>
<p>DISPOÑO:</p>
<p>Artigo 1º</p>
<p>A Consellería de Agricultura Gandería e Montes poderá conceder axudas ás industrias galegas transformadoras de productos agrarios galegos que merquen estes na campaña 1995-1996 en virtude de contratos homologados polo MAPA, a productores agrarios e/ou ás súas agrupacións, así como ós maioristas que merquen eses productos para a súa preparación e venda mediante o mesmo tipo de contratos.</p>
<p>Artigo 2º</p>
<p>1. As axudas revestirán a forma de subvención de puntos de interese ós préstamos ou créditos de campaña que obteñan as empresas industriais das entidades financeiras, sempre que se destinen ó pagamento dos productos agrarios obxecto do contrato, adquiridos en 1995.</p>
<p>2. Estas axudas consistirán na bonificación de ata 3 puntos de interese ós préstamos ou créditos a prazo inferior a un ano a que fai referencia o apartado anterior obtidos das entidades financeiras que teñan asinado o pertinente convenio de colaboración co MAPA para estes fins.</p>
<p>3. A contía da subvención determinarase en función do número total de peticións tramitadas e do volume dos préstamos que representen.</p>
<p>Artigo 3º</p>
<p>Poderán acceder a estas axudas as empresas de transformación e distribución alimentaria que teñan subscritos contratos homologados e préstamos de campaña a través de entidades financeiras que suscribisen convenios específicos de colaboración co MAPA ou coa Consellería de Agricultura, Gandería e Montes.</p>
<p>Artigo 4º</p>
<p>Os interesados presentarán as solicitudes nas dependencias do Servicio Provincial de Industrialización e Calidade Agroalimentarias (ICA) da Consellería de Agricultura, Gandería e Montes da área onde estea situado o predio obxecto do contrato ou a empresa solicitante, ou do xeito previsto no artigo 38.4º da Lei 30/1992, do 26 de novembro.</p>
<p>As solicitudes poderán presentarse a partir da data de publicación desta orde e ata o 11 de novembro de 1996, dirixidas ó conselleiro de Agricultura, Gandería e Montes segundo o modelo que se acompaña como anexo, acompañadas de duas copias da documentación seguinte:</p>
<p>-Tarxeta de identificación fiscal.</p>
<p>-Copia dos contratos homologados visados pola comisión de seguimento e dos finiquitos correspondentes, así como certificado da comisión de seguimento na que se sinale expresamente que os contratos foron cumpridos. Para estes efectos, o importe total dos contratos cumpridos deberá ser igual ou superior o importe do préstamo obtido.</p>
<p>-Certificado da entidade financeira outorgante do préstamo polo que se acredite a súa formalización, e no que se indiquen os seguintes datos:</p>
<p>* Nome da empresa beneficiaria e NIF.</p>
<p>* Número da conta corrente de tramitación do préstamo.</p>
<p>* Importe do préstamo e tipo de xuro aplicado.</p>
<p>* Data da disposición e vencemento.</p>
<p>* Número total de días do préstamo.</p>
<p>* Cuantificación dos intereses e certificación do</p>
<p>pagamento anticipado del no momento da disposición do préstamo.</p>
<p>-Declaración do solicitante sobre outras axudas solicitadas e/ou concedidas para o mesmo fin.</p>
<p>Artigo 5º</p>
<p>A resolución das subvencións faraa Consellería de Agricultura, Gandería e Montes á vista da documentación achegada e en función dos fondos orzamentos dispoñibles.</p>
<p>Artigo 6º</p>
<p>Para o pagamento da subvención deberá presentarse a seguinte documentación:</p>
<p>1. Facturas da compra dos productos agrarios obxecto do contrato, así como xustificantes do aboamento efectivo delas con cargo ó préstamo subvencionado. Desta documentación deberán presentarse orixinais para realiza-la toma de razón correspondente, así como fotocopias e unha relación de todalas facturas.</p>
<p>2. Acreditación formal do cumprimento das obrigas tributarias e fronte á Seguridade Social, así como acreditación expedida pola Dirección Xeral do Tesouro de non ter débedas pendentes de pagamento coa Administración pública da Comunidade Autónoma.</p>
<p>3. Certificado da entidade financeira que acredite a existencia da conta bancaria onde se ordene o pagamento da axuda, así como ficha normalizada de domiciliación de pagamentos.</p>
<p>4. Declaración do beneficiario sobre outras axudas concedidas para o mesmo fin.</p>
<p>Artigo 7º</p>
<p>Os beneficios previstos na presente orde serán compatibles con outras que se puideran obter doutras administracións públicas para o mesmo fin.</p>
<p>Artigo 8º</p>
<p>As solicitudes non resoltas en seis meses desde a data de presentación entenderanse desestimadas.</p>
<p>Artigo 9º</p>
<p>O incumprimento ou falseamento por parte do beneficiario das condicións das axudas implicará a perda destas e, se é o caso, a devolución das xa aboadas, sen perxuízo das accións que procedan.</p>
<p>Artigo 10º</p>
<p>As axudas reguladas nesta orde financiaranse con cargo ó concepto orzamentario 09.03.615A.470 dos orzamentos do presente ano, que dispón dun importe de 10.000.000 de ptas.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria e Industrias Agroalimentarias para dicta-las resolucións que estime oportunas para mellora-lo cumprimento e desenvolvemento da presente orde.</p>
<p>Segunda.-A presente orde entrará en vigor o día seguinte ó da súa publicación no DOG.</p>
<p>Santiago de Compostela, 14 de outubro de 1996.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>7703</p>

