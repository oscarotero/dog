---
date: '1996-10-25'
id: AF16
page: 9
number: 210
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 29 de xullo de 1996, da Delegación Provincial da Coruña, pola
  que se dispón a inscrición no rexistro e a publicación no Diario Oficial de
  Galicia do convenio colectivo do sector de elaboración e instalación de pedra
  e mármore.
range: Resolución
url: 'https://www.xunta.gal/dog/Publicados/1996/19961025/AnuncioAF16_gl.html'
---
<p>Visto o expediente do convenio colectivo do sector de elaboración e instalación de pedra e mármore que tivo entrada nesta delegación provincial o día 19-7-1996, subscrito en representación da parte económica por Asoemar, e, da parte social, pola CIG, CC.OO., UGT o día 10-7-1996 de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do</p>
<p>Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no BOP e no Diario Oficial de Galicia.</p>
<p>A Coruña, 29 de xullo de 1996.</p>
<p>Mª Reyes Carabel Pedreira</p>
<p>Delegada provincial da Coruña</p>
<p>Texto do convenio colectivo de traballo para a actividade de elaboración e instalación de pedra e mármore da provincia da Coruña</p>
<p>Capítulo I</p>
<p>Sección primeira</p>
<p>Ámbito funcional</p>
<p>Artigo 1º</p>
<p>O presente convenio é de aplicación a tódalas empresas dedicadas á actividade de elaboración e instalación de pedra e mármore, tanto mecánica como manual.</p>
<p>Artigo 2º.-Ámbito territorial.</p>
<p>O presente convenio é de ambito provincial, e afecta ós centros de traballo situados no territorio da provincia da Coruña, aínda cando o domicilio da empresa estea fóra do dito territorio.</p>
<p>Artigo 3º.-Ámbito persoal.</p>
<p>Quedan afectados polo presente convenio tódolos traballadores, sexa cal for a súa categoría, que durante a vixencia del presten os seus servicios baixo a dependencia e por conta das empresas afectadas no seu ámbito territorial, sen máis excepcións cás que marca a lei.</p>
<p>Sección segunda</p>
<p>Vixencia e duración</p>
<p>Artigo 4º</p>
<p>O presente convenio entrará en vigor o día 1 de xaneiro de 1996 e a súa duración será ata o 31 de decembro de 1997.</p>
<p>Artigo 5º.-Prórroga e denuncia.</p>
<p>A denuncia para a rescisión ou revisión do presente convenio, deberá realizarse cunha antelación de tres meses ó seu remate ou prórroga en curso. A denuncia efectuarase mediante comunicación escrita á outra parte, así como á autoridade laboral, contándose o prazo dela desde a data de recepción da referida comunicación.</p>
<p>Denunciado o convenio, as deliberacións procuraranse comezar co tempo suficiente como para que non haxa lugar a atrasos e, como moi tarde, dentro do primeiro trimestre do ano que proceda.</p>
<p>Sección terceira</p>
<p>Prelación de normas</p>
<p>Artigo 6º</p>
<p>As normas que contén este convenio regularán con carácter preferente e prioritario as relacións entre traballadores e empresarios afectados por el.</p>
<p>No non previsto neste convenio haberá que aterse ó disposto polo Estatuto dos traballadores e demais disposicións oficiais de aplicación.</p>
<p>Artigo 7º.-Compensación e absorción.</p>
<p>As retribucións pactadas neste convenio compensarán e absorberán tódalas existentes no momento da súa entrada en vigor. Non obstante, as condicións superiores pactadas a título persoal que teñan establecidas as empresas á entrada en vigor do presente convenio e que, con carácter global, excedan do en cómputo anual, serán respectadas.</p>
<p>Artigo 8º.-Vinculación á totalidade.</p>
<p>As condicións pactadas neste convenio forman un todo orgánico e indivisible e para efectos da súa aplicación práctica serán consideradas globalmente. No caso de non ser homologado pola autoridade laboral algún dos pactos, o convenio quedará sen efecto e deberá procederse á reconsideración da súa totalidade.</p>
<p>Sección cuarta</p>
<p>Comisión mixta de interpretación</p>
<p>Artigo 9º</p>
<p>Constitúese unha comisión mixta de interpretación, presidida pola persoa que se designe na primeira reunión que se celebre. Quedará constituída por catro representantes dos traballadores e catro empresarios, os cales serán designados pola central ou centrais sindicais asinantes e pola Asociación de Empresarios Marmoristas da provincia da Coruña (Asoemar), de entre os que no seu día negociaron e pactaron o presente texto.</p>
<p>Para a adopción de acordos será necesaria a conformidade da metade máis un dos compoñentes.</p>
<p>Nomearase secretario a un vocal da comisión, podendo asisti-los asesores de ambas representacións, con voz pero sen voto.</p>
<p>Capítulo II</p>
<p>Sección primeira</p>
<p>Condicións económicas. Normas xerais</p>
<p>Artigo 10º</p>
<p>As condicións retributivas do persoal afectado por este convenio, serán as que conteñen as táboas de</p>
<p>salarios e antigüidade, que se unen como anexo e se regulan nos artigos seguintes.</p>
<p>Artigo 11º.-Pago de haberes.</p>
<p>Efectuarase dentro dos cinco primeiros días do mes seguinte ó seu devengo e con dereito por parte do traballador a solicitar anticipos quincenais a conta dos salarios que teña devengados co tope establecido pola lexislación vixente.</p>
<p>Sección segunda</p>
<p>Salario base</p>
<p>Artigo 12º</p>
<p>Entenderase por tal o que figura para cada categoría e profesión na táboa salarial.</p>
<p>Sección terceira</p>
<p>Pluses e suplidos</p>
<p>Artigo 13º</p>
<p>Tódolos pluses contidos no presente convenio aboaranse por día efectivo de traballo.</p>
<p>Igualmente e por faltar ó traballo sen causa xustificada, ademais do disposto no artigo 33º, perderase o dereito á perceción tanto do salario como dos pluses correspondentes ó día da falta.</p>
<p>Artigo 14º.-Plus de asistencia.</p>
<p>Aboaráselle a tódolos traballadores na contía sinalada na táboa salarial que figura como anexo ó presente convenio.</p>
<p>Artigo 15º.-Plus de distancia e transporte.</p>
<p>Co fin de simplifica-lo cómputo da distancia do domicilio do traballador e o centro de traballo, aboaranse a tódolos traballadores, calquera que sexa a distancia entre o domicilio e o centro de traballo, de acordo coas cantidades que figuran na táboa de salarios e que se recollen no anexo do presente convenio.</p>
<p>Artigo 16º.-Plus de perigosidade.</p>
<p>O incremento que se levará a cabo por este concepto consistirá no 20% sobre o salario base. Se o traballador realizase os traballos unicamente durante media xornada, a porcentaxe anteriormente citada reducirase á metade.</p>
<p>As cantidades iguais ou superiores ó plus fixado neste artigo que estean establecidas ou sexan establecidas polas empresas, serán respectadas sempre que foran concedidas polo dito concepto e, neste caso non será esixible o aboamento de incrementos fixados neste artigo. Tampouco estarán obrigadas a satisface-lo citado aumento, aquelas empresas que o teñan incluído en igual ou superior contía no salario de cualificación do posto de traballo.</p>
<p>Se por calquera causa desaparecesen as condicións motivadoras da percepción do citado plus, este deixará de aboarse, no tendo por tanto carácter consolidable.</p>
<p>No caso de discrepancia entre ámbalas partes sobre se un traballo ten a cualificación ou non de perigoso, haberá que aterse ó que dispoña a autoridade laboral competente, mediante resolución fundada e logo dos informes técnicos oportunos.</p>
<p>A dita resolución poderá ser recorrible polas partes, de conformidade coa lexislación vixente.</p>
<p>Artigo 17º.-Incremento salarial.</p>
<p>Para o ano 1996 aplícase un incremento do 4% sobre as táboas salariais de 1995, con carácter retroactivo do 1 de xaneiro.</p>
<p>Para o ano 1997 efectuarase un incremento dos salarios na mesma contía có indice de prezos de consumo (IPC), rexistrado o 31-12-1996. Esta porcentaxe aplicarase sobre as táboas salariais de 1996 que resulten despois de coñecer se funcionou a cláusula de revisión de 1996.</p>
<p>Artigo 18º.-Cláusula de revisión salarial.</p>
<p>Para o primeiro ano de vixencia do convenio, establécese unha cláusula consistente en revisa-los salarios o 31-12-1996, no que exceda do 3,5%, con carácter retroactivo do 1 de xaneiro do mesmo ano.</p>
<p>No caso de procede-la revisión, farase sobre os salarios vixentes o 31-12-1996 e sumaranse ós salarios de 1996.</p>
<p>Para o segundo ano de vixencia a cláusula de revisión salarial funcionará sempre e cando o IPC rexistrado o 31-12-1997 sexa superior ó habido no 31-12-1996. A revisión consistirá no exceso do primeiro IPC sobre o segundo.</p>
<p>No caso de procede-la revisión, farase sobre os salarios vixentes o 31-12-1996 e sumaranse ós salarios de 1997.</p>
<p>Artigo 19º.-Haberes extraordinarios.</p>
<p>A tódolos traballadores afectados polo presente convenio, aboaránselles dúas pagas ó ano, nos meses de xullo e decembro, ademais da correspondente a beneficios, a cal será rateada en doce mensualidades.</p>
<p>As pagas aboaranse a razón de trinta días de salario base, máis antigüidade, se é o caso.</p>
<p>Delas quedan excluídos os pluses a que fan referencia os artigos 14º, 15º e 16º do presente convenio. Os traballadores percibirán estas proporcionalmente ó tempo traballado.</p>
<p>Sección quinta</p>
<p>Retribucións condicionais</p>
<p>Artigo 20º.-Axudas de custo por desprazamento.</p>
<p>O persoal con dereito a axuda de custo, percibirá polo dito concepto a cantidade de 2.500 ptas. a completa e a de 900 ptas. a media axuda de custo, para tódalas categorías profesionais. Non obstante, nos supostos en que os importes expresados non</p>
<p>alcanzasen aboaráselle ó traballador a diferencia correspondente, logo da presentación da factura ou facturas.</p>
<p>Artigo 21º.-Premio de xubilación.</p>
<p>Os traballadores que se xubilen, sempre que conten cunha antigüidade mínima de dous anos de servicio na empresa, percibirán desta e por unha soa vez as seguintes bonificacións, en función de que a xubilación se produza ós:</p>
<p>60 anos: 150 días de salario base.</p>
<p>61 anos: 100 días de salario base.</p>
<p>62 anos:  70 días de salario base.</p>
<p>63 anos:  40 días de salario base.</p>
<p>64 anos:  30 días de salario base.</p>
<p>O dereito ó percibimento deste premio está condicionado a que o traballador se xubile entre os sesenta e sesenta e catro anos de idade, perdéndoo os que o fagan posteriormente.</p>
<p>Sección sexta</p>
<p>Vacacións</p>
<p>Artigo 22º</p>
<p>Serán de 30 días naturais para todo o persoal afectado polo presente convenio, percibindo durante estas o salario base, máis antigüidade, se é o caso, e os pluses de asistencia e distancia e transporte, correspondente ós días que, de estar traballando, percibise.</p>
<p>O desfrute delas realizarase do modo seguinte: 15 días nos meses de xuño, xullo e agosto e os restantes, en calquera época do ano.</p>
<p>Artigo 23º.-Licencias.</p>
<p>As licencias previstas e reguladas no Estatuto dos traballadores compleméntanse e precisan nos seguintes termos:</p>
<p>a) Matrimonio do traballador: 15 días naturais retribuídos.</p>
<p>b) Falecemento: a licencia no caso de falecemento da esposa, pais ou fillos será de 5 días.</p>
<p>c) No caso de falecemento de irmáns, a licencia será de 3 días.</p>
<p>d) Parto da esposa: será sempre de 5 días.</p>
<p>As retribucións correspondentes ós días de licencia serán: salario base, antigüidade e plus de asistencia.</p>
<p>Sección sétima</p>
<p>Antigüidade</p>
<p>Artigo 24º</p>
<p>As bonificacións por anos de servicios (antigüidade) están conxeladas e o seu cálculo, farase sobre o salario base do convenio do ano 1979.</p>
<p>Os aumentos polo dito concepto serán de dous bienios do 5% e quinquenios do 7%, ata un máximo de tres.</p>
<p>A táboa de antigüidade figura como anexo ó presente convenio.</p>
<p>Capítulo III</p>
<p>Artigo 25º.-Xornada de traballo.</p>
<p>Será de 40 horas semanais, de luns a venres, podendo, non obstante e de conformidade cos traballadores, as empresas altera-la dita xornada semanal e traballa-la mañá do sábado, sempre que non se exceda das anteriormente citadas 40 horas.</p>
<p>Establécense como festivos, ademais dos fixados oficialmente, a tarde do martes de Antroido e os días 24 e 31 de decembro para os anos 1996 e 1997.</p>
<p>A xornada laboral -en cómputo anual- queda establecida en 1.806 horas.</p>
<p>Artigo 26º.-Aviso previo de cesamento.</p>
<p>Cando un traballador desexe cesar no servicio dunha empresa, deberá avisar previamente cunha antelación mínima de oito días a aquela en que se produza a baixa. No caso de incumprimento desta obriga perderase o dereito a percibi-las partes proporcionais dos emolumentos que lle puideran corresponder pola liquidación.</p>
<p>A notificación do cesamento realizarase mediante escrito duplicado dirixido á empresa e asinado polo traballador. A empresa devolveralle ó traballador un exemplar como xustificante de recepción, facendo consta-la data de presentación. Co fin de dar fácil cumprimento á norma, a empresa facilitaralle ó traballador os medios para este trámite administrativo.</p>
<p>Artigo 27º.-Roupas de traballo.</p>
<p>As empresas subministrarán a todo o persoal unha peza de roupa de traballo cada seis meses, consistente nunha bata, funda ou similar. A súa conservación e limpeza serán por conta do traballador, o cal deberá mantela en perfecto estado de conservación e uso.</p>
<p>As pezas de roupa citadas no presente artigo poderán leva-lo anagrama da empresa se esta o desexase.</p>
<p>Artigo 28º.-Póliza de accidentes.</p>
<p>As empresas estarán obrigadas a concertar con primas íntegras ó seu cargo, unha póliza de accidentes para a cobertura e os riscos de falecemento e invalidez permanente absoluta e invalidez permanente total dos traballadores por accidente de traballo, incluídos os accidentes in itinere que garanta ó traballador accidentado e os seus habentes causa no caso de falecemento producido fortuíta, espontánea e independentemetne da vontade do tra</p>
<p>ballador ou a invalidez indicada, o percibimento das indemnizacións seguintes:</p>
<p>a) 2.500.000 ptas. no caso de falecemento do traballador.</p>
<p>b) 4.000.000 de ptas. no caso de invalidez permantente absoluta ou invalidez permanente total, derivada da mesma continxencia.</p>
<p>En ambos casos, a referida póliza só abarcará os procesos indicados a partir da vixencia e validez dela. Para os efectos, a cualificación de accidente e o grao de invalidez será o que, no seu día, dictaminen os organismos laborais.</p>
<p>Estas compensacións son compatibles coas pensións e indemnizacións que lle poida corresponder ó traballador percibir da Seguridade Social ou montepío.</p>
<p>Non obstante o exposto anteriormente, as indemnizacións que sexan percibidas polos traballadores con cargo ó contrato de seguro de accidentes que contén este convenio, considéranse como entregas a conta das indemnizacións que, se é o caso, puidesen declarar con cargo ás empresas os tribunais de xustiza, compensándoas ata onde alcancen.</p>
<p>As empresas integradas en Asoemar non estarán obrigadas a efectuar desembolso ningún a conta da indemnización que se vai percibir, senón que, só estarán obrigadas a comunica-lo accidente do traballador á súa organización empresarial ou á compañía de seguros, do accidente con resultado de morte, invalidez permanente total ou absoluta. A partir deste momento toda a tramitación será por conta dos herdeiros ou traballador accidentado.</p>
<p>Artigo 29º.-Complemento de hospitalización.</p>
<p>No caso de IT derivado de enfermidade común, accidente ou enfermidade profesional con hospitalización, a empresa estará obrigada a aboa-lo equivalente ó 20% da base reguladora de tal continxencia, durante un prazo máximo de 2 meses.</p>
<p>A hospitalización por accidente será válida sempre e cando este teña a consideración laboral.</p>
<p>Artigo 30º.-Contratación.</p>
<p>Haberá que aterse ó disposto pola lexislación laboral vixente.</p>
<p>Artigo 31º.-Parte de traballo.</p>
<p>As empresas que na actualidade viñan utilizando o parte de traballo continuarán facéndoo na forma habitual sen obriga de asinar e dentro da xornada laboral.</p>
<p>Naquelas empresas nas que na actualidade non se confeccione o dito parte, poderá ser negociada entre empresarios e traballadores a implantación del.</p>
<p>Artigo 32º.-Día efectivo de traballo.</p>
<p>Entenderase por tal e para os efectos dos artigos 14º, 15º e 16º do presente convenio, cando o traballador preste os seus servicios efectivos polo menos durante catro horas.</p>
<p>Artigo 33º</p>
<p>Non obstante, ter sido derrogada a ordenanza de traballo da construcción, vidro e cerámica, aprobada por Orde ministerial do 28 de agosto de 1970 e demais disposicións de modificiación do desenvolvemento que conclúen coa Orde do 29 de novembro de 1973 estarán vixentes para os efectos do presente convenio- os artigos 154, 155, 156, 157, 158, 159, 160 e 161, da referida ordenanza, sempre e cando o contido destes non se opoña á lexislación vixente.</p>
<p>Os artigos que se citan serán actualizados, caso de que procedese, recolléndose a posibilidade de incluí-lo texto destes no próximo convenio.</p>
<p>Igualmente, e co obxecto de comprometerse ámbalas partes no obxectivo común de procurar unha diminución dos riscos laborais do traballador, este terá a obriga de recepcionar, coa súa sinatura, os medios de protección que lle entregue a empresa. O incumprimento de tal requisito pode ser considerada como leve no caso de persistir na mesma actitude, a súa consideración será de grave.</p>
<p>A inobservancia das ordes ou o incumprimento das normas en materia de seguridade e hixiene no traballo, dependendo de se supón un risco grave para o traballador, os seus compañeiros ou terceiros, así como negarse á utilización dos medios de seguridade facilitados pola empresa, considerarase como grave e, se o dito motivo fose o causante dun accidente laboral grave, se lles produce prexuízos graves ós seus compañeiros ou a terceiros, ou danos graves á empresa, a súa consideración será de moi grave.</p>
<p>Disposición adicional</p>
<p>Os atrasos que correspondan polos incrementos económicos para 1996, aboaranse no prazo máximo de dous meses despois da publicación do convenio no Diario Oficial de Galicia.</p>
<p>Disposición derradeira</p>
<p>A partir da sinatura do presente convenio, ámbalas representacións comprométense a presentar e negocia-los datos relativos a rendementos aplicables ó nivel de empresa e pactados no seo desta, de acordo entre representante ou representantes dos traballadores e o empresario.</p>
<p>As ditas táboas de redementos servirán de base para redactar outra de aplicación a nivel provincial, logo da negociación desta.</p>
<p>ANEXO II</p>
<p>Táboa salarial anual correspondente a 1996</p>
<p>Oficial administrativo de 1ª1.753.991 ptas.</p>
<p>Oficial administrativo de 2ª1.705.379 ptas.</p>
<p>Auxiliar administrativo1.523.865 ptas.</p>
<p>Encargado xeral2.036.358 ptas.</p>
<p>Delineante de 1ª1.881.820 ptas.</p>
<p>Delineante de 2ª1.715.348 ptas.</p>
<p>Xefe de taller1.819.849 ptas.</p>
<p>Encargado de obra1.795.772 ptas.</p>
<p>Capataz1.770.643 ptas.</p>
<p>Modelista1.810.673 ptas.</p>
<p>Adornista1.778.996 ptas.</p>
<p>Oficial 1ª de oficio1.790.481 ptas.</p>
<p>Oficial 2ª de oficio1.665.518 ptas.</p>
<p>Axudante1.636.125 ptas.</p>
<p>Peón especializado1.586.455 ptas.</p>
<p>Peón ordinario1.539.803 ptas.</p>
<p>Aprendices de 1º e 2º año910.255 ptas.</p>
<p>Os salarios reflectidos na presente táboa salarial son meramente estimativos, posto que os integran conceptos fixos e outros que o son por día traballado, por este motivo haberá que aterse, en todo momento, ó disposto no anexo I.</p>
<p>7737</p>

