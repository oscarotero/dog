---
date: '1996-09-20'
id: 9F7E
page: 8
number: 185
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 31 de xullo de 1996 pola que se regulamenta a toma de mostras para
  análises clínicas polo persoal practicante, ATS/DUE, dependente do Servicio
  Galego de Saúde.
range: Orde
url: 'https://www.xunta.gal/dog/Publicados/1996/19960920/Anuncio9F7E_gl.html'
---
<p>En Galicia o marco referencial da atención primaria da saúde articúlase no Decreto 200/1993, do 29 de xullo, de ordenación da atención primaria na comunidade autónoma.</p>
<p>A norma de ordenación resulta evidente corolario do establecido na Constitución española, o artigo 43.1º da cal recoñece o dereito á protección da saúde, encomendando, no seu artigo 43.2º ós poderes públicos organizar e tutela-la saúde pública a través de medidas preventivas e das prestacións e servicios necesarios.</p>
<p>Xorde pois, de xeito constante, a necesidade de establecer e regula-las medidas que, recollendo a filosofía de mellora da xestión, ofrezan ó usuario unha asistencia máis directa e humana; á par que aproveiten ó máximo os recursos dispoñibles.</p>
<p>A análise de sangue e demais mostras clínicas, xunto con outras determinacións, é un dos medios de diagnóstico que, dada a súa simplicidade e fiabilidade, se utiliza de xeito máis frecuente como mecanismo de apoio ó diagnóstico, chegando a ser practicamente rutinaria a súa utilización.</p>
<p>A automatización do proceso de elaboración das análises clínicas, a utilización do persoal especializado, en unión a criterios de eficacia, diminución do gasto e fiabilidade técnica, aconsellan que a elaboración de mostras se efectúe de xeito centralizado.</p>
<p>Para iso vénse realizando un esforzo investidor en laboratorios clínicos, que por razóns de eficiencia materializáronse en laboratorios centrais sitos en hospitais e ambulatorios da rede. Iso permitiu crear e manter na actualidade laboratorios cunha importante dotación tecnolóxica, que lle garanten ó usuario as probas diagnósticas necesarias cun alto nivel de fiabilidade.</p>
<p>E isto non debe estar en contra de procurar que a accesibilidade á análise clínica sexa máxima para tódolos sectores da poboación, independentemente do seu lugar de residencia. E tal medida resultaría socialmente incompleta se ós usuarios afastados fisicamente destes centros non se lles ofertase a posibilidade de acceder ós laboratorios, sen desprazamentos nin gastos adicionais, mediante un sistema de recollida periférica de mostras clínicas.</p>
<p>É un feito que a accesibilidade do usuario ós servicios sanitarios depende, ademais da súa situa</p>
<p>ción socio-laboral, do lugar onde reside. A poboación rural e a que habita no medio suburbano atopa maiores dificultades para acceder ós servicios sanitarios, polo que se ve obrigada, en ocasións, a efectuar grandes desprazamentos.</p>
<p>E por iso a extracción periférica de mostras clínicas, realizada de xeito centralizado nas dependencias sanitarias con tódalas garantías e, excepcionalmente, cando non sexa posible nesas dependencias sanitarias, a domicilio, é unha solución, e, en consecuencia, unha mellora, para aqueles que viven máis distantes dos centros asistenciais, con importantes beneficios sanitarios e sociais para tódolos usuarios do sistema público de saúde; cumpríndose así dúas premisas esenciais dun servicio público sanitario: calidade pola utilización de recursos tecnolóxicos axeitados e achegamento ó usuario.</p>
<p>Precisamente, a evolución dos servicios sanitarios, paralela ó desenvolvemento xeral da sociedade, reflíctese, no que se refire á extracción de mostras para análises clínicas, na súa xeneralización nos propios consultorios de medicina xeral. Isto débese tanto ó progreso técnico (simplificación de técnicas e xeneralización do uso de probas diagnósticas), como a cambios nas expectativas sociais.</p>
<p>Asumindo, pois, a finalidade de evitar desprazamentos ós usuarios e tendo en conta o mencionado progreso técnico, xorde a conveniencia de establecer servicios de extracción periférica que, residenciados en consultorios de grandes cidades, ou, en localidades rurais carentes de laboratorio, permitan que a poboación alí residente poida ter un fácil acceso a estas probas complementarias, evitando así desprazamentos inútiles.</p>
<p>No proceso de extracción de mostras clínicas para a determinación dos resultados, o persoal sanitario non facultativo ten un papel fundamental, toda vez que sobre el descansa o importante cometido da súa realización. Por iso, é necesario regula-la súa esencial intervención, no desenvolvemento de todas aquelas tarefas que correspondan á súa profesión sanitaria.</p>
<p>Con independencia das extraccións realizadas no domicilio dos usuarios, cando resultaba preciso, que era unha tarefa tradicionalmente encomendada e executada polo persoal de enfermería, a maior parte das extraccións na actualidade deben ser efectuadas nos consultorios periféricos.</p>
<p>E, desta notable incidencia das extraccións periféricas, colíxese indefectiblemente un cambio organizativo, de carácter estructural, que impele unha regulamentación do sistema de organización do traballo, que posibilite a práctica idónea delas polos profesionais, coa lóxica habilitación das estructuras precisas.</p>
<p>Por outra banda, as funcións que se lles encomendan ós profesionais despréndense do contido do artigo 58 bis e 63 do Estatuto de persoal sanitario</p>
<p>non facultativo, aprobado pola Orde do 26 de abril de 1973, en canto tales preceptos asignan, con carácter xeral, ós practicantes-ATS as funcións de asistencia ambulatoria e domiciliaria á poboación asistida, nas que se inclúe o cometido de toma de mostras. Igualmente o Real decreto 63/1995, do 20 de xaneiro, sobre ordenación de prestacións sanitarias do sistema nacional de saúde engloba indubidablemente, dentro do contido xeral de asistencia sanitaria no nivel de atención primaria que se debe prestar á poboación asistida, a devandita toma de mostras. E a mesma prescrición colíxese do contido do Decreto 200/1993, do 29 de xullo, de ordenación da atención primaria na Comunidade Autónoma de Galicia.</p>
<p>Ademais, a organización da asistencia sanitaria e, como corolario dela, a estructuración e ordenación dos servicios que a prestan, resulta unha competencia exclusiva da Comunidade Autónoma, por disposición do artigo 33 do vixente Estatuto de autonomía para Galicia. E neste sentido dictouse o aludido Decreto 200/1993, do 29 de xullo, que regulamenta a atención primaria na nosa Comunidade Autónoma.</p>
<p>Finalmente, a citada norma de ordenación de atención primaria, na súa disposición derradeira primeira, autoriza á Consellería de Sanidade para dicta-las ordes e adopta-las medidas necesarias para o desenvolvemento e execución dela.</p>
<p>Por todo o cal,</p>
<p>DISPOÑO:</p>
<p>Artigo único.</p>
<p>1º. O persoal practicante, ATS/DUE dependente do Servicio Galego de Saúde realizará a toma de mostras de carácter ordinario para análises clínicas, tanto programadas como urxentes, nos centros sanitarios ou consultorios que se designen para o efecto.</p>
<p>2º. As citadas tomas de mostras efectuaranse coa periodicidade e rotación de persoal que dispoñan as xerencias de atención primaria, en función das necesidades organizativas e de atención ós usuarios.</p>
<p>3º. O persoal practicante, ATS/DUE, dependente do Servicio Galego de Saúde, levará a efecto as tomas de mostras de carácter ordinario para análises clínicas, cando resulte preciso, nos domicilios dos usuarios.</p>
<p>Disposición derrogatoria</p>
<p>Quedan derrogadas cantas normas de igual ou inferior rango se opoñan ó establecido na presente orde.</p>
<p>Disposición derradeira</p>
<p>Primeira.-Autorízase ós directores xerentes de atención primaria para adopta-las medidas necesarias da execución da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de xullo de 1996.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>6753</p>

