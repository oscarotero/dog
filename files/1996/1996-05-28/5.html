---
date: '1996-05-28'
id: 6B52
page: 4
number: 104
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 9 de maio de 1996 pola que se regula a oferta de Programas de Garantía
  Social durante o curso 1996/1997, con carácter experimental, en centros
  públicos ou privados homologados de formación profesional de Galicia.
range: Orde
url: 'https://www.xunta.gal/dog/Publicados/1996/19960528/Anuncio6B52_gl.html'
---
<p>O Estatuto de autonomía de Galicia establece, no seu artigo 31, a competencia plena para a regulación e administración do ensino en toda a súa extensión, niveis e graos, modalidades e especialidades, sen prexuízo do disposto no artigo 27 da Constitución e nas leis orgánicas que o desenvolven.</p>
<p>Neste contexto e desde a posibilidade de levar a efecto o contemplado na Lei orgánica 1/1990, de ordenación xeral do xistema educativo no referente a programas de garantía social para facilitarlles saídas ós xoves que rematen a súa escolarización obrigatoria sen conseguir titulación académica, a Consellería de Educación e Ordenación Universitaria coida conveniente revisa-la oferta educativa dos centros para adaptala ás necesidades de cada momento. Ademais, a evolución do mundo laboral anima á aplicación da oferta de acordo cos obxectivos sinalados polo Fondo Social Europeo dentro do Programa Operativo para Galicia 1994-1999 no que se considera especificamente este tipo de accións.</p>
<p>En virtude do exposto, visto o Decreto 232/1994, do 14 de xullo, polo que se establece a estructura orgánica e competencial da Consellería de Educación e Ordenación Universitaria,</p>
<p>DISPOÑO:</p>
<p>Primeiro.-A impartición experimental de Programas de Garantía Social no curso 1996/1997, na Comunidade Autónoma de Galicia, levarase a cabo en centros públicos ou privados homologados de formación profesional segundo o disposto na presente orde.</p>
<p>Para estes efectos, enténdese como Programas de Garantía Social aqueles estudios específicos que, sen seren regrados, teñan como fin proporcionar unha formación básica e profesional que lles permita ós que os cursen incorporárense á vida activa ou proseguiren estudios nas ensinanzas regradas, mediante o procedemento que se instrumente en cada caso.</p>
<p>Segundo.-Considerando a finalidade que no artigo 23.2º da Lei orgánica 1/1990, do 3 de outubro, de ordenación xeral do sistema educativo, se establece para os Programas de Garantía Social, estes deberán orientarse á consecución dos seguintes obxectivos:</p>
<p>-Desenvolver e afianza-la súa madurez persoal, mediante a adquisición de hábitos e capacidades que lles permitan participar, como persoas responsables, no traballo e na actividade social e cultural.</p>
<p>-Desenvolve-las actitudes e dotalos dos recursos e da orientación necesarios para a busca dun posto de traballo e/ou para o autoemprego, así como para a formación permanente.</p>
<p>-Amplia-la formación dos alumnos e alumnas, para a adquisición de coñecementos e capacidades propios do ensino básico, co obxecto de permiti-la súa incorporación á vida activa e, se é o caso, proseguir estudios, especialmente na formación profesional específica de grao medio.</p>
<p>Terceiro.-Os alumnos ós que van dirixidos os programas de garantía social serán aqueles que:</p>
<p>1. Teñan idades comprendidas entre 16 e 21 anos.</p>
<p>2. Non posúan titulacións académicas de carácter profesional.</p>
<p>3. Seguindo estudios de educación secundaria obrigatoria non chegasen a superala ou que, cursada a formación profesional de primeiro grao completa durante un mínimo de dous anos, non alcanzasen a valoración positiva.</p>
<p>O alumnos que sigan os programas de garantía social poderán compatibilizalos coa obtención dunha titulación académica mediante as probas de ensinanzas non escolarizadas que anualmente convoca a Dirección Xeral de Ensinanzas Profesionais e Formación de Adultos.</p>
<p>Cuarto.-Os programas terán unha estructura flexible e se desenvolveranse arredor de dous compoñentes formativos fundamentais:</p>
<p>4.1. Formación básica que posibilite ó alumnado afianza-los coñecementos e capacidades xerais básicos, relacionados cos obxectivos do ensino obrigatorio, en especial as capacidades de desenvolvemento lingüístico, numérico e, na medida do posible, todas aquelas que sexan necesarias para o desenvolvemento da área técnico-profesional.</p>
<p>4.2. Formación técnico-profesional que comprenda as actividades prácticas e os coñecementos necesarios que permitan ó alumnado consegui-las capacidades relacionadas co desempeño dun posto de traballo para o que non se requira a cualificación de técnico ou técnico auxiliar.</p>
<p>Quinto.-Os referidos programas durarán a totalidade do curso académico e poderán impartirse tanto na modalidade presencial como na de a distancia.</p>
<p>A modalidade presencial comprenderá un mínimo de vintecinco horas e un máximo de trinta horas semanais, repartidas de luns a venres, distribuídas con carácter xeral segundo a seguinte estructura horaria:</p>
<p>5.1. Área de formación básica: entre seis e dez horas semanais.</p>
<p>5.2. Área técnico-profesional: entre quince e dezaoito horas semanais.</p>
<p>5.3. Área de formación e orientación laboral: entre dúas e tres horas semanais.</p>
<p>5.4. Titoría: entre unha e dúas horas semanais.</p>
<p>5.5. Así mesmo, poderán engadirse outros contidos e/ou actividades de carácter complementario: ata 3 horas.</p>
<p>Non obstante, autorizaranse horarios distintos do anterior, sempre que existan razóns que xustifiquen esta modificación.</p>
<p>Sexto.-O número de alumnos/as por grupo, con carácter xeral, estará comprendido entre un mínimo de quince polo ensino presencial e ata un máximo de corenta se se contabilizan alumnos que sigan estas ensinanzas pola modalidade a distancia.</p>
<p>Sétimo.-Os centros públicos de formación profesional interesados en implantar Programas de Garantía Social deberán presentar na correspondente delegación provincial da Consellería de Educación e Ordenación Universitaria, unha memoria na que se inclúan os seguintes aspectos:</p>
<p>7.1. Denominación do programa, segundo a relación do anexo, contidos básicos de cada unha das áreas e o seu horario semanal. No caso de que este horario se aparte das marxes básicas especificadas no punto quinto, indicaranse as razóns que aconsellen esta modificación.</p>
<p>7.2. Profesorado con dispoñibidade no centro.</p>
<p>7.3. Xustificación da existencia do material didáctico que se vaia empregar.</p>
<p>7.4. Disponibilidade da existencia de espacio físico e instalacións adecuadas.</p>
<p>7.5. Metodoloxía e estratexias de avaliación.</p>
<p>7.6. Aprobación do departamento afectado e do consello escolar.</p>
<p>7.7. Outros que consideren oportuno indicar.</p>
<p>Oitavo.-Os centros privados homologados de formación profesional interesados en implantar Programas de Garantía Social deberán presentar na correspondente delegación provincial da Consellería de Educación e Ordenación Universitaria unha memoria na que se inclúan os seguintes aspectos:</p>
<p>8.1. Denominación do programa, segundo a relación do anexo, contidos básicos de cada unha das áreas e o seu horario semanal. No caso de que este horario sexa diferente do especificado no punto quinto, indicaranse as razóns que aconsellen esta modificación.</p>
<p>8.2. Relación nominal do profesorado que impartirá o programa e fotocopia compulsada das titulacións dos mesmos.</p>
<p>8.3. Xustificación da existencia do material didáctico que se vaia empregar.</p>
<p>8.4. Dispoñibilidade de espacio físico e instalacións adecuadas, acreditando que coas novas ensinanzas non se supera o número de postos escolares autorizados para o centro.</p>
<p>8.5. Metodoloxía e estratexias de avaliación.</p>
<p>8.6. Nos centros privados concertados, aprobación do departamento afectado e do consello escolar.</p>
<p>8.7. Outros que consideren oportuno indicar.</p>
<p>Os Programas de Garantía Social son ensinanzas non regradas polo que no son susceptibles de acollerse ó réxime de concertos educativos.</p>
<p>Noveno.-As solicitudes e as memorias deberán presentarse nas correspondentes delegacións provinciais no prazo de 30 días naturais a partir da data de publicación da presente orde.</p>
<p>En función das necesidades de escolarización, os centros poderán solicitar autorización para impartir Programas de Garantía Social durante o mes de setembro.</p>
<p>Décimo.-Aprobación das ensinanzas:</p>
<p>10.1. As delegacións provinciais remitirán as correspondentes solicitudes á Consellería de Educación e Ordenación Universitaria, acompañadas dun informe dos servicios provinciais de inspección relativo á oportunidade e interese da autorización e cantos outros extremos xulguen oportunos.</p>
<p>10.2. A aprobación ou denegación das ensinanzas determinadas nesta orde corresponderá á Dirección Xeral de Ordenación Educativa e Centros, logo de informe da Dirección Xeral de Ensinanzas Profesionais e Formación de Adultos.</p>
<p>As solicitudes entenderanse desestimadas de non dictarse resolución expresa no prazo de tres meses desde o remate do prazo de presentación daquelas.</p>
<p>10.3. Contra esa resolución cabe o recurso ordinario previsto na Lei 30/1992, do 26 de novembro, de réxime xurídico común, ante o conselleiro de Educación e Ordenación Universitaria.</p>
<p>Undécimo.-Para impartir docencia nos Programas de Garantía Social será necesario cumpri-las seguintes condicións:</p>
<p>11.1. Centros públicos: pertencer ós corpos de profesores de ensino secundario e profesores técnicos de formación profesional.</p>
<p>11.2. Centros privados homologados: titulación mínima de técnico especialista ou equivalente con dous anos para a área técnico-profesional e de licenciado, enxeñeiro ou arquitecto para a área de formación básica e a de formación e orientación laboral.</p>
<p>Duodécimo.-A Inspección Educativa supervisará as memorias indicadas nos puntos sétimo e oitavo e velará pola boa marcha do proceso educativo.</p>
<p>Décimo terceiro.-Ó final dun Programa de Garantía Social dos autorizados ó amparo desta orde, o alumnado recibirá unha certificación acreditativa del na que se farán consta-las liñas básicas dos contidos, as cualificacións obtidas e o número de horas das distintas áreas. Este certificado será expedido polos seguintes órganos:</p>
<p>13.1. No caso de centros públicos dependentes da Consellería de Educación e Ordenación Universitaria, polo secretario do centro co visto e prace do seu director do mesmo.</p>
<p>13.2. Nos demais centros, polo director do centro privado e o visto e prace do director do centro público ó que estean adscritos.</p>
<p>Décimo cuarto.-As cualificacións expresaranse por áreas e globalmente mediante unha escala numérica de un a dez, sen decimais. Son positivas as cualificacións a partir do cinco inclusive.</p>
<p>A certificación poderá ir acompañada dunha orientación sobre o futuro académico e profesional do alumno.</p>
<p>Décimo quinto.-As autorizacións de ensinanzas derivadas desta orde teñen validez durante o curso 1996/97.</p>
<p>Décimo sexto.-Para os alumnos matriculados nos Programas de Garantía Social é de aplicación o Real decreto 732/1995, do 5 de maio (BOE do 2 de xuño) polo que se establecen os dereitos e deberes dos alumnos e as normas de convivencia nos centros.</p>
<p>Décimo sétimo.-Autorízase expresamente a Dirección Xeral de Ensinanzas Profesionais e Formación de Adultos para dicta-las resolucións necesarias para o desenvolvemento desta orde.</p>
<p>Décimo oitavo.-A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 9 de maio de 1996.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>Sr. Director xeral de Ordenación Educativa e Centros.</p>
<p>Sr. Director xeral de Ensinanzas Profesionais e F.A.</p>
<p>ANEXO</p>
<p>1. Familia profesional de actividades agrarias.</p>
<p>-Introducción á horticultura e á fructicultura.</p>
<p>-Introducción á xardinería, cultivos en viveiro e repoboación forestal.</p>
<p>-Introducción ás explotacións agropecuarias.</p>
<p>2. Familia profesional de actividades marítimo-pesqueiras.</p>
<p>-Introducción á acuicultura.</p>
<p>3. Familia profesional de administración e xestión.</p>
<p>-Iniciación ás técnicas administrativas.</p>
<p>4. Familia profesional de artes gráficas.</p>
<p>-Introducción á reprografía e artes gráficas.</p>
<p>5. Familia profesional de comercio e mercadotecnia.</p>
<p>-Introducción ás técnicas de comercio.</p>
<p>6. Familia profesional de edificación e obra civil.</p>
<p>-Introducción á construcción.</p>
<p>7. Familia profesional de electricidade e electrónica.</p>
<p>-Introducción á electricidade.</p>
<p>-Introducción á electrónica.</p>
<p>8. Familia profesional de fabricación mecánica.</p>
<p>-Introducción ás máquinas e ferramentas.</p>
<p>-Introducción á soldadura e ás construccións metálicas.</p>
<p>9. Familia profesional de hostelería e turismo.</p>
<p>-Introducción á cociña e restauración.</p>
<p>-Introducción ós servicios de restaurante e bar.</p>
<p>10. Familia profesional de imaxe persoal.</p>
<p>-Introducción á perruquería.</p>
<p>-Intruducción á estética.</p>
<p>11. Familia profesional de industrias alimentarias.</p>
<p>-Introducción ás conservas e semiconservas.</p>
<p>-Introducción ás operacións de matadoiros e primeiras transformacións das carnes.</p>
<p>-Introducción ás operacións nas industrias lácteas.</p>
<p>12. Familia profesional de informática.</p>
<p>-Introducción á informática.</p>
<p>13. Familia profesional de madeira e moble.</p>
<p>-Introducción á carpintería.</p>
<p>14. Familia profesional de mantenemento de vehículos autopropulsados.</p>
<p>-Introducción á mecánica xeral e á electricidade do vehículo.</p>
<p>-Introducción ás reparacións de carrocería do vehículo.</p>
<p>15. Familia profesional de mantenemento e servicios á producción.</p>
<p>-Introducción á fontanería.</p>
<p>16. Familia profesional de servicios socioculturais e á comunidade.</p>
<p>-Introducción á atención infantil.</p>
<p>-Introducción ós coidados de rehabilitación.</p>
<p>-Introducción ós coidados xeriátricos.</p>
<p>17. Familia profesional de téxtil, confección e pel.</p>
<p>-Introducción ás operacións de téxtil e confección.</p>
<p>-Introducción á reparación do calzado e marroquinería.</p>
<p>18. Familia profesional de vidro e cerámica.</p>
<p>-Introducción á fabricación de productos cerámicos.</p>
<p>3767</p>

