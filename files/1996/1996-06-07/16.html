---
date: '1996-06-07'
id: 72FA
page: 5
number: 112
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 3 de abril de 1996, da Delegación Provincial de Pontevedra, pola
  que se dispón a inscrición, rexistro e publicación no Diario Oficial de
  Galicia do convenio colectivo da empresa Maconsi, S.L.
range: Resolución
url: 'https://www.xunta.gal/dog/Publicados/1996/19960607/Anuncio72FA_gl.html'
---
<p>Visto o expediente do convenio colectivo para a empresa Maconsi, S.L., que tivo entrada nesta delegación provincial o día 13-3-1995, subscrito, en representación da parte económica por unha representación da empresa, e da parte social, polo comité de empresa, en data 11-3-1996. De conformidade co disposto no artigo 90.2º e 3º, do Real decreto legislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, de 24 de xullo, sobre traspaso de funcións e servicios da Administración do Estado á Comunidade Autónoma de Galicia, en mateira de traballo, esta delegación da Consellería de Xustiza, Interior e Relacións Laborais da provincia de Pontevedra,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que conste nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 3 de abril de 1996.</p>
<p>Antonio Coello Bufill</p>
<p>Delegado provincial de Pontevedra</p>
<p>Texto do convenio colectivo que regula as relacións de traballo entre a empresa Maconsi, S.A. e o persoal de cociña e alimentación do centro de traballo do hospital do Meixoeiro.</p>
<p>1 de xaneiro de 1996 ó 31 de decembro de 1997.</p>
<p>Capítulo I</p>
<p>Ámbito de aplicación e disposicións xerais</p>
<p>Artigo 1º.-Ámbito de aplicación.</p>
<p>O presente convenio regulará as relacións de traballo entre a empresa Maconsi, S.L. e o persoal dependente dela, no servicio de cociña e alimentación do hospital Meixoeiro, Vigo.</p>
<p>Artigo 2º.-Carácter.</p>
<p>O convenio ten carácter de mínimo necesario e indivisible para tódolos efectos, no sentido de que as condicións pactadas nel constitúan un todo orgánico e para efectos da súa aplicación práctica serán consideradas global e conxuntamente vinculadas á totalidade.</p>
<p>Artigo 3º.-Aplicación preferente.</p>
<p>As disposicións que contén este convenio aplicaranse con preferencia a calquera outra.</p>
<p>Artigo 4º.-Vixencia e duración.</p>
<p>A vixencia deste convenio será de dous anos, do 1 de xaneiro de 1996 ó 31 de decembro de 1997, e independentemente da súa publicación no BOP producirá efectos a partir do día 1 de xaneiro.</p>
<p>Artigo 5º.-Comisión paritaria.</p>
<p>Para examinar e resolver cantas cuestións se deriven da interpretación, vixencia e aplicación deste convenio, a súa mesa negociadora constitúe unha comisión paritaria integrada por tres representantes da dirección e tres representantes do comité de empresa. En caso de desacordo pedirase a intervención como presidente do delegado da Consellería de Traballo.</p>
<p>A comisión paritaria terá as seguintes funcións:</p>
<p>-Resolución de cantos asuntos ou reclamacións se sometan á súa consideración, así como de calquera das condicións establecidas neste convenio.</p>
<p>-Vixilancia e cumprimento do convenio colectivo.</p>
<p>-Atención ás denuncias de incumprimento del.</p>
<p>Artigo 6º.-Condicións máis beneficiosas.</p>
<p>Serán respectadas na súa totalidade estrictamente ad personam aquelas condicións máis beneficiosas</p>
<p>que teña o traballador concedidas pola empresa, por pacto ou costume.</p>
<p>Artigo 7º.-Denuncia e prórroga.</p>
<p>O presente convenio entenderase prorrogado por un ano, se algunha das partes non o denuncian cunha antelación de dous meses ó seu vencemento.</p>
<p>Artigo 8º.-Equiparación.</p>
<p>Os traballadores afectados por este convenio quedan equiparados ó persoal subalterno do Sergas segundo categoría que se reflicte no artigo 1 do capítulo II. De tal maneira que a partir desta equiparación, toda modificación que repercuta no persoal subalterno do hospital do Meixoeiro de Vigo se aplicará de igual forma ós traballadores afectados por este convenio.</p>
<p>Capítulo II</p>
<p>Remuneracións salarios complementos</p>
<p>Artigo 1º.-Remuneracións.</p>
<p>As remuneracións dos traballadores serán iguais e polos mesmos conceptos que as que percibe mensualmente o persoal subalterno do Sergas segundo o grupo ó que se encontre equiparado e que é o seguinte:</p>
<p>Xestor/ra: grupo B.</p>
<p>Encargado/a: grupo C.</p>
<p>Xefe/a de cociña: grupo C.</p>
<p>Cociñeiros/as: grupo C.</p>
<p>Camareiros/as: grupo E (nivel do grupo D código 24).</p>
<p>Axudantes: grupo E.</p>
<p>Durante a vixencia deste convenio as camareiras que non leven 1 ano traballando ininterrompidamente percibirán as cantidades que perciban as do nivel do grupo E sen que se lle recoñeza o nivel do grupo D código 24.</p>
<p>Artigo 2º.-Antigüidade.</p>
<p>O concepto de antigüidade será retribuído cos mesmos criterios e contía que ten establecido o Sergas.</p>
<p>Artigo 3º.-Horas extraordinarias.</p>
<p>Realizaranse soamente as que se necesiten por calquera urxencia xustificada e en todo caso, con coñecemento dos representantes legais dos traballadores.</p>
<p>Artigo 4º.-Gratificacións extraordinarias.</p>
<p>Establécense como gratificacións extraordinarias as de xullo e Nadal, que se aboarán os días 15 de cada un dos meses de xullo e decembro.</p>
<p>Artigo 5º.-Plus de nocturnidade.</p>
<p>As horas traballadas entre as 23 e as 7 horas terán a consideración de nocturnas e, consecuentemente, retribuiranse con iguais criterios que se lles apliquen ós traballadores do Sergas do correspondente nivel.</p>
<p>Artigo 6º.-Complemento ILT ou accidente</p>
<p>A empresa estará obrigada a cubrir ata o 100% do salario e tódolos complementos en caso de accidente ou baixa por enfermidade desde o primeiro día.</p>
<p>Capítulo III</p>
<p>Dereitos sindicais de representación</p>
<p>Artigo 1º.-Organización sindical dos traballadores na empresa.</p>
<p>A empresa considera os sindicatos debidamente implantados no seu seo como elementos básicos e esenciais para canaliza-las relacións entre traballador e empresario.</p>
<p>En consecuencia, a empresa Maconsi, S.L. respectará o dereito dos traballadores que o desexen a se sindicaren libremente e non poderá condiciona-lo ingreso de ningún traballador na empresa á súa afiliación sindical ou a que renuncie a iso e non incorrerá en conducta que supoña discriminación por razón de afiliación a un sindicato. En concreto, non poderá despedir ou prexudicar a un traballador en calquera outra forma pola súa afiliación ou actividade sindical.</p>
<p>A empresa recoñece o dereito dos traballadores afiliados a un sindicato a celebraren reunións, recadaren cotas e distribuír información sindical fóra das horas de traballo sen prexudica-la normal actividade da empresa.</p>
<p>Deberá existir un taboleiro de anuncios no que os sindicatos debidamente implantados nela poderán dar publicidade a informacións e comunicacións.</p>
<p>Artigo 2º.-Representantes dos traballadores.</p>
<p>O comité de empresa terá os dereitos e facultades que lles recoñece a lexislación.</p>
<p>Entre outras facultades deberán ser informados das propostas de sancións, variacións no cadro do persoal. E, en xeral, vixiarán o cumprimento das disposicións vixentes.</p>
<p>Artigo 3º.-Garantías dos representantes dos traballadores.</p>
<p>Os membros do comité de empresa non poderán ser despedidos ou sancionados durante o exercicio das súas funcións, nin no ano inmediato seguinte ó seu cesamento, agás que este se produza por revogación ou demisión, se a causa do despedimento ou sanción se basea no exercicio legal da súa representación. Se o despedimento ou sanción por faltas moi graves ou graves obedecesen a outras causas, deberá tramitarse expediente contradictorio no que serán oídos, ademais do interesado, o comité de empresa.</p>
<p>Os citados representantes dos traballadores non poderán ser discriminados na súa promoción profesional ou económica por causa do desempeño da súa representación.</p>
<p>Artigo 4º.-Crédito horario.</p>
<p>Os membros do comité de empresa dispoñen dun crédito horario de 24 horas mensuais, retribuídas para o exercicio das súas funcións de representación, podendo ser acumuladas nun ou varios membros do comité durante cada un dos 12 meses do ano.</p>
<p>Artigo 5º.-Desconto en nómina da cota sindical.</p>
<p>A empresa descontarálle-la cota sindical ós traballadores afiliados ós sindicatos, logo da correspondente autorización deles e remitirállela ós sindicatos correspondentes.</p>
<p>Artigo 6º.-Asembleas.</p>
<p>Os traballadores terán dereito a dispoñer de dúas horas mensuais para se reuniren. Co ánimo de dificultar ó mínimo a organización do traballo, o tempo que se empregará en cada reunión non deberá supera-los 50 minutos e celebrarase no horario acordado entre a dirección e o comité de empresa.</p>
<p>Artigo 7º.-Sección sindical.</p>
<p>Os sindicatos que acrediten teren máis do 50% da afiliación entre os traballadores do cadro de persoal terán dereito á creación da sección sindical, o delegado de persoal da cal terá recoñecido, entre outros, os mesmos dereitos que ten o comité de empresa.</p>
<p>Capítulo IV</p>
<p>Contratación e cadro de persoal</p>
<p>Artigo 1º.-Contratacións e altas na Seguridade Social.</p>
<p>Ó comezo da relación laboral, a empresa quedará obrigada a estender por escrito o contrato de traballo que conteña as especificacións previstas pola normativa legal de aplicación, tanto sexa de carácter temporal como de duración indefinida, entregando copia deste contrato ó interesado.</p>
<p>A empresa estará obrigada a lles entregar ós traballadores fotocopia da alta deles na Seguridade Social, para o que disporá do prazo de dúas semanas desde a súa incorporación ó traballo. Así mesmo, a empresa obrígase á colocación da fotocopia dos boletíns de cotización no taboleiro de anuncios das súas oficinas no hospital do Meixoeiro.</p>
<p>Artigo 2º.-Substitucións.</p>
<p>Os contratos de traballo de carácter temporal para a substitución de baixas ou período de vacacións deberá realizarse polo tempo que dure a ILT ou o período de vacacións. Os contratos deberán realizarse tendo en conta as categorías profesionais que figuran no artigo 1 do capítulo II, a súa retribución mínima será a que corresponda ós niveis salariais existentes a 1-1-1996, actualizados en cada momento.</p>
<p>Para a súa contratación teranse en conta os que figuren na bolsa de traballo constituída para o efecto.</p>
<p>Artigo 3º.-Cadro de persoal fixo.</p>
<p>O número de cadro de persoal mínimo establecido fixo será o seguinte:</p>
<p>Xestor/ra: 1.</p>
<p>Encargado/a: 1.</p>
<p>Xefe/a de cociña: 1.</p>
<p>Cociñerios/as: 5.</p>
<p>Camareiros/as: 34.</p>
<p>Axudantes: 12.</p>
<p>Capítulo V</p>
<p>Xornada de traballo, vacacións, licencias, permisos e excedencias</p>
<p>Artigo 1º.-Xornada de traballo.</p>
<p>No primeiro ano de vixencia do presente convenio a xornada de traballo será a mesma que se vén</p>
<p>efectuando ata a data, a cal está recollida no calendario subscrito pola empresa e o comité.</p>
<p>No segundo ano de convenio a xornada de traballo estará equiparada á que nesa data efectúe o persoal subalterno do Sergas.</p>
<p>Para que se produza esta equiparación cumprirá que se elabore un novo calendario de traballo entre a empresa e o comité.</p>
<p>O tempo de descanso contarase como tempo efectivo de traballo.</p>
<p>Artigo 2º.-Vacacións.</p>
<p>A empresa de acordo co comité elaborará as quendas correspondentes ás vacacións seguindo cada ano unha quenda rotatoria de preferencia. As vacacións desfrutaranse entre os meses de xuño e setembro, ambos inclusive, e a súa duracion será dun mes e poderánselle engadir a este días festivos. Os días festivos que coincidan co período vacacional desfrutaranse fóra deste.</p>
<p>Se ó inicio das vacacións un traballador estivese de baixa por accidente, enfermidade grave ou enfermidade con hospitalización, entendendo esta dentro do período de baixa terá dereito ó desfrute delas ó mes seguinte da súa incorporación ó traballo.</p>
<p>Artigo 3º.-Licencias e permisos.</p>
<p>Logo de solicitude dos traballadores afectados considerarase licencia retribuída polo tempo e os casos seguintes:</p>
<p>a) Matrimonio do traballador: 15 días naturais.</p>
<p>b) Matrimonio de pais, fillos ou parentes que conviven co traballador: 1 día natural.</p>
<p>c) Parto de esposa: 5 días naturais.</p>
<p>d) Falecemento, enfermidade grave, hospitalización ou intervención cirúrxica de:</p>
<p>-Cónxuxe ou compañeiro: 5 días naturais.</p>
<p>-Parentes de primeiro grao (pais ou fillo, por consanguinidade, afinidade ou convivencia demostrable): 3 dáis naturais.</p>
<p>-Irmáns ou parentes ata segundo grao de consanguinidade ou afinidade: 2 días naturais.</p>
<p>Se o traballador e os parentes anteriormente detallados tivesen convivencia, a licencia será de 5 días naturais. O mesmo ocorrerá se o suposto d) se producise fóra de prazo.</p>
<p>e) Falecemento de tíos: 1 día natural.</p>
<p>-Convivencia: 2 días.</p>
<p>f) Traslado de domicilio: 2 días laborables.</p>
<p>g) Permiso por lactancia: as traballadoras, por lactancia dun fillo menor de nove meses terán dereito a unha hora de ausencia do traballo, que poderán dividir en dúas fraccións. A muller, pola súa vontade, poderá substituír este dereito pola reducción da xornada laboral dunha hora coa mesma finalidade.</p>
<p>Artigo 4º.-Solicitudes e permisos.</p>
<p>1. Solicitude.</p>
<p>Os traballadores que necesiten un permiso deberán solicitarllo á empresa con xustificante de recepción cunha antelación de 5 días, para iso utilizarán o modelo de solicitude que facilitará a empresa. En todo caso, sexa ou non concedido o permiso solicitado, a empresa deberá facerllo constar por escrito ó traballador.</p>
<p>No caso de que os solicitantes sexan cargos de representación dos traballadores e sempre que o motivo da solicitude sexa de crédito horario para actividades sindicais, o período de solicitude reducirase a 24 horas.</p>
<p>2. Xustificación das solicitudes.</p>
<p>Tódalas solicitudes que poidan dar lugar a permiso retribuído deberán ser xustificadas suficientemente mediante os seguintes documentos acreditativos:</p>
<p>Permiso de natalidade: xustificarase mediante fotocopia do libro de familia.</p>
<p>Permiso por falecemento: xustificarase debidamente.</p>
<p>Permiso por cambio de domicilio: calquera documento oficial no que conste o novo domicilio (cambio de domicilio na Seguridade Social, contratos con compañías de subministración de augas, gas, electricidade, certificados do concello, etc.).</p>
<p>Permisos por enfermidade grave de familiar: deberá presentarse xustificante de facultativo xeral ou pediatra da Seguridade Social.</p>
<p>Licencia por matrimonio: xustificarase debidamente.</p>
<p>Outras ausencias ó posto de traballo.</p>
<p>Ausencias temporais inferiores a 1 día: a ausencia temporal do centro ou posto de traballo por tempo inferior a unha xornada laboral, indispensable para o cumprimento dun deber inescusable de carácter público ou persoal moi urxente (xulgados, notarios, médicos, etc.) deberá acreditarse debidamente de forma imprescindible e será polo tempo indispensable para cumpri-la obriga de que se trate. Estes permisos serán autorizados pola dirección ou persoas en quen delegue, dándolle ó interesado o oportuno vale de saídas, e informará mensualmente dos concedidos, permisos e causas e duración. Formato de solicitude (anexo II).</p>
<p>Asistencia a consultorios médicos: tódolos traballadores terán dereito a tres horas retribuídas pola empresa cada vez que teñan que asistir ó médico de cabeceira que lles corresponda; se tivese o seu consultorio nunha localidade distinta daquela en que presta o seu servicio o traballador, este poderá dispoñer do tempo necesario.</p>
<p>O traballador que teña que acudir ó consultorio médico estará obrigado a avisar con anterioridade á empresa, debendo xustificar que foi atendido polo médico de cabeceira. Para a súa asistencia á consulta do especialista os traballadores terán dereito</p>
<p>a todo o tempo necesario, logo de presentación do volante do médico de cabeceira.</p>
<p>Ausencias por enfermidade: as ausencias por enfermidade deberánselle comunicar telefonicamente ó encargado da quenda antes do comezo da quenda de que se trate.</p>
<p>Tódalas ausencias por enfermidade xustificaranse mediante información do médico de cabeceira e o parte de baixa por enfermidade, que se entregarán na dirección ou se enviarán por correo certificado en casos de enfermidades de duración superior a tres días, seguindo o mesmo trámite para os partes de confirmación.</p>
<p>A non presentación do informe ou parte de baixa considerarase como falta sen xustificar para os efectos disciplinarios que regulamentariamente correspondan.</p>
<p>Licencias non retribuídas: aplicarase o disposto na normativa vixente.</p>
<p>Artigo 4º.-Días de libre disposición.</p>
<p>Durante a vixencia deste convenio os traballadores terán os mesmos días retribuídos de libre disposición que teñan os do persoal do Sergas, o seu desfrute realizarase de acordo cos seguintes criterios: 4 días no período de xaneiro a xullo e 5 días de xullo a decembro. Cando un traballador desfrute as vacacións fóra dos meses establecidos estes 9 días poderanse xuntar coas vacacións. Non obstante, por situacións excepcionais os traballadores poderán dispoñer dos 9 días de forma continuada logo do coñecemento do comité e acordo coa empresa.</p>
<p>Artigo 5º.-Excedencias.</p>
<p>A empresa vén obrigada a lle conceder a todo o persoal que o solicite e leve nela o tempo mínimo de dous anos de servicio, a excedencia voluntaria, que terán unha duración mínima de seis meses e máxima de 3 anos, quedando a empresa obrigada a reincorporar automaticamente o traballador excedente que o solicite, cunha antelación dun mes, tempo de preaviso, co obxecto de que a empresa poida redistribuí-lo dito persoal.</p>
<p>Artigo 6º.-Excedencia especial.</p>
<p>A nai traballadora terá dereito a solicitar unha excedencia especial, ata que o fillo cumpra os dous anos de idade, garantíndose a súa incorporación inmediata, con reserva do posto de traballo e sen que afecte o dereito da excedencia ordinaria do artigo anterior. Este dereito é optativo para o pai do traballador, podendo exercelo só un membro da parella, no caso de ambos traballaren na mesma empresa.</p>
<p>Unicamente se computará a antigüidade durante o primeiro ano.</p>
<p>Capítulo VI</p>
<p>Prevención de riscos laborais</p>
<p>Artigo 1º.-Comité de Seguridade e Saúde.</p>
<p>De acordo coa Lei de saúde laboral constitúese un comité de seguridade e saúde. A súa composición</p>
<p>será de 2 representantes dos traballadores e 2 da empresa. Con carácter anual este comité realizará un estudio de riscos e elaborará un plan para eliminalos. Os representantes dos traballadores disporán do mesmo crédito de horas retribuídas cós membros do comité de empresa, co obxecto de facilita-la súa formación e funcións.</p>
<p>Artigo 2º.-Control médico obrigatorio.</p>
<p>Todo o persoal comprendido neste convenio terá dereito e obriga de efectuar unha revisión médica por conta da empresa cada 6 meses.</p>
<p>O control médico obrigatorio consistirán en:</p>
<p>-Audiometría.</p>
<p>-Control de vista.</p>
<p>-Analítica de sangue.</p>
<p>-Analítica de ouriños.</p>
<p>-Expirometría.</p>
<p>-Exploración clínica.</p>
<p>-Placa do tórax.</p>
<p>-Recoñecemento xinecolóxico.</p>
<p>Todo traballador realizará a revisión en horas de traballo.</p>
<p>Artigo 3º.-Vestiarios.</p>
<p>A empresa facilitará vestiarios adecuados e duchas.</p>
<p>Artigo 4º.-Roupa de traballo.</p>
<p>Proverase a tódolos traballadores de dobre uniforme no mes de xaneiro (uniformes e zocos), e demais pezas como luvas, mandiletas, pezas de abrigo e protección, axeitadas e accesibles, sempre que sexa necesario.</p>
<p>Uniformes de premamá: proveranse en caso de que sexa necesario.</p>
<p>Artigo 5º.-Póliza de seguro.</p>
<p>Sempre que sexan derivados de accidente ou enfermidade profesional a empresa indemnizará os traballadores nos seguintes supostos e cantidades:</p>
<p>-En caso de morte ou invalidez total: 2.500.000 ptas.</p>
<p>-En caso de invalidez absoluta: 3.500.000 ptas.</p>
<p>Artigo 6º.-Cambios de posto de traballo por embarazo.</p>
<p>As traballadoras embarazadas terán dereito a que se lles cambien do posto de traballo a outro máis acorde coa súa situación.</p>
<p>Capítulo VII</p>
<p>Subrogación dos traballadores</p>
<p>Artigo 1º.-Adscrición persoal.</p>
<p>Primeiro. Ó remate da concesión da contrata dos traballadores da empresa contratista saínte, pasarán a estar adscritos á nova titular da contrata, que se subrogará en tódolos dereitos e obrigas, sempre que se dea algún dos seguintes supostos:</p>
<p>a) Traballadores en activo que presten os seus servicios no dito centro, sexa cal for a modalidade do seu contrato de traballo.</p>
<p>b) Traballadores que con contrato de interinidade substitúan a algún dos traballadores enunciados no apartado anterior.</p>
<p>c) Traballadores de novo ingreso que por esixencias do cliente se incorporasen ó centro comno consecuencia de ampliación de contrata.</p>
<p>Segundo. Tódolos supostos anteriormente previstos deberán acreditarse de maneira que faga fe e documentalmente pola empresa saínte á entrante, nun prazo de tres días hábiles, mediante os documentos que se detallan ó final deste artigo.</p>
<p>O indicado prazo contarase desde o primeiro momento en que a empresa entrante lles comunique de maneira que faga fe á saínte e á Asociación Provincial de Empresarios de Hostelería de Pontevedra se-la nova adxudicataria do servicio. De non cumprir este requisito, a empresa entrante, automaticamente e sen máis formalidades, subrograrase por todo o persoal que presta os seus servicios no centro de traballo.</p>
<p>En calquera caso, o contrato de traballo entre a empresa saínte e os traballadores só se extingue no momento en que se produza o dereito da subrogación del á nova adxudicataria. Enténdese que os traballadores non poderán ser trasladados do centro de traballo a non ser que sexa por mutuo acordo entre as partes.</p>
<p>Terceiro. Documentos que ten que lle facilita-la empresa saínte á entrante:</p>
<p>-Certificado do organismo competente de estar ó corrente do pagamento da Seguridade Social.</p>
<p>-Fotocopia das catro últimas nóminas mensuais dos traballadores afectados.</p>
<p>-Fotocopias dos TC-1 e TC-2 de cotizacións á Seguridade Social dos catro últimos meses.</p>
<p>-Relación de persoal na que se especifique nome e apelidos, domicilio, número de afiliación á Seguridade Social, antigüidade, xornada, horario, modalidade da súa contratación e data de desfrute das súas vacacións.</p>
<p>-Copia de documento debidamente dilixenciado por cada traballador afectado no que se faga constar que este recibiu da empresa saínte a súa liquidación de partes proporcionais dos seus haberes ata o momento da súa subrogación, non quedando pendente cantidade ningunha. Este documento deberá estar en poder da nova adxudicataria na data de inicio do servicio como nova titular.</p>
<p>Cuarto. O empresario saínte estará obrigado a lle liquidar ó entrante as partes proporcionais dos conceptos retributivos dos traballadores co obxecto de que estes cobren integramente as pagas correspondentes.</p>
<p>Artigo derradeiro.</p>
<p>Partes asinantes.</p>
<p>-Pola empresa: Manuel Conde Silva, José Manuel Cotilla González.</p>
<p>-Polo comité de empresa: Ana Portela Rodríguez, Margarita Rodríguez Batos, María José Valderrama Martínez, José María Saez Ruiz, Belén Lorente Martínez.</p>
<p>-Pola sección sindical de CC.OO.: José Luis Tizón Guisande.</p>
<p>-Por CC.OO: Eduardo Fernández Pérez.</p>
<p>1965</p>

