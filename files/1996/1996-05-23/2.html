---
date: '1996-05-23'
id: '6952'
page: 4
number: 101
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Orde do 7 de maio de 1996 pola que se modifica a do 2 de xaneiro de 1995, pola
  que se establece a ordenación dos establecementos de turismo rural.
range: Orde
url: 'https://www.xunta.gal/dog/Publicados/1996/19960523/Anuncio6952_gl.html'
---
<p>A Orde do 2 de xaneiro de 1995 sinala que os establecementos turísticos rurais comprendidos nos grupos A e B se poderán clasificar nas modalidades de residencia e hospedería.</p>
<p>A modalidade hospedería, tal e como se define nesa orde, refírese ó suposto de que o titular do establecementos como persoa física, e a súa familia compartan o uso da vivenda cos hóspedes en réxime de explotación familiar, e a súa oferta de servicios comprenda, como mínimo, a media pensión alimenticia.</p>
<p>Sen embargo, esa definición parece resultar insuficiente para determinar quen debe residir no establecemento cando a titularidade corresponda a unha persoa xurídica, aspecto este que cómpre clarificar.</p>
<p>Así mesmo, e debido ás dúbidas xurdidas con motivo da remisión xenérica que fai o artigo 17 á normativa turística vixente, é conveniente precisar algúns aspectos do réxime de funcionamento dos establecementos de turismo rural.</p>
<p>En consecuencia, de conformidade co Estatuto de autonomía de Galicia aprobado pola Lei orgánica 1/1981, do 6 de abril, que establece no artigo 27.21º a competencia exclusiva da Comuniade Autónoma de Galicia en materia de ordenación e promoción do turismo no seu ámbito territorial, e en virtude do establecido na Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>O artigo 3 da Orde do 2 de xaneiro de 1995 queda redactado como segue:</p>
<p>Pola súa vez os establecementos comprendidos nos anteditos grupos A e B poderán clasificarse nalgunha das seguintes modalidades:</p>
<p>a) Hospedería: cando o seu titular e os familiares que convivan con el compartan o uso da vivenda cunha zona dedicada a hóspedes en réxime de explotación familiar e a súa oferta de servicios comprenda, como mínimo, a media pensión alimenticia.</p>
<p>Se a titularidade correspondese a unha persoa xurídica, deberá residir na vivenda polo menos unha persoa física con poder dabondo para representala e xestiona-lo establecemento.</p>
<p>b) Residencia: cando os usuarios dispoñan das instalacións en réxime extrahoteleiro ou tamén cando, compartindo a vivenda cos seus titulares, a oferta de servicios do establecemento non comprenda, como mínimo, a media pensión alimenticia.</p>
<p>Artigo 2º</p>
<p>O artigo 7 queda redactado como segue:</p>
<p>En tódolos aloxamentos rurais identificarase o espacio e instalacións dedicadas de forma permanente a explotación turística. En particular, esa identificación deberá figurar no exterior das habitacións e poderá ser numérica ou nominal.</p>
<p>Así mesmo, no interior das habitacións deberase fixar nun lugar destacado e de fácil localización un impreso normalizado, segundo figura no anexo I da presente orde, no que constarán as súas características, e que lles será facilitado ós establecementos, debidamente selado polos correspondentes servicios provinciais de Turismo.</p>
<p>Artigo 3º</p>
<p>Engádese o artigo 7 bis, que queda redactado como segue:</p>
<p>En tódolos establecementos de turismo rural será obrigatoria a exhibición, xunto á entrada principal, do símbolo que figura no anexo II da presente orde.</p>
<p>Artigo 4º</p>
<p>Modifícase o apartado 3) do número 1 do artigo 14, que queda redactado como segue:</p>
<p>Fotocopia compulsada do título ou contrato que probe a libre disposición do establecemento por parte do solicitante.</p>
<p>Artigo 5º</p>
<p>Engádese ó artigo 14 número 1 o apartado 14) que queda redactado como segue:</p>
<p>Certificado municipal de empadroamento acreditativo da residencia habitual no establecemento tal e como o considera o artigo 3 apartado a).</p>
<p>Artigo 6º</p>
<p>Engádese o artigo 17 bis, que queda redactado como segue:</p>
<p>O prezo da unidade de aloxamento contarase por días, conforme o número de noites pasadas, sen que en ningún caso poida esixi-lo titular do establecemento unha estancia mínima superior a un día.</p>
<p>Disposicións derradeiras</p>
<p>Primeira.-Facúltase ó secretario xeral para o Turismo para dictar, no ámbito das súas competencias, as resolucións oportunas para o desenvolvemento desta disposición.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de maio de 1996.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>ANEXO I</p>
<p>Número ou denominación da habitación:</p>
<p>Tipo de habitación:</p>
<p>dobre  p (1 cama p, 2 camas p)</p>
<p>sinxela p (1 cama)</p>
<p>outra  p especificar</p>
<p>Nº de camas supletorias:</p>
<p>0 p</p>
<p>1 p</p>
<p>2 p</p>
<p>Nº de prazas autorizadas: (excluídas as camas supletorias)</p>
<p>Nº de prazas autorizadas: (incluídas as camas supletorias)</p>
<p>96-3772</p>

