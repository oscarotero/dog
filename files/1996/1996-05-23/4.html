---
date: '1996-05-23'
id: 695A
page: 4
number: 101
agency: 'CONSELLERÍA DE AGRICULTURA, GANDERÍA E MONTES'
section: I. DISPOSICIÓNS XERAIS
title: >-
  Orde do 9 de abril de 1996, conxunta das Consellerías de Agricultura, Gandería
  e Montes e de Sanidade e Servicios Sociais, pola que se regula o libro oficial
  de movemento de praguicidas perigosos.
range: Orde
url: 'https://www.xunta.gal/dog/Publicados/1996/19960523/Anuncio695A_gl.html'
---
<p>A comercialización de praguicidas clasificados como «tóxicos» ou «moi tóxicos» está sometida, en virtude da regulamentación técnico-sanitaria para a fabricación, comercialización e utilización de praguicidas, no sucesivo RTS, aprobada polo Real decreto 3349/1983, do 30 de novembro, modificada polos reais decretos 162/1991, do 8 de febreiro e o 443/1994, do 11 de marzo, ó requisito de rexistrar cada operación comercial dos ditos praguicidas nun libro oficial de movemento de praguicidas perigosos, no sucesivo LOM, co obxecto de adverti-lo comprador da súa responsabilidade acerca da adecuada manipulación destes productos, así como de facilitarlle á Administración a vixilancia e investigacións pertinentes sobre o seu cumprimento.</p>
<p>A entrada en vigor da Orde do 8 de abril de 1996 pola que se dictan normas para a inscrición no Rexistro Oficial de Establecementos e Servicios Praguicidas, no sucesivo rexistro, derroga a Orde do 31 de xaneiro de 1991 da Consellería de Agricultura, Gandería e Montes, a cal no seu artigo 11 regulaba provisionalmente, para os productos fitosanitarios, a normativa do LOM na Comunidade Autónoma de Galicia.</p>
<p>A Orde do 24 de febreiro de 1993, do Ministerio de Relacións coas Cortes e da Secretaría do Goberno, veu establece-la normativa do LOM a nivel estatal, debendo as CC.AA. desenvolver e aplica-la dita normativa no ámbito do seu territorio.</p>
<p>Por todo iso, ó abeiro do Real decreto 3318/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de agricultura e pesca, e o Real decreto 1634/1980, de 31 de xullo, de transferencia de competencias en materia, entre outras, de sanidade, e por proposta das direccións xerais de Producción Agropecuaria e Industrias Agroalimentarias da Consellería de Agricultura, Gandería e Montes, e de Saúde Pública da Consellería de Sanidade e Servicios Sociais,</p>
<p>DISPOÑEMOS:</p>
<p>Artigo 1º.-Definición</p>
<p>O libro oficial de movemento de praguicidas perigosos é o soporte físico onde se rexistrarán as operacións de cesión, a título oneroso ou gratuíto, dos productos especificados no artigo 2º da presente orde, en cumprimento do disposto no apartado 2.4º do artigo 10 da RTS.</p>
<p>Artigo 2º.-Ámbito de aplicación</p>
<p>O requisito de anotación no LOM afecta os preparados praguicidas clasificados como «tóxicos» ou «moi tóxicos», definidos no artigo 3 da RTS, que</p>
<p>estean xa envasados na forma na que se lles subministran ós usuarios, desde o momento da súa primeira cesión no mercado da Comunidade Autónoma de Galicia ata a súa aplicación.</p>
<p>Quedan excluídos da esixencia de anotación no LOM os praguicidas de uso na hixiene persoal, os desinfectantes de material clínico, farmacéutico e de ambientes clínicos e cirúrxicos, así como os productos de uso zoosanitario que teñan a consideración de medicamentos veterinarios.</p>
<p>Os establecementos e servicios unha vez inscritos no Rexistro Oficial de Establecementos e Servicios Praguicidas, terán obrigatoriamente que estar en posesión do LOM antes de inicia-la súa actividade.</p>
<p>Artigo 3º</p>
<p>A obriga de tenza do LOM afecta os establecementos e servicios praguicidas relacionados nas seccións 1ª e 2ª do artigo 4 da Orde do 8 de abril de 1996, nos que, mediante calquera tipo de cesión, nos termos especificados no artigo 1, se adquiran ou expendan praguicidas dos especificados no artigo 2 da presente orde.</p>
<p>Esta obriga concerne igualmente os aplicadores e as empresas de tratamento que adquiran tales praguicidas para a súa aplicación por conta de terceiros.</p>
<p>Artigo 4º.-Órganos responsables</p>
<p>Os órganos responsables, na Comunidade Autónoma de Galicia, na tramitación administrativa do LOM son as delegacións provinciais da Consellería de Agricultura, Gandería e Montes.</p>
<p>Artigo 5º.-Estructura do LOM</p>
<p>1. O LOM estará composto dunha primeira folla para dilixenciado e por follas numeradas para anotación de movementos de praguicidas coa estructura que figura no anexo II. Ámbolos tipos de follas estarán compostos por un xogo de tres autocopiativas, sendo a primeira de cor branca e as outras dúas de cores diferentes entre si e da branca. Para cada operación anotaranse os datos seguintes:</p>
<p>a) Data na que se realiza a adquisición ou cesión do producto.</p>
<p>b) Identificación do praguicida, que inclúa nome comercial, número de inscrición no seu correspondente rexistro oficial, número de lote de fabricación, categoría toxicolóxica e cantidade cedida de producto.</p>
<p>c) Identificación do subministrador ou receptor, que inclúa nome, enderezo e número de identificación fiscal (NIF) en caso de que se trate dunha persoa física, ou denominación, domicilio social e código de identificación fiscal (CIF), no caso de que se trate de persoas xurídicas.</p>
<p>d) Sinatura do comprador ou receptor, aceptando a súa responsabilidade na custodia e adecuada manipulación do producto, ou ben número do documento comercial (albará, factura ou recibo), no que se</p>
<p>encontre recollida tal aceptación de responsabilidade de acordo co que se indica no apartado seguinte. Nos casos en que o producto sexa retirado do establecemento polo propio comprador ou receptor, a «adecuada manipulación» inclúe tamén o transporte.</p>
<p>2. Se se trata dunha venda ó contado, a sinatura do comprador ou receptor dos productos, a que se refire o apartado anterior, pode ser recollida no albará de entrega do producto ou ben na factura. Para tal efecto, os documentos comerciais utilizados deberán conte-los datos especificados nas letras a), b) e c) do apartado 1. Sobre o espacio destinado para a sinatura deberá figura-lo texto seguinte:</p>
<p>«Acepto a custodia e adecuada manipulación dos praguicidas perigosos descritos neste documento».</p>
<p>3. Cando se trate de aplicadores ou de empresas de tratamentos farase consta-la identificación do cliente e o número de contrato ou factura-contrato subscrito con este para cubri-los datos expresados nas letras c) e d) do apartado 1.</p>
<p>4. Nos establecementos nos que os controis de almacén, de facturación e contabilidade se realicen mediante sistemas informáticos, dos que a súa fiabilidade estea xustificada pola súa utilización para outros fins, a Dirección Xeral de Producción Agropecuaria e Industrias Agroalimentarias poderá autorizar a leva-las anotacións do LOM sobre soporte informático tendo prevista unha saída impresa segundo o modelo especificado no anexo II. Neste caso, as follas que se utilicen na impresión estarán numeradas correlativamente e seladas pola delegación provincial da Consellería de Agricultura, Gandería e Montes. Para permiti-la súa consulta listaranse mensualmente por triplicado nos dez primeiros días do mes seguinte do que se trate.</p>
<p>Artigo 6º.-Solicitudes e tramitación</p>
<p>1. As solicitudes de apertura do LOM axustaranse ó modelo que figura no anexo I da presente orde, presentaranse na delegación da Consellería de Agricultura, Gandería e Montes da provincia na que estea situado o establecemento, ou onde teña o domicilio social o servicio. Tamén poderán presentarse en calquera das formas establecidas no artigo 38.4º da Lei 30/1992, do réxime das administracións públicas e do procedemento administrativo común.</p>
<p>2. As solicitudes de apertura do LOM relacionadas con praguicidas de uso fitosanitario ou de uso gandeiro, definidos nos apartados 2.9 e 2.10 da RTS, deberán ser informadas polos servicios técnicos das delegacións provinciais da Consellería de Agricultura, Gandería e Montes, sobre os extremos da súa competencia.</p>
<p>3. As solicitudes de apertura do LOM relacionadas con praguicidas de uso ambiental ou de uso na industria alimentaria, definidos nos apartados 2.11 e 2.12 da RTS, deberán ser informadas polos servicios técnicos das delegacións provinciais da Consellería de</p>
<p>Sanidade e Servicios Sociais, sobre os extremos da súa competencia.</p>
<p>Artigo 7º.-Apertura, control e cancelación do LOM</p>
<p>1. Recibidos os informes mencionados no artigo anterior, o delegado provincial da Consellería de Agricultura, Gandería e Montes autorizará, ou non, a apertura do LOM; posteriormente dilixenciarase o correspondente libro.</p>
<p>2. Na dilixencia de apertura farase consta-lo nome do solicitante, a denominación e a dirección postal do establecemento ou do servicio, o seu número de inscrición no rexistro e a data de inscrición. Esta dilixencia farase na primeira folla do LOM, se se trata dun libro de follas numeradas, ou sobre un exemplar do modelo de impreso informatizado.</p>
<p>Artigo 8º</p>
<p>Os servicios técnicos das delegacións provinciais das Consellerías de Agricultura, Gandería e Montes ou de Sanidade e Servicios Sociais, segundo corresponda, controlarán os LOMs autorizados na súa provincia, co fin de comproba-lo grao de cumprimento das obrigas que este leva consigo.</p>
<p>Artigo 9º</p>
<p>1. O LOM, unha vez esgotado ou por cesamento da actividade, cancelarase mediante unha dilixencia que se realizará a continuación do último asento. Nela farase consta-lo nome do solicitante, o motivo da cancelación e a indicación de que o dito libro, xunto cos correspondentes documentos acreditativos, deberá conservarse a disposición dos servicios oficiais competentes durante un prazo de cinco anos, contado a partir da data de dilixencia.</p>
<p>2. Nos casos nos que a cancelación se produza por cambio ou cesamento de actividade, o titular do establecemento e/ou do servicio poderá solicita-la custodia do LOM por parte da delegación provincial da Consellería de Agricultura, Gandería e Montes. Da aceptación da dita custodia estenderáselle o oportuno xustificante.</p>
<p>3. As solicitudes do LOM deberán arquivarse no correspondente expediente de inscrición no Rexistro de Establecementos e Servicios Praguicidas da respectiva delegación provincial.</p>
<p>Artigo 10º</p>
<p>1. O LOM deberá manterse no establecemento ou no servicio segundo corresponda, a disposición dos servicios oficiais competentes durante un prazo de cinco (5) anos contados a partir da data de dilixencia de cancelación. Este mesmo prazo aplicaraselles os LOMs que sexan depositados nas delegacións provinciais da Consellería de Agricultura, Gandería e Montes, para a súa custodia.</p>
<p>2. Os albarás de compra ou entrada no establecemento ou servicio dos praguicidas sometidos a este sistema de control, así como os documentos comer</p>
<p>ciais nos que estiveran recollidas as sinaturas dos compradores ou receptores, manteranse a disposición dos servicios oficiais competentes, conxuntamente co LOM, durante un período de cinco (5) anos despois da data na que se emitiran.</p>
<p>Artigo 11º.-Réxime sancionador</p>
<p>A non posesión do LOM nos termos marcados nesta orde, sancionarase de acordo co previsto no artigo 14 do Real decreto 3349/1983, do 30 de novembro, ou normativa que o substitúa.</p>
<p>Disposición transitoria</p>
<p>Os LOMs, modelos libro e talonario, actualmente en uso para os productos fitosanitarios, deberán ser substituídos nun prazo de seis meses contados a partir da entrada en vigor da presente orde.</p>
<p>Disposicións derradeiras</p>
<p>Primeira.-A Dirección Xeral de Producción Agropecuaria e Industrias Agroalimentarias da Consellería de Agricultura, Gandería e Montes e a Dirección Xeral de Saúde Pública da Consellería de Sanidade e Servicios Sociais poderán elaborar cantas disposicións sexan necesarias para o desenvolvemento da presente orde.</p>
<p>Segunda.-A presente disposición entrará en vigor o día seguinte ó da súa publicación no Diario Oficial de Galicia.</p>
<p>Tomás Pérez VidalJosé Manuel Romay Beccaría</p>
<p>Conselleiro de Agricultura,Conselleiro de Sanidade</p>
<p>Gandería e Montese Servicios Sociais</p>
<p>3692</p>

