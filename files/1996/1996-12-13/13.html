---
date: '1996-12-13'
id: F84A
page: 11
number: 243
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Orde do 25 de novembro de 1996 pola que se recoñece de interese galego e se
  ordena a inscrición no Rexistro de Fundacións de Interese Galego a Fundación
  Galicia-América.
range: Orde
url: 'https://www.xunta.gal/dog/Publicados/1996/19961213/AnuncioF84A_gl.html'
---
<p>Visto o expediente de recoñecemento de interese galego e a inscrición no Rexistro de Fundacións de Interese Galego da Fundación Galicia-América, con domicilio en rúa dos Feáns 1-3 baixo, Santiago de Compostela.</p>
<p>Supostos de feito:</p>
<p>Primeiro.-Jesús Pérez Varela, na súa calidade de presidente do padroado da fundación, en escrito do 3 de setembro de 1996, formulou solicitude de clasificación para efectos da súa inscrición no Rexistro de Fundacións de Interese Galego.</p>
<p>Segundo.-A fundación constituíuse en escritura pública, outorgada en Santiago de Compostela o día 23 de xullo de 1996, ante o notario do Ilustre Colexio da Coruña José Antonio Montero Pardo, co número mil catrocentos do seu protocolo, por Manuel Fraga Iribarne e Avelino García Melle, este en representación do Centro de Galicia de Bos Aires.</p>
<p>Terceiro.-A comisión integrada polos secretarios xerais de tódalas consellerías elevoulle ó conselleiro da Presidencia e Administración Pública a proposta de clasificación como de interese cultural a Fundación Galicia-América, dado o seu obxecto e finalidade, polo que, cumpríndose os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do Protectorado das</p>
<p>Fundacións de Interese Galego, procede a súa clasificación como de interese cultural e a súa adscrición á Consellería de Cultura e Comunicación Social.</p>
<p>Cuarto.-Á vista da proposta da comisión de secretarios xerais pola orde da Consellería da Presidencia e Administración Pública, do 9 de outubro de 1996 (DOG do 4 de novembro), clasificouse como de interese cultural a Fundación Galicia-América, tendo en conta o disposto no artigo 32.3º.a) do Regulamento de organización e funcionamento do Protectorado das Fundacións de Interese Galego.</p>
<p>Quinto.-Segundo consta no artigo catro dos seus estatutos, o obxecto da fundación é, entre outros, promover especialmente todas aquelas accións que, respectando as disposicións legais existentes, fomenten o achegamento da realidade galega a tódolos países americanos onde se atope vertebrada a comunidade galega.</p>
<p>Sexto.-Na escritura pública pola que se constitúe a fundación constan, entre outros, os seguintes puntos: acreditación da personalidade dos fundadores, dotación inicial da fundación, estatutos nos que consta a denominación da fundación como Fundación Galicia-América, capacidade xurídica, enderezo e obxecto.</p>
<p>O padroado da fundación estará constituído polo conselleiro de Cultura e Comunicación Social que será o presidente do padroado, un representante do Centro Galicia de Bos Aires que será vicepresidente, o conselleiro de Presidencia e Administración Pública, o conselleiro de Economía e Facenda, o conselleiro de Educación e Ordenación Universitaria e o secretario xeral para as Relacións coas Comunidades Galegas como vocais e catro vocais designados polo Centro Galicia de Bos Aires.</p>
<p>Fundamentos de dereito:</p>
<p>Primeiro.-O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galega.</p>
<p>Segundo.-Conforme o artigo 32.3º a) do Regulamento de organización e funcionamento do Protectorado das Fundacións de Interese Galego, así como o artigo 1 do Decreto 12/1990, é competencia desta consellería a declaración de interese galego e inscrición no Rexistro de Fundacións de Interese Galego da Fundación Galicia-América, dado o seu obxecto, coincidente coas competencias desenvolvidas pola Consellería de Cultura e Comunicación Social, asumindo as funcións que en canto a protectorado lle corresponden á Xunta de Galicia.</p>
<p>Terceiro.-Ó amparo do disposto no artigo 7.5º da Lei 7/1983, do 22 de xuño, á realización da finalidade fundacional débense destinar, cando menos, o oitenta por cento das rendas que obteña a fundación</p>
<p>e dos outros ingresos que non formen parte da dotación da fundación.</p>
<p>Cuarto.-A Lei 11/1991, do 8 de novembro, dá nova redacción ó artigo 21.2º da Lei 7/1983, establecendo a obriga de, por unha banda, formular e presenta-lo orzamento de ingresos e gastos ó protectorado con anterioridade ó inicio do excercicio económico e, por outra, a de efectuar un inventario-balance, pechado na data da finalización do exercicio, unha memoria das actividades realizadas ó longo do ano e de xestión económica do seu patrimonio, así como a liquidación do orzamento de ingresos e gastos do ano anterior, que deberán presentarse ó protectorado no prazo de seis meses desde a data do peche do exercicio.</p>
<p>Este conxunto de obrigas débese entender asumido pola fundación, aínda que non se recolla expresamente nos seus estatutos.</p>
<p>Quinto.-Á vista do exposto, pódense entender substancialmente cumpridos os requisitos legais e regulamentarios para a declaración de interese galego e a súa inscrición no Rexistro de Fundacións da Sección de Fundacións da Consellería de Cultura e Comunicación Social segundo se desprende dos artigos 5, 6, 7, 8, 11.1º e 18 da Lei 7/1983, en relación cos artigos 2, 3, 4, 5 e 33 do Decreto 248/1992.</p>
<p>Por todo isto,</p>
<p>DISPOÑO:</p>
<p>Primeiro.-Recoñecer e declarar de interese galego a Fundación Galicia-América.</p>
<p>Segundo.-Ordena-la súa inscrición no Rexistro de Fundacións de Interese Galego, Sección de Fundacións da Consellería de Cultura e Comunicación Social.</p>
<p>Terceiro.-Aproba-los seus estatutos e a formación do seu órgano de goberno.</p>
<p>Cuarto.-A dita fundación queda sometida ó disposto no resto da normativa de xeral aplicación, en especial á obriga de da-la publicidade suficiente ás súas actividades e á ausencia de ánimo de lucro na prestación dos seus servicios, quedando obrigada a rende-las contas anualmente ó protectorado e a xustificar, a través dunha memoria anual, o cumprimento das cargas fundacionais, así como a presenta-lo proxecto de orzamento antes do último mes do exercicio económico anterior a aquel para o que se formula, debendo solicita-las preceptivas autorizacións do protectorado cando sexan necesarias.</p>
<p>Santiago de Compostela, 25 de novembro de 1996.</p>
<p>Jesús Pérez Varela</p>
<p>Conselleiro de Cultura e Comunicación Social</p>

