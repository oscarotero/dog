---
date: '1996-12-13'
id: F826
page: 11
number: 243
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 25 de novembro de 1996 pola que se declara a alienabilidade de varios
  bens inmobles procedentes do patrimonio das extintas cámaras agrarias locais
  de Sobrado dos Monxes, Rodeiro e Silleda.
range: Orde
url: 'https://www.xunta.gal/dog/Publicados/1996/19961213/AnuncioF826_gl.html'
---
<p>A disposición adicional sétima da Lei 11/1995, do 30 de decembro, de presupostos xerais da Comunidade Autónoma de Galicia para 1996, no seu apartado tres, establece que o Consello da Xunta de Galicia, na forma prevista na Lei 3/1985, do 12 de abril, poderá desafectar e cedérlle-lo uso dos bens inmobles das extintas cámaras agrarias ós concellos, organizacións profesionais agrarias ou outras entidades públicas ou privadas sen fin de lucro, sempre que quede garantida a conservación e aplicación deles ós fins e servicios de interese xeral agrario.</p>
<p>Os concellos de Sobrado, Silleda e Rodeiro solicitaron a cesión de uso dos inmobles sitos nos seus respectivos concellos, pertencentes ás extintas cámaras agrarias locais.</p>
<p>Mediante Decreto 328/1996, do 26 de xullo (DOG nº 157, do 12 de agosto), desafectáronse, entre outros, varios inmobles que integraban o patrimonio das extintas cámaras agrarias locais de Sobrado, Silleda e Rodeiro.</p>
<p>Unha vez obtida a inscrición nos correspondentes Rexistros da Propiedade dos ditos bens inmobles a nome da Comunidade Autónoma de Galicia, procede declara-la súa alienabilidade conforme o disposto nos artigos 24 da citada Lei 3/1985 e 60 do Decreto 50/1989, do 9 de marzo, polo que se aproba o seu regulamento, co obxecto de posibilita-la cesión do dereito de uso destes.</p>
<p>En virtude do anteriormente exposto, por proposta da Secretaría Xeral e do Patrimonio, logo do informe da Consellería de Agricultura, Gandería e Montes,</p>
<p>DISPOÑO:</p>
<p>Artigo único.-Declárase a alienabilidade dos bens inmobles que se describen a continuación:</p>
<p>1) Terreo denominado Santiago do Campo, sito no concello de Sobrado (A Coruña), dunha superficie aproximada de noventa e unha áreas. Linda ó norte, parcela segregada e camiño de Vilanova; ó sur, estrada de Teixeiro a Corredoiras; ó leste e ó oeste, parcela segregada e Cámara Agraria Local de Sobrado dos Monxes.</p>
<p>O dito inmoble atópase inscrito no Rexistro da Propiedade de Arzúa, no tomo 549, libro 39 de Sobrado, folio 87, predio nº 870, inscrición 3ª.</p>
<p>2) Porción segregada da finca coñecida como Granxa do Mosteiro de Sobrado, da parte destinada a monte baixo e titulada Santiago do Campo, sita no concello de Sobrado (A Coruña), dunha superficie aproximada de trescentos sesenta e dous metros e corenta decímetros cadrados. Linda ó norte, camiño de Vilanova; ó sur, estrada de Teixeiro a Corredoiras; ó sur e ó oeste, resto do predio da que se segrega.</p>
<p>O dito inmoble atópase inscrito no Rexistro da Propiedade de Arzúa no tomo 549, libro 39 de Sobrado, folio 88, predio nº 871, inscrición 2ª.</p>
<p>3) Edificio sito na vila de Silleda (Pontevedra), rúa Pontevedra nº 6. Mide 250 m, e ten o seu acceso directamente desde a rúa da súa situación. Componse de planta baixa, destinada a oficinas e a almacén ou celeiro e dunha planta alta, destinada tamén a oficinas da Cámara Agraria. Linda a fronte, coa rúa da súa situación; dereita entrando, herdeiros de Ramón Campa; esquerda e fondo, terreo non edificado.</p>
<p>O dito inmoble atópase inscrito no Rexistro da Propiedade de Lalín no tomo 494, libro 111 de Silleda, folio 238, predio nº 15.328, inscrición 3ª.</p>
<p>4) Edificio sito na vila e concello de Rodeiro (Pontevedra), composto de planta baixa e dous pisos altos con destino á sede social da Cámara Agraria de Rodeiro, que ocupa unha superficie duns cento cincuenta e nove metros cadrados. Dá á súa fronte á estrada que conduce ó cuartel e linda a fronte ou sur, estrada ó cuartel; dereita entrando, terreo sobrante de edificación; esquerda, soar número 14 do Concello de Rodeiro; e ó fondo, soar número 10 e en parte o número 9 de propiedade do Concello de Rodeiro.</p>
<p>O dito inmoble atópase inscrito no tomo 603, libro 91 de Rodeiro, folio 9, predio nº 10.399, inscrición 5ª.</p>
<p>Santiago de Compostela, 25 de novembro de 1996.</p>
<p>José Antonio Orza Fernández</p>
<p>Conselleiro de Economía e Facenda</p>

