---
date: '1996-12-13'
id: F812
page: 11
number: 243
agency: MINISTERIO DE ADMINISTRACIÓNS PÚBLICAS
section: I. DISPOSICIÓNS XERAIS
title: >-
  Real decreto 2395/1996, do 22 de novembro, sobre traspaso complementario ó
  aprobado polo Real decreto 2166/1994, do 4 de novembro, en materia de
  provisión de medios materiais e económicos para o funcionamento da
  Administración de xustiza, á Comunidade Autónoma de Galicia.
range: Real decreto
url: 'https://www.xunta.gal/dog/Publicados/1996/19961213/AnuncioF812_gl.html'
---
<p>A Constitución española establece no seu artigo 149.1.5ª que o Estado ten competencia exclusiva en materia de Administración de xustiza.</p>
<p>Pola súa parte, o Estatuto de autonomía para Galicia, aprobado pola Lei orgánica 1/1981, do 6 de abril, establece no seu artigo 20.1º que, en relación coa Administración de xustiza, corresponde á Comunidade Autónoma exercer tódalas facultades que as leis orgánicas do Poder Xudicial e do Consello Xeral do Poder Xudicial recoñezan ou atribúan ó Goberno do Estado.</p>
<p>Mediante o Real decreto 2166/1994, do 4 de novembro, aprobouse o traspaso á Comunidade Autónoma de Galicia de funcións da Administración do Estado en materia de provisión de medios materiais e económicos para o funcionamento da Administración de xustiza.</p>
<p>A comisión mixta prevista na disposición transitoria cuarta do Estatuto de autonomía para Galicia adoptou, na súa sesión do Pleno celebrado o día 14 de novembro de 1996, un acordo polo que se concretan as contías correspondentes a 1996, que se transfiren á Comunidade Autónoma de Galicia, destinadas ó investimento en infraestructura de edificios, sedes de órganos xudiciais. A virtualidade práctica do referido acordo esixe a súa aprobación polo Goberno mediante real decreto.</p>
<p>Na súa virtude, en cumprimento do disposto na disposición transitoria cuarta do Estatuto de autonomía para Galicia, por proposta do ministro de Administracións Públicas, e logo da deliberación do Consello de Ministros na súa reunión do día 22 de novembro de 1996,</p>
<p>DISPOÑO:</p>
<p>Artigo 1º</p>
<p>Apróbase o acordo da Comisión Mixta de Transferencias prevista na disposición transitoria cuarta do Estatuto de autonomía para Galicia, sobre a determinación das contías correspondentes a 1996, destinadas ó investimento en infraestructuras de edificios, sedes de órganos xudiciais, adoptado polo Pleno da dita comisión na súa sesión do día 14 de novembro de 1996, que se transcribe como anexo ó presente real decreto.</p>
<p>Artigo 2º</p>
<p>A oficina orzamentaria do Ministerio de Xustiza realizará as operacións requiridas para a posta á disposición da Comunidade Autónoma de Galicia para as contías aprobadas, de conformidade coa relación anexa ó acordo, e terá efectividade a partir do día sinalado nel.</p>
<p>Disposición derradeira</p>
<p>Única.-O presente real decreto será publicado simultaneamente no Boletín Oficial del Estado e no Diario Oficial de Galicia e adquirirá vixencia a partir da súa publicación.</p>
<p>Dado en Madrid o vintedous de novembro de mil novecentos noventa e seis.</p>
<p>Mariano Rajoy Brey</p>
<p>Ministro de Administracións Públicas</p>
<p>ANEXO</p>
<p>Rosa Rodríguez Pascual e Alfonso Vaquero Marín, secretarios da comisión mixta prevista na disposición transitoria cuarta do Estatuto de autonomía para Galicia certifican:</p>
<p>Que na sesión plenaria da comisión mixta, celebrada o día 14 de novembro de 1996, se adoptou acordo de traspaso complementario ó aprobado polo Real decreto 2166/1994, do 4 de novembro, sobre traspaso á Comunidade Autónoma de Galicia de funcións da Administración do Estado en materia de provisión de medios materiais e económicos para o funcionamento da Administración de xustiza, nos termos que a seguir se expresan:</p>
<p>A) Normas constitucionais e estatutarias en que se ampara o traspaso.</p>
<p>De conformidade co artigo 149.1.5ª da Constitución, o Estado ten competencia exclusiva en materia de Administración de xustiza.</p>
<p>Segundo o artigo 20.1º do Estatuto de autonomía para Galicia, en relación coa Administración de xustiza, correspóndelle á Comunidade Autónoma de Galicia exercer tódalas facultades que as leis orgánicas do Poder Xudicial e do Consello Xeral do Poder Xudicial recoñezan ou atribúan ó Goberno do Estado.</p>
<p>Así mesmo, o artigo 24.2º do referido Estatuto de autonomía para Galicia establece que lle corresponde integramente ó Estado, de conformidade coas leis xerais, a organización e o funcionamento do Ministerio Fiscal.</p>
<p>O Real decreto 2166/1994 aprobou o traspaso á Comunidade Autónoma de Galicia de funcións da Administración do Estado en materia de provisión de medios materiais e económicos para o funcionamento da Administración de xustiza.</p>
<p>Procede agora, para facer efectivas as previsións contidas no acordo complementario ó acordo aprobado polo referido real decreto, concreta-la contía correspondente a 1996 que se transfire á Comunidade Autónoma de Galicia, destinada ó investimento en infraestructuras de edificios, sedes de órganos xudiciais.</p>
<p>B) Valoración das cargas financeiras.</p>
<p>A Administración do Estado transferirá á Comunidade Autónoma de Galicia, para gastos de investimento en infraestructuras de edificios, sedes de órganos xudiciais, por unha soa vez e sen integrarse no custo efectivo dos servicios traspasados, a cantidade que se identifica no anexo a este acordo, con cargo ós créditos orzamentarios situados no Ministerio de Xustiza.</p>
<p>C) Data de efectividade.</p>
<p>O presente acordo terá efectividade a partir do día 14 de novembro de 1996.</p>
<p>E para que conste, expedímo-la presente certificación en Madrid o 14 de novembro de 1996. Os secretarios da Comisión Mixta, Rosa Rodríguez Pascual e Alfonso Vaquero Marín.</p>
<p>ANEXO</p>
<p>Identificación das cantidades que se van traspasar á Comunidade Autónoma de Galicia no ano 1996</p>
<table><tbody><tr><td></td></tr>
<tr><td></td></tr>
<tr><td>Servicio</td><td>Programa</td><td>Capítulo</td><td>Pesetas 1996</td></tr>
<tr><td></td></tr>
</tbody></table>
<table><tbody><tr><td>1302</td><td>142 A</td><td>VI</td><td>882.737.638</td></tr>
<tr><td></td></tr></tbody></table>

