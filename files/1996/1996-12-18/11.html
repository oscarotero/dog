---
date: '1996-12-18'
id: DA2A
page: 11
number: 246
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 4 de novembro de 1996, da Delegación Provincial de Pontevedra,
  pola que se dispón o rexistro, depósito e publicación no Diario Oficial de
  Galicia do convenio colectivo do sector de manufacturas e comercio de vidro
  plano.
range: Resolución
url: 'https://www.xunta.gal/dog/Publicados/1996/19961218/AnuncioDA2A_gl.html'
---
<p>Visto o expediente do convenio colectivo para o sector manufacturas y comercio de vidro plano, que tivo entrada nesta delegación provincial da Consellería de Xustiza, Interior e Relacións Laborais o día 30-10-1996, subscrito en representación da parte económica pola Asociación Provincial de Empresarios de Manufacturas e Comercio de Vidro</p>
<p>Plano, e da parte social, polas centrais sindicais CC.OO., UXT e CIG, en data 14-10-1996. De conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 4 de novembro de 1996.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para o sector de manufacturas e comercio de vidro plano, Pontevedra</p>
<p>Capítulo I</p>
<p>Condicións xerais</p>
<p>Artigo 1º.-Partes asinantes.</p>
<p>Son partes asinantes do presente convenio a Confederación Intersindical Galega (CIG), a Unión Xeral de Traballadores (UXT) e Comisións Obreiras (CC.OO.) en representación dos traballadores, e a Asociación Provincial de Empresarios de Manufacturas e Comercio de Vidro Plano, en representación dos empresarios do sector.</p>
<p>Artigo 2º.-Ámbito de aplicación.</p>
<p>O presente convenio regulará, desde a data da súa entrada en vigor, as relacións económicas e laborais entre as empresas e traballadores encadrados no sector de manufacturas e comercio de vidro plano, que non teñan convenio colectivo de empresa.</p>
<p>Artigo 3º.-Ámbito territorial.</p>
<p>Comprenderá aquelas empresas aludidas no artigo anterior que teñan centro de traballo na provincia de Pontevedra, ou as que se establezan durante a vixencia do presente convenio.</p>
<p>Artigo 4º.-Ámbito persoal.</p>
<p>Afectará a todo o persoal administrativo, subalterno e obreiro que presente servicios nas empresas citadas, coa única exclusión do persoal superior</p>
<p>a que fai referencia o Estatuto dos traballadores no seu apartado C, artigo 1.</p>
<p>Artigo 5º.-Vixencia e duración.</p>
<p>A duración do convenio será desde o 10 de maio de 1995 ata o 31 de decembro de 1996.</p>
<p>Entrará en vigor ós dez días do seu asinamento, se ben os efectos económicos da táboa salarial anexa e plus de transporte se retrotraerán ó 10 de maio de 1995.</p>
<p>En consecuencia, as restantes cláusulas, incluído o artigo 15º sobre axudas de custos, serán de aplicación desde a entrada en vigor do convenio, a partir dos dez días do seu asinamento.</p>
<p>Entenderase prorrogado por períodos anuais, se non media denuncia das partes con tres meses, polo menos, ó termo da súa vixencia. A dita denuncia deberá facerse por escrito dirixido á outra parte afectada polo convenio.</p>
<p>Artigo 6º.-Condicións máis beneficiosas.</p>
<p>O persoal que con anterioridade ó convenio viñese desfrutando de condicións máis beneficiosas que as aquí pactadas deberá conservalas.</p>
<p>Artigo 7º.-Recibos de salarios.</p>
<p>As empresas farán constar no recibo de salarios o total das retribucións que percibirán polo traballador.</p>
<p>Capítulo II</p>
<p>Condicións laborais</p>
<p>Artigo 8º.-Xornada laboral.</p>
<p>A xornada laboral será de corenta horas efectivas de traballo en cómputo semanal e en xornada partida.</p>
<p>Durante os meses de xullo e agosto realizarase xornada continuada. Non obstante o anterior, o despacho ó público permanecerá aberto durante as tardes destes dous meses de xullo e agosto, de 16 a 19 horas, para o cal se establecerán as quendas correspondentes.</p>
<p>Artigo 9º.-Vacacións.</p>
<p>Os traballadores afectados polo presente convenio desfrutarán de 30 días naturais de vacacións entre os meses de maio a outubro, ámbolos dous inclusive.</p>
<p>Artigo 10º.-Pezas de roupa de traballo.</p>
<p>As empresas dotarán o seu persoal das adecuadas pezas de roupa de traballo. O persoal recibirá dúas fundas por ano, ou peza de roupa similar. A primeira funda será entregada o 1 de xaneiro de cada ano e a outra o 1 de xullo; é obrigatorio o seu uso para o persoal ó que se lle entreguen as ditas pezas de roupa de traballo.</p>
<p>Artigo 11º.-Retribucións.</p>
<p>O persoal afectado por este convenio, segundo as categorías, rexerase polas táboas salariais anexas.</p>
<p>Artigo 12º.-Antigüidade.</p>
<p>O persoal afectado por este convenio percibirá a contía dos premios de antigüidade, por esta orde: dous bienios do cinco por cento cada un e sucesivos quinquenios do dez por cento, calculados todos eles sobre o salario mínimo interprofesional vixente en cada momento.</p>
<p>Artigo 13º.-Gratificacións extraordinarias.</p>
<p>O persoal afectado por este convenio colectivo percibirá as gratificacións extraordinarias correspondentes ós meses de xullo e decembro (Nadal), polo importe dunha mensualidade cada unha delas, calculadas sobre o salario que se fixa na táboa anexa correspondente, incrementadas cos premios de antigüidade, se é o caso.</p>
<p>Estas pagas serán aboadas cunha anterioridade de tres días á data que correspondan.</p>
<p>Artigo 14º.-Paga de beneficios.</p>
<p>As empresas aboaranlles ós seus traballadores unha paga extra anual, denominada de beneficios, cunha contía que será o resultado de calcula-lo oito por cento dunha base integrada por unha mensualidade do salario mínimo interprofesional vixente o 31 de decembro de cada ano, maila antigüidade correspondente, e multiplicado por doce meses. A dita paga extra deberá serlles aboada ós traballadores durante o primeiro trimestre do ano seguinte.</p>
<p>Para estes efectos, non se computará o tempo de baixa e absentismo laboral; neste caso deducirase a parte de paga proporcional ó tempo non traballado.</p>
<p>Artigo 15º.-Axudas de custos.</p>
<p>O importe das axudas de custos será o seguinte:</p>
<p>-Axuda de custos completa, pasando a noite: 4.677 ptas.</p>
<p>-Axuda de custos completa, sen pasa-la noite: 2.673 ptas.</p>
<p>-Media axuda de custos: 1.470 ptas.</p>
<p>As cantidades fixadas polo concepto de axudas de custos serán de aplicación, segundo o disposto no artigo 5º, a partir da entrada en vigor do convenio, ós dez días do seu asinamento.</p>
<p>Artigo 16º.-Plus de transporte.</p>
<p>Establécese un plus de transporte, que será aboado por día efectivo de traballo, nas contías seguintes:</p>
<p>-Do 10-5-1995 ó 9-5-1996: 380 ptas.</p>
<p>-Do 10-5-1996 ó 31-12-1996: 391 ptas.</p>
<p>O dito plus non terá a consideración de salario para ningún efecto, e non se computarán, por conseguinte, no aboamento de gratificacións extraordinarias, vacacións, antigüidade, etc.</p>
<p>Artigo 17º.-Táboa de rendementos.</p>
<p>As partes acordan estudiar unha táboa de rendementos mínimos durante a vixencia do presente convenio, para implantala nas empresas e para tal efecto nomearase unha comisión para este asunto. Para iso os traballadores poderán ser asistidos por un técnico na materia para facela dita táboa, que será elixido por eles.</p>
<p>Artigo 18º.-Festividade do padroeiro.</p>
<p>Acórdase considerar como festivo e aboable para tódolos efectos a tarde correspondente á festividade do padroeiro (San Miguel), que coincide co 29 de setembro.</p>
<p>Artigo 19º.-Noiteboa e Ano Vello.</p>
<p>Os traballadores afectados por este convenio terán dereito a desfrutar de descanso nas tardes dos días 24 e 31 de decembro.</p>
<p>Artigo 20º.-Xubilación.</p>
<p>As empresas e traballadores poderán pactar, logo de existencia de común acordo por ámbalas partes, xubilacións anticipadas ós 64 anos, de conformidade co disposto no Real decreto 1194/1985, do 17 de xullo; as empresas deberán substituílos simultaneamente ó seu cesamento por xubilación, por outros traballadores nas condicións previstas no citado real decreto.</p>
<p>Artigo 21º.-Recoñecemento médico.</p>
<p>Recoméndaselles ós empresarios que, voluntariamente e logo de acordo cos seus traballadores, desexen que estes sexan sometidos a un recoñecemento médico anualmente, soliciten a información pertinente no Gabinete de Seguridade e Hixiene de Rande.</p>
<p>Artigo 22º.-Comisión paritaria.</p>
<p>As partes acordan nomear unha comisión paritaria composta por unha representación dos traballadores e outra empresarial, cun número que se fixará no seu momento, para a interpretación das cláusulas do convenio.</p>
<p>Artigo 23º.-Lexislación paritaria.</p>
<p>En todo aquilo que non quede determinado especialmente neste convenio, haberá que aterse ó que dispón a Ordenanza de traballo da construcción, vidro e cerámica, e no que nela non se regule ou preveña, será de aplicación as normas establecidas na lexislación xeral.</p>
<p>Disposición adicional</p>
<p>Para facilitarlles ás empresas o pagamento dos atrasos derivados da aplicación retroactiva dos salarios e plus de transporte, establecidos para a vixencia do convenio, as partes asinantes del acordan que o 50% das diferencias resultantes se aboen durante o mes seguinte á entrada en vigor do convenio, e o 50% restante durante o segundo mes seguinte á súa entrada en vigor.</p>
<p>Vigo, 11 de outubro de 1996.</p>
<table><tbody><tr><td></td></tr>
<tr><td>Categorías profesionais</td><td>Salario día
Do 10-5-1995 ó 9-5-1996</td><td>Salario día
Do 10-5-1996 ó 31-12-1996</td></tr>
<tr><td></td></tr>
</tbody></table>
<table><tbody><tr><td>-Administrativos e subalternos</td></tr>
<tr><td>Oficial de 1ª</td><td>3.195</td><td>3.284</td></tr>
<tr><td>Oficial de 2ª</td><td>2.945</td><td>3.027</td></tr>
<tr><td>Auxiliares</td><td>2.785</td><td>2.863</td></tr>
<tr><td>Traballadores en formación laboral:
Por 30 horas semanais efectivas (RD 1992/1984)</td></tr>
<tr><td>De 18 anos</td><td>1.957</td><td>2.012</td></tr>
<tr><td>De 16 e 17 anos</td><td>1.442</td><td>1.482</td></tr>
<tr><td>Vixilantes</td><td>2.554</td><td>1.626</td></tr>
<tr><td>-Persoal obreiro:</td></tr>
<tr><td>Oficial de 1ª</td><td>2.944</td><td>3.026</td></tr>
<tr><td>Oficial de 2ª</td><td>2.785</td><td>2.863</td></tr>
<tr><td>Oficial de 3ª</td><td>2.554</td><td>2.626</td></tr>
<tr><td>Peón especialista</td><td>2.489</td><td>2.559</td></tr>
<tr><td>Traballadores en formación laboral:
Por 30 horas semanais efectivas (RD 1992/1984)</td></tr>
<tr><td>De 18 anos</td><td>1.957</td><td>2.012</td></tr>
<tr><td>De 16 e 17 anos</td><td>1.442</td><td>1.482</td></tr>
<tr><td>Peón ordinario</td><td>2.420</td><td>2.488</td></tr>
</tbody></table>
<p>9200</p>

