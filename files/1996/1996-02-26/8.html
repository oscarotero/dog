---
date: '1996-02-26'
id: 3AAE
page: 1
number: 40
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 12 de febreiro de 1996 pola que se convoca un curso sobre
  dereito procesual básico, dirixido ós membros dos corpos da Policía Local de
  Galicia, e membros da Unidade do C.N.P. adscrita á Comunidade Autónoma de
  Galicia.
range: Resolución
url: 'https://www.xunta.gal/dog/Publicados/1996/19960226/Anuncio3AAE_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 1996 de forma descentralizada, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso sobre dereito procesual básico, que deberá desenvolverse conforme ás seguintes bases:</p>
<p>Obxectivos:</p>
<p>O curso ten por obxectivo principal dota-lo policía dun coñecemento teórico-práctico nos temas de dereito procesual, que lle poida ser eficaz no desempeño posterior da súa profesión.</p>
<p>Destinatarios:</p>
<p>O curso vai dirixido ós membros dos corpos da Policía Local de Galicia, e membros da Unidade do C.N.P. adscrita á Comunidade Autónoma de Galicia.</p>
<p>Inscrición:</p>
<p>A inscrición dos participantes será totalmente gratuíta.</p>
<p>Prazas:</p>
<p>O número de prazas que se ofertarán neste curso será de 50.</p>
<p>Solicitudes:</p>
<p>1. O persoal que desexe participar nestes cursos deberá presentar, cuberta a máquina ou con letra moi clara, a instancia que figura no anexo, acompañada dunha fotocopia do DNI e do carné profesional.</p>
<p>2. O prazo para a presentación de instancias rematará ás 14 horas do día 5 de marzo de 1996.</p>
<p>3. As instancias deberán enviarse á sede da Academia Galega de Seguridade: rúa de Madrid, 2-4 polígono das Fontiñas, 15703, Santiago de Compostela, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Contido e duración:</p>
<p>O curso celebraráse en sesións de tarde, de luns a venres, e nel trataránse, entre outros, os seguintes temas: a) O proceso penal. b) A xurisdicción penal. c) Acción penal e a acción civil. d) Actuacións sumariais. e) A sentencia e a cousa xulgada penal. f) Os recursos. g) O proceso penal abreviado. O xuízo de faltas. h) O procedemento de habeas corpus. i) A execución penal.</p>
<p>Datas:</p>
<p>O curso celebraráse do 11 ó 15 de marzo de 1996.</p>
<p>O horario será de 16 a 20 horas do serán.</p>
<p>Relación de admitidos:</p>
<p>A relación de admitidos publicaráse o día 7 de marzo de 1996, no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono (981) 56 34 00.</p>
<p>Lugar:</p>
<p>No salón de actos do Centro Municipal de Servicios Sociais de Labañou (A Coruña).</p>
<p>Certificado de asistencia e aproveitamento:</p>
<p>Ó remate do curso entregaráselle un certificado de asistencia e aproveitamento a aquelas persoas que acrediten a súa participación continuada nel, non podendo supera-las faltas de asistencia un 15% do total da duración de horas lectivas do curso; unha inasistencia superior ó 15%, aínda que sexa xustificada, e a non superación das correspondentes probas de coñecementos, impedirá a expedición do certificado.</p>
<p>Modificacións:</p>
<p>A Academia Galega de Seguridade poderá modifica-lo desenvolvemento do curso para adapta-lo ás necesidades da Administración e ás continxencias que poidan xurdir.</p>
<p>Santiago de Compostela, 12 de febreiro de 1996.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>1297</p>

