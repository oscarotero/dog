---
date: '1996-09-17'
id: 9DAA
page: 8
number: 182
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 340/1996, do 13 de setembro, polo que se asumen funcións e servicios
  transferidos á Comunidade Autónoma de Galicia mediante o Real decreto
  1642/1996, do 5 de xullo, en materia de mutualidades de previsión social non
  integradas na Seguridade Social e se asignan á Consellería de Economía e
  Facenda.
range: Decreto
url: 'https://www.xunta.gal/dog/Publicados/1996/19960917/Anuncio9DAA_gl.html'
---
<p>A Lei orgánica 16/1995, do 27 de decembro, transferiu, de acordo co previsto no artigo 150.2º da Constitución, diversas competencias de titularidade estatal á Comunidade Autónoma galega, coa finalidade de que esta complete as competencias que pode exercer, equiparándoa a outas comunidades autónomas.</p>
<p>En aplicación do previsto no artigo 8 da citada lei orgánica, por medio do Real decreto 1642/1996, do 5 de xullo, traspasáronselle a Comunidade Autónoma de Galicia as funcións e servicios da Administración xeral do Estado en materia de mutualidades de previsión social non integradas na Seguridade Social.</p>
<p>Resulta, pois, conveniente asumir de forma expresa tales funcións e servicios, que se relacionan no antedito real decreto, nos termos e condicións acordados pola Comisión Mixta de Transferencias prevista na disposición transitoria cuarta do Estatuto de autonomía para Galicia, e asignárllelos ós órganos correspondentes da Comunidade Autónoma de Galicia.</p>
<p>En virtude do exposto, e en exercicio da potestade de autoorganización prevista no artigo 27.2º do Estatuto de autonomía, por proposta do conselleiro da Presidencia e Administración Pública, logo de deliberación do Consello da Xunta de Galicia na</p>
<p>súa reunión do día trece de setembro de mil novecentos noventa e seis,</p>
<p>DISPOÑO</p>
<p>Artigo 1º.-Asúmense as funcións e servicios traspasados á Comunidade Autónoma de Galicia en virtude do Real decreto 1642/1996, do 5 de xullo, en materia de mutualidades de previsión social non integradas na Seguridade Social, así como os medios orzamentarios a eles adscritos, nos termos e condicións sinalados no acordo adoptado pola Comisión Mixta de Transferencias na súa reunión do 25 de xuño de 1996, publicado como anexo do citado real decreto.</p>
<p>Artigo 2º.-As funcións e servicios asumidos de conformidade co disposto no artigo anterior, así como os créditos orzamentarios a eles adscritos, asígnanse á Consellería de Economía e Facenda.</p>
<p>Disposicións derradeiras</p>
<p>Primeira.-O conselleiro de Economía e Facenda dictará as disposicións que sexan necesarias para o desenvolvemento e execución do presente decreto.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, trece de setembro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>6564</p>

