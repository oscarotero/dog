---
date: '1996-08-28'
id: F6FE
page: 8
number: 168
agency: 'CONSELLERÍA DE FAMILIA, MULLER E XUVENTUDE'
section: I. DISPOSICIÓNS XERAIS
title: >-
  Orde do 1 de agosto de 1996 pola que se regulan os contidos mínimos do
  Regulamento de réxime interior e o proxecto educativo dos centros de atención
  a menores.
range: Orde
url: 'https://www.xunta.gal/dog/Publicados/1996/19960828/AnuncioF6FE_gl.html'
---
<p>A Lei 4/1993, do 14 de abril, de servicios sociais, atribúelle á Comunidade Autónoma a competencia para establece-las normas sobre acreditación e autorización de centros de servicios sociais. No exercicio destas competencias, publicouse o Decreto 243/95, do 28 de xullo, polo que se regula o réxime de autorización e acreditación de centros de servicios sociais, desenvolvéndose por orde da Consellería de Familia Muller e Xuventude, do 29 de febreiro de 1996, os requisitos específicos que deben reuni-los centros de menores e centros de atención á infancia.</p>
<p>O artigo 7 do referido decreto establece como un dos requisitos funcionais de tódolos centros residenciais disponer dun regulamento de réxime interior que, segundo o artigo 21, deberá ter un contido mínimo e someterse á aprobación administrativa da consellería competente.</p>
<p>Por outra banda, o Decreto 112/95, do 31 de marzo, sobre medidas de protección de menores e da adopción, establece no seu artigo 35 a esixencia de que tódolos centros de atención a menores posúan un proxecto educativo xeral e un regulamento de réxime interior cuns contidos mínimos que se determinarán por orde da Consellería de Familia, Muller e Xuventude.</p>
<p>En virtude do exposto, e facendo uso das facultades que me confire o artigo 34.6º e 38º da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPONO:</p>
<p>Artigo 1º.-Disposicións xerais.</p>
<p>Tódolos centros de menores situados no ámbito territorial da Comunidade Autónoma de Galicia deberán posuír un regulamento de réxime interior e un proxecto educativo, que se axustarán ós contidos mínimos que se establecen no anexo I desta orde. Esta documentación deberá remitirse, para a súa aprobación pola Consellería de Familia, Muller e Xuventude, xunto coa solicitude de inicio de actividades.</p>
<p>Ademais, anualmente, os centros remitiranlle á Dirección Xeral da Familia a programación anual de actividades antes do 15 de setembro e a memoria anual de actividades do período anterior, no último trimestre do ano. Ámbolos dous documentos deberán adecuarse tamén á estructura e contidos especificados no anexo I desta orde.</p>
<p>Disposición transitoria</p>
<p>Os centros propios de menores deberán remitir á Secretaría Xeral da Consellería o proxecto de regulamento de réxime interior e o proxecto educativo do centro para a súa aprobación pola consellería, no prazo máximo de tres meses a partir da data de entrada en vigor desta orde.</p>
<p>Disposicións derradeiras</p>
<p>Primeira.-Facúltase a directora xeral da Familia para dicta-las resolucións que sexan necesarias para a execución e desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de agosto de 1996.</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>ANEXO I</p>
<p>1. Regulamento de réxime interior.</p>
<p>O regulamento de réxime interior é un instrumento necesario e útil para regulamenta-la organización da vida cotiá dos centros de menores. Nel deberán quedar recollidos tódolos aspectos relativos á organización e funcionamento do centro, incluíndo ademais os dereitos e deberes dos menores, o réxime de saídas, visitas, correspondencia e comunicacións telefónicas.</p>
<p>A dirección do centro e o seu persoal educativo son os responsables da súa aplicación e de lles comunica-lo seu contido ós menores no momento do seu ingreso, así como ó resto do persoal do centro.</p>
<p>Os seus contidos mínimos serán os seguintes:</p>
<p>1. Dereitos e obrigas dos menores.</p>
<p>1.1. Dereitos dos menores.</p>
<p>Os menores internados gozarán de tódolos dereitos e liberdades que lles atribúa a lexislación vixente, sen máis limitacións que as derivadas da súa idade e da propia resolución de internamento. En particular, recoñécenselle-los seguintes dereitos:</p>
<p>-A que as medidas que se adopten non atenten contra a súa liberdade de conciencia cívica, moral ou relixiosa nin contra a súa dignidade persoal.</p>
<p>-A recibir en un trato igualitario sen distinción nin discriminación ningunha, así como o respecto á súa integridade e saúde.</p>
<p>-Á intimidade persoal en función das condicións estructurais do centro.</p>
<p>-Á asistencia sanitaria e a recibiren educación nos termos previstos na lexislación vixente para o resto da poboación.</p>
<p>-A asociárense co obxecto de favorece-la súa participación na programación e no desenvolvemento de actividades do centro.</p>
<p>-A seren informados de xeito comprensible das medidas adoptadas respecto deles e a pediren explicacións de canto afecte a súa propia educación.</p>
<p>-A recibiren un tratamento individualizado de contido educativo cara á súa integración socio-familiar, que terá como obxectivos prioritarios a súa protección, educación e formación.</p>
<p>-A seren educados para a comprensión, tolerancia e convivencia democrática, posibilitándolles que poidan facer uso das súas opcións de forma libre e persoal.</p>
<p>-Á capacitación para o exercicio de actividades profesionais, á preparación para a participación activa na vida social e cultural.</p>
<p>-A realizaren saídas ó exterior, agás que as teñan limitadas en virtude de resolución xudicial.</p>
<p>-A recibiren visitas, chamadas telefónicas e correspondencia na forma que estableza o centro.</p>
<p>-A comunicárense coa autoridade administrativa ou xudicial competente e formularen ante ela as oportunas reclamacións.</p>
<p>-Ó sixilo profesional acerca dos datos do seu historial sanitario e socio familiar.</p>
<p>1.2. Obrigas dos menores.</p>
<p>-Cumpriren as normas que estableza o seu centro para o seu bo funcionamento.</p>
<p>-Non ausentárense do centro sen informaren a quen corresponda e sen o debido permiso para facelo.</p>
<p>-Colaboraren na realización de determinadas tarefas que, sen supoñeren un risco para a súa saúde, sirvan para mellora-la súa autonomía persoal, e participaren activamente e de xeito responsable nas actividades educativas, ocupacionais, culturais e recreativas programadas polo centro.</p>
<p>-Manteren unha actitude de respecto e consideración con todo o persoal que traballa no centro e cos seus compañeiros.</p>
<p>-Observaren unha actitude dilixente na utilización das dependencias, materiais e obxectos do centro.</p>
<p>-Colaboraren cos seus compañeiros nas actividades e respectaren a súa dignidade persoal.</p>
<p>-Desempeñaren responsablemente os cargos e delegacións para os que fosen elixidos.</p>
<p>A cada menor interno nun centro asignaráselle un titor que será o responsable directo da aplicación do Proxecto Educativo Individualizado (PEI) e do seguimento da evolución do menor no centro, e actuará como profesional de referencia para tódalas cuestións que afecten ó menor.</p>
<p>2. Dereitos e obrigas do persoal.</p>
<p>2.1. Dereitos do persoal.</p>
<p>O persoal dos centros gozará dos dereitos e liberdades que lle atribúa a lexislación vixente. En todo caso, recolleranse polo menos os seguintes dereitos:</p>
<p>-Recibir información periódica da marcha e funcionamento do centro, a través dos órganos de participación ou, no seu defecto, do director responsable do centro.</p>
<p>-Elixir, se é o caso, os seus representantes para os órganos de participación que se constitúan de acordo co previsto no apartado 3 deste regulamento.</p>
<p>-Presentar propostas que contribúan a mellora-lo funcionamento do centro e a atención prestada ós menores.</p>
<p>-Desenvolve-las súas funcións educativas segundo o seu criterio persoal, sempre que se axuste nos seus obxectivos e contidos á programación xeral do centro.</p>
<p>-A que se lle proporcione, dentro das dispoñibilidades do centro, os instrumentos e medios necesarios para desenvolve-las súas funcións axeitadamente en beneficio dos menores atendidos.</p>
<p>2.2. Obrigas do persoal.</p>
<p>-Cumprir e facer cumprir de acordo coas súas funcións o regulamento de réxime interior.</p>
<p>-Velar polo respecto ós dereitos dos menores recollidos no Regulamento de réxime interior e aqueloutros recoñecidos na lexislación vixente.</p>
<p>-Gardar estricta cofidencialidade sobre os datos persoais dos menores a que teñan acceso en razón das súas funcións.</p>
<p>-O cumprimento das tarefas e responsabilidades derivadas do seu posto de traballo.</p>
<p>3. Estructura organizativa.</p>
<p>a) Os centros colaboradores establecerán os órganos de goberno e representación que consideren conveniente, tendo que incluír polo menos a figura do director/responsable do centro e a súas funcións.</p>
<p>b) Os centros dependentes da consellería terán polo menos os seguintes órganos:</p>
<p>-Unipersoais: o director e, se é o caso, o subdirector.</p>
<p>-Colexiados: o Consello de Centro e a Comisión Educativa.</p>
<p>Estes órganos terán polo menos as seguintes funcións:</p>
<p>1.-O director: é o representante do centro e o responsable do seu correcto funcionamento. Depende orgánica e funcionalmente do delegado provincial da Consellería de Familia, Muller e Xuventude, e as súas funcións mínimas serán as seguintes:</p>
<p>-Responsabilizarse da xestión global do centro que inclúe control orzamentario, administrativo e mantemento.</p>
<p>-Exerce-la xefatura de todo o persoal adscrito ó centro.</p>
<p>-Cumprir e facer cumpri-las leis, disposicións vixentes, regulamento de réxime interior, e cantas disposicións emanen dos órganos competentes da consellería que os afecten.</p>
<p>-Supervisar, coordinar e facer cumpri-lo correcto desenvolvemento das actividades programadas.</p>
<p>-Convocar e presidi-las reunións dos órganos colexiados, así como executar e facer cumpri-los acordos adoptados por estes.</p>
<p>-Exerce-la garda dos menores ingresados no centro de acordo co previsto na lexislación vixente.</p>
<p>-Remitirlles ós órganos da consellería cantos informes e datos sexan requiridos relativos ós menores atendidos ou a aspectos organizativos e funcionais do centro.</p>
<p>2. O subdirector: nos centros en que haxa, correspóndelle o subdirector substituí-lo director e asumi-las súas funcións nos casos de ausencia deste.</p>
<p>3. O consello de centro: é un órgano colexiado que asumirá a coordinación xeral do centro, marcando as directrices e adoptando os acordos procedentes. Estará composto, polo menos, polos seguintes membros:</p>
<p>-O director, que o presidirá.</p>
<p>-O subdirector, se o houbese.</p>
<p>-Un representante do persoal educativo.</p>
<p>-Un representante do persoal de servicios.</p>
<p>-Un representante dos menores elixido por e entre os maiores de doce anos.</p>
<p>-Un representante da delegación provincial da consellería, designado polo delegado provincial.</p>
<p>Serán funcións do Consello de Centro, polo menos, as seguintes:</p>
<p>-Elabora-lo proxecto de regulamento de réxime interior e elevalo á consellería para a súa aprobación.</p>
<p>-Elaborar e avalia-la memoria anual de actividades.</p>
<p>-Aproba-lo proxecto educativo e a programación anual de actividades, elaborados pola Comisión Educativa.</p>
<p>-Propoñerlle á consellería cantas medidas consideren convenientes para mellora-lo funcionamento do centro.</p>
<p>-Supervisar que as directrices e programacións se axusten ós principios, criterios e obxectivos establecidos pola consellería.</p>
<p>4. A Comisión Educativa: estará composta polo director; o subdirector, se o houbese, e os educadores do centro, e terá, polo menos, as seguintes funcións:</p>
<p>-Elabora-lo proxecto educativo do centro e a programación anual de actividades.</p>
<p>-Face-lo seguimento da programación do centro e do proceso educativo grupal e individual.</p>
<p>-Presentar propostas e achega-los datos necesarios ó Consello de Centro para a elaboración do Regulamento de réxime interior e a memoria anual de actividades.</p>
<p>-Supervisa-la aplicación dos proxectos educativos individualizados e a súa adecuación ó proxecto educativo do centro.</p>
<p>3.2. O persoal do centro: descrición e funcións.</p>
<p>4. Organización interna.</p>
<p>4.1. Sistema de altas e baixas.</p>
<p>-Libro de rexistro de usuarios.</p>
<p>-Expediente individualizado de los menores.</p>
<p>4.2. Normas de convivencia.</p>
<p>-Horarios.</p>
<p>-Normas de saúde e hixiene persoal.</p>
<p>-Uso das dependencias e materiais.</p>
<p>-Normas esenciais de convivencia.</p>
<p>4.3. Réxime de visitas e contactos co exterior.</p>
<p>-Relacións coa familia.</p>
<p>-Relacións co medio físico e social.</p>
<p>-Saídas dos menores fóra do centro.</p>
<p>-Comunicacións telefónicas e postais.</p>
<p>5. Réxime disciplinario.</p>
<p>5.1. Faltas.</p>
<p>5.2. Medidas correctoras.</p>
<p>II. Proxecto educativo.</p>
<p>Tódolos centros de menores deberán contar cun proxecto educativo xeral que regule e organice as súas dinámicas particulares de intervención educativa e que estableza os obxectivos da acción educativa, as áreas de actuación e os medios humanos, técnicos e materiais dispoñibles para o seu desenvolvemento.</p>
<p>O proxecto educativo deberá contar, polo menos, cos seguintes apartados:</p>
<p>1. Descrición do centro.</p>
<p>1.1. Datos identificativos.</p>
<p>1.2. Situación xeográfica.</p>
<p>1.3. Tipoloxía do centro.</p>
<p>1.4. Recursos do centro: infraestructurais, humanos, materiais, financeiros. Recursos do contorno.</p>
<p>2. Características da poboación atendida.</p>
<p>2.1. Características xerais.</p>
<p>2.2. Características específicas (problemáticas que atende).</p>
<p>2.3. Idades e sexos de atención e admisión.</p>
<p>3. Organización educativa.</p>
<p>3.1. Estructura organizativa.</p>
<p>Neste apartado establecerase a estructura organizativa do centro a nivel educativo, definindo as distintas figuras profesionais e equipos de traballo, así como as súas funcións.</p>
<p>3.2. Relacións educativas da institución con:</p>
<p>-Familia.</p>
<p>-Outras institucións.</p>
<p>-Outros profesionais.</p>
<p>4. Obxectivos da acción educativa.</p>
<p>4.1. Obxectivos xerais: liñas da actuación educativa.</p>
<p>Os obxectivos xerais do centro deben servir de base para a elaboración dos específicos e de tódalas programacións.</p>
<p>4.2. Obxectivos específicos.</p>
<p>Neste apartado reflíctense os obxectivos referidos a cada unha das áreas de intervención educativa.</p>
<p>5. Áreas de desenvolvemento da acción educativa.</p>
<p>Neste apartado establecerase a programación de actividades que se van desenvolver para a consecución dos obxectivos propostos, que se estructurará en función das áreas de intervención previstas no proxecto educativo individualizado (PEI), e, alomenos, serán as seguintes:</p>
<p>5.1. Área hixiénico sanitaria.</p>
<p>5.2. Área de personalidade e actitudes.</p>
<p>5.3. Área escolar/laboral.</p>
<p>5.4. Área social e de convivencia.</p>
<p>5.5. Área familiar.</p>
<p>5.6. Área de lecer e tempo libre.</p>
<p>6. Metodoloxía da intervención educativa.</p>
<p>6.1. Recursos técnicos dispoñibles.</p>
<p>6.2. Fases da intervención.</p>
<p>-Recepción.</p>
<p>-Intervención socioeducativa.</p>
<p>-Inserción sociolaboral.</p>
<p>-Reinserción e seguimento postinstitucional.</p>
<p>6.3. Sistema de seguimento e avaliación da intervención educativa nas distintas fases da intervención: posta en marcha, proceso e resultados.</p>
<p>7. Avaliación do proxecto educativo.</p>
<p>III. Programación anual de actividades.</p>
<p>A programación anual de actividades ten por obxecto estructura-las previsións de actuacións ó longo do ano, co fin de ter sistematizado o traballo do centro e poder avalialo ó finalizar cada período. É o elemento básico de organización e deberá conter, polo menos, os seguintes apartados:</p>
<p>1. Descrición das actividades que se van desenvolver en cada unha das áreas de intervención, cos seus obxectivos, persoas que interveñen, localización, e temporalización delas e asignación de responsabilidades.</p>
<p>2. Programación de reunións educativas.</p>
<p>3. Sistema de avaliación periódica da execución da programación anual.</p>
<p>4. Modo de actualización ou corrección da programación en función das avaliacións periódicas.</p>
<p>IV. Memoria anual de actividades.</p>
<p>A memoria anual é un instrumento de carácter avaliador que serve como elemento autorregulador do funcionamento do centro ofrecendo unha visión da adecuación deste ós obxectivos e actuacións programadas. É tamén útil como vehículo de transmisión ós órganos correspondentes da Administración de información sobre a súa actividade.</p>
<p>A memoria anual deberá recoller polo menos:</p>
<p>1. Actuacións desenvolvidas durante o ano.</p>
<p>2. Resultados obtidos.</p>
<p>3. Avaliación dos resultados: adecuación ós obxectivos e actuacións programadas.</p>
<p>4. Conclusións xerais.</p>

