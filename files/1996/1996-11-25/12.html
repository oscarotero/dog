---
date: '1996-11-25'
id: BCF6
page: 10
number: 230
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 15 de novembro de 1996 pola que se convocan unhas xornadas de
  estudio sobre contratación administrativa.
range: Resolución
url: 'https://www.xunta.gal/dog/Publicados/1996/19961125/AnuncioBCF6_gl.html'
---
<p>A Escola Galega de Administración Pública organiza, en colaboración coa Asesoría Xurídica Xeral da Xunta de Galicia, unhas Xornadas de estudio sobre contratación administrativa, conforme ás seguintes bases:</p>
<p>1. Obxecto.</p>
<p>Os días 9 e 10 de decembro de 1996 desenvolveranse, no salón de actos da Escola Galega de Administración Pública, unhas Xornadas de estudio sobre contratación administrativa.</p>
<p>2. Obxectivos.</p>
<p>As xornadas teñen por finalidade realizar un estudio detallado dunha nova normativa sobre contratación administrativa, facendo especial fincapé nos aspectos prácticos que esta suscita.</p>
<p>3. Contido.</p>
<p>Entre outros, desenvolveranse os seguintes temas:</p>
<p>-O ámbito de aplicación da Lei de contratos das administracións públicas e os principios xerais que inspiran a lexislación de contratos administrativos.</p>
<p>-O contratista fronte á Administración pública: capacidade e prohibicións; as garantías da contratación.</p>
<p>-A preparación dos contratos administrativos: o expediente administrativo e os pregos de cláusulas administrativas.</p>
<p>-Os procedementos de adxudicación e a perfección e formalización dos contratos administrativos.</p>
<p>-Efectos, modificación e extinción dos contratos administrativos.</p>
<p>4. Destinatarios.</p>
<p>Persoal ó servicio de calquera das administracións públicas galegas e interesados en xeral.</p>
<p>5. Desenvolvemento e duración.</p>
<p>As xornadas abriranse o luns, día 9 de decembro, ás 9.30 horas, e rematarán, ás 13.30 horas, do martes, día 10.</p>
<p>6. Inscrición.</p>
<p>-Prazo: remata o mércores, día 4 de decembro de 1996.</p>
<p>-Lugar de presentación: no rexistro xeral da Escola Galega de Administración Pública (polígono das Fontiñas, rúa de Madrid, 2-4-15703 Santiago de Compostela). Tfno. 57 08 00. Fax nº 57 15 40.</p>
<p>-Forma: as solicitudes de inscrición faranse por escrito, no modelo oficial que figura ó final destas bases. Serán rexeitadas todas aquelas peticións que non reúnan o dito requisito.</p>
<p>As peticións de admisión poderanse enviar por correo ordinario ou por telefax ó número consignado.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>A partir do 5 de decembro, os peticionarios poderán obter confirmación da súa posible admisión, chamando por teléfono de 10.30 a 14.45 horas, ó seguinte número: (981) 57 08 00 (Ext. 229), ou ben consultando a lista de admitidos, que se expoñerá no taboleiro de anuncios da EGAP 24 horas despois de remata-lo prazo de presentación de solicitudes.</p>
<p>7. Certificación de asistencia.</p>
<p>Entregaráselles ó remate destas xornadas a aqueles asistentes que concorresen asiduamente a elas, e expresarase neste documento a natureza da actividade e a data da súa realización.</p>
<p>Santiago de Compostela, 15 de novembro de 1996.</p>
<p>Domingo Bello Janeiro</p>
<p>Director da Escola Galega de Administración Pública</p>
<p>8738</p>

