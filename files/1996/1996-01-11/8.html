---
date: '1996-01-11'
id: ECEE
page: 285
number: 8
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 9 de novembro de 1995, da Delegación Provincial de Ourense, pola
  que se dispón a inscrición e a publicación do convenio colectivo de ámbito
  provincial para o sector de rematantes, serradoiros e preparados industriais
  da madeira de Ourense para o ano 1995.
range: Resolución
url: 'https://www.xunta.gal/dog/Publicados/1996/19960111/AnuncioECEE_gl.html'
---
<p>Visto o texto do convenio colectivo para o sector de rematantes, serradoiros e preparados industriais da madeira (código nº 3200275) de Ourense, con entrada nesta delegación provincial o día 7 de novembro do ano en curso, subscrito en representación da parte económica pola CEO e da parte social polas centrais sindiais FEMCA-UXT, CCOO e CSIF (todas con lexitimidade suficiente para asinar este), en xuntanza celebrada o día 3 de novembro de 1995, e de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, obrante nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia e no BOP.</p>
<p>Ourense, 9 de novembro de 1995.</p>
<p>Manuel López Casas</p>
<p>Delegado provincial de Ourense</p>
<p>Convenio colectivo provincial de rematantes, serradoiros e preparados industriais da madeira de Ourense 1995</p>
<p>Artigo 1º.-Ámbito de aplicación.</p>
<p>O presente convenio colectivo afectará a tódolos traballadores do sector de rematantes, serradoiros e preparados industriais da madeira e a tódalas empresas do mesmo sector que se atopen establecidas ou que se establezan na provincia de Ourense. Queda excluído do presente convenio o persoal de alta dirección ou alto consello.</p>
<p>Artigo 2º.-Vixencia, prórroga e denuncia.</p>
<p>O presente convenio será de aplicación a partir do primeiro de setembro de 1995, con independencia da súa publicación no BOP. A súa duración será dun ano a partir da súa data, é dicir, ata o 31 de agosto de 1996.</p>
<p>O convenio entenderase prorrogado tacitamente de ano en ano sempre que non sexa denunciado por algunha das partes, polo menos con tres meses de antelación ó termo da súa vixencia, mediante comunicación escrita á outra parte na que se fagan consta-las partes do convenio que se pretenden negociar, así como a representación que ostenta a parte denunciante. Así mesmo, entenderase prorrogado durante o tempo que medie entre a data da súa finalización e a entrada en vigor dun novo convenio que o substitúa.</p>
<p>Artigo 3º.-Compensación e absorción.</p>
<p>As melloras do presente convenio poderán ser compensadas e absorbidas ata onde alcance o cómputo anual con aquelas condicións superiores que establezan as empresas ou as que se establezan por disposición legal, agás que expresamente se pacte o contrario.</p>
<p>Cando se produza un incremento do salario mínimo interprofesional que supere o salario base estipulado no presente convenio, este pasará a ser o SMI vixente, compensándose e absorbéndose o incremento co plus de asistencia.</p>
<p>Artigo 4º.-Condicións máis beneficiosas.</p>
<p>Tódalas condicións persoais máis beneficiosas consignadas en anteriores convenios ou pactos entre a patronal e os traballadores, serán respectadas individualmente.</p>
<p>Artigo 5º.-Xornada de traballo.</p>
<p>A xornada de traballo será de 40 horas semanais. Os días 24 e 31 de decembro terán a consideración de festivos aboables e non recuperables, agás acordo entre empresa e traballadores para a fixación doutros días distintos ós anteriores. Os traballadores</p>
<p>que realicen xornada continuada terán dereito a 15 minutos como xornada de bocadillo, aboable e non recuperable. O número de xornadas de traballo será o que resulte, segundo o calendario oficial, de restar dos días naturais do ano, os seguintes:</p>
<p>Domingos.</p>
<p>Festas non recuperables.</p>
<p>Días laborables de vacacións que se establezan neste convenio.</p>
<p>O tempo real de traballo efectivo e de presencia en cómputo anual será o que resulte de considera-los días laborables multiplicados por 40 horas semanais. O tempo que puidese concederse nalgún momento de descanso, non se considerará en ningún momento e, polo tanto, non formará parte da xornada de traballo.</p>
<p>Artigo 6º.-Salarios.</p>
<p>Todo o persoal afectado polo presente convenio percibirá as retribucións consignadas na táboa salarial anexa, incrementadas, se é o caso, co prezo da antigüidade que corresponda e demais conceptos retributivos.</p>
<p>Artigo 7º.-Antigüidade.</p>
<p>O premio de antigüidade será o establecido na vixente ordenanza laboral para a industria da madeira, consistente nun 5% cada quinquenio, e calculado sobre o salario base fixado en cada momento.</p>
<p>Artigo 8º.-Gratificación de asistencia.</p>
<p>Establécese unha gratificación de asistencia que será a seguinte:</p>
<p>Peón: 3.000 ptas./mes.</p>
<p>Axudante: 6.197 ptas./mes.</p>
<p>Oficial 2ª: 7.662 ptas./mes.</p>
<p>Oficial 1ª: 7.927 ptas./mes.</p>
<p>Encargado: 8.194 ptas./mes.</p>
<p>Conductor: 7.662 ptas./mes.</p>
<p>Auxiliar administrativo: 7.662 ptas./mes.</p>
<p>Coa perda, no caso de falta sen xustificar durante a xornada de traballo do 20% na primeira ausencia: do 40% na segunda e da totalidade a partir da terceira. As faltas consideraranse tanto consecutivas como alternas dentro dun mesmo mes.</p>
<p>Artigo 9º.-Axudas de gastos por desprazamentos.</p>
<p>Ós traballadores afectados polo polo presente convenio que, por razóns de traballo teñan que desprazarse fóra do seu centro de traballo habitual seranlles aboados os gastos que se ocasionen, debidamente xustificados.</p>
<p>Artigo 10º.-Gratificacións extraordinarias.</p>
<p>Por este concepto os traballadores afectados polo presente convenio percibirán, incluída a antigüidade, quen a tivera, 30 días de salario como paga extraordinaria de xullo e de Nadal que se farán efectivas o día 24 de xullo e 22 de decembro, respectivamente.</p>
<p>Tamén percibirán a paga extraordinaria que establece a vixente ordenanza laboral para a industria da madeira, consistente en 10 días, calculados sobre o salario base da táboa salarial anexa, incluída a antigüidade correspondente, e que será aboada o día 30 de abril.</p>
<p>Artigo 11º.-Retribución dos traballadores en formación.</p>
<p>Os traballadores con idades comprendidas entre os 16 e os 18 anos que teñan contrato para a formación percibirán un salario base igual ó salario mínimo interprofesional que se estableza en cada momento e que corresponda á súa idade.</p>
<p>Artigo 12º.-Horas extraordinarias.</p>
<p>Conforme o disposto no Estatuto dos traballadores, as horas extraordinarias aboaranse cun recargo do 75% sobre o valor da hora ordinaria.</p>
<p>Artigo 13º.-Vacacións.</p>
<p>O período de vacacións será de 30 días naturais a salario real ou a parte proporcional que corresponda, no caso de non levar traballando o ano necesario para o desfrute pleno deste dereito.</p>
<p>O total dos días naturais de vacacións distribuiranse para os efectos de desfrute da forma seguinte:</p>
<p>15 días ininterrompidos a desfrutar en verán.</p>
<p>O resto a desfrutar de común acordo entre o traballador e a empresa, atendendo preferentemente ás necesidades da producción. Non obstante o anteriormente sinalado, poderá establecerse un período distinto de vacacións, se así o acordasen empresa e traballadores.</p>
<p>O calendario de vacacións deberá pórse en coñecemento dos traballadores polo menos con dous meses de antelación á data do seu desfrute.</p>
<p>Artigo 14º.-Roupa de traballo.</p>
<p>O persoal afectado polo presente convenio recibirá da empresa as pezas de protección, hixiene e seguridade no traballo, tales como luvas, botas ou calzado adecuado e traxes de faena ou roupa de traballo, estas últimas pezas serán entregadas unha cada seis meses, o seu uso será obrigatorio cando o traballo o requira. As ditas pezas serán en todo momento propiedade da empresa e o traballador estará obrigado á boa conservación e uso. As empresas poderán facer constar nas ditas pezas o anagrama desta ou da actividade.</p>
<p>Artigo 15º.-Revisión médica.</p>
<p>As empresas afectadas polo presente convenio solicitarán unha revisión médica anual para tódolos traballadores do cadro de persoal.</p>
<p>O tempo que o traballador empregue para asistir á dita revisión será aboado pola empresa.</p>
<p>Artigo 16º.-Incapacidade laboral transitoria por accidente de traballo.</p>
<p>As empresas afectadas polo presente convenio aboaranlles a aqueles traballadores que se atopen en situación de incapacidade laboral transitoria como consecuencia de accidente laboral ocorrido no centro de traballo e durante as horas deste, e durante o tempo que dura a hospitalización, unha compensación económica consistente na diferencia que exista entre as prestacións que o traballador perciba da Seguridade Social e o salario real que lle corresponda segundo a súa categoría profesional.</p>
<p>Artigo 17º.-Póliza de seguros.</p>
<p>As empresas estarán obrigadas a concertar con primas íntegras ó seu cargo no prazo de tres meses a partir da contratación dun traballador, unha póliza de seguros en orde á cobertura de riscos de falecemento ou de incapacidade dos traballadores por accidente de traballo, incluídos os «in itinere», que garanta ó traballador accidentado ou ós seus habentes causa, no caso de falecemento producido por causa fortuíta, espontánea, exterior e independente.</p>
<p>1.500.000 ptas. en caso de morte.</p>
<p>1.500.000 ptas. en caso de invalidez total.</p>
<p>1.750.000 ptas. en caso de invalidez absoluta.</p>
<p>2.000.000 de ptas. en gran invalidez.</p>
<p>A referida póliza só abarcará os procesos iniciados a partir da vixencia e validez desta.</p>
<p>Esta compensación é compatible coa pensión ou indemnización que poida causa-lo traballador na Seguridade Social ou Montepío. Non obstante, a indemnización a que se fai mención neste artigo considerarase como entregada por conta da indemnización que, se é o caso, puidesen declarar con cargo ás empresas os tribunais de xustiza, unha vez exista sentencia definitiva, sobresemento ou renuncia de accións.</p>
<p>Artigo 18º.-Comisión mixta paritaria.</p>
<p>Para a interpretación, vixilancia e cumprimento do presente convenio, constitúese unha comisión mixta paritaria que estará formada polas persoas que compuxeron a mesa negociadora do convenio.</p>
<p>Disposición transitoria</p>
<p>Cláusula de sumisión ó AGA.</p>
<p>Ante a importancia que poida te-la resolución pacífica dos conflictos laborais a elaboración dun acordo interprofesional galego sobre procedementos extraxudiciais de solución de conflictos de traballo AGA, asinado entre a Confederación de Empresarios de Galicia e as centrais sindicais UGT, CCOO e CIG, as partes asinantes deste convenio durante a vixencia del, acordan someterse ás disposicións contidas no AGA nos propios termos nos que están formulados.</p>
<p>ANEXO</p>
<p>Peón: 65.000 ptas.</p>
<p>Axudante: 65.000 ptas.</p>
<p>Oficial 2ª: 65.000 ptas.</p>
<p>Oficial 1ª: 65.000 ptas.</p>
<p>Encargado: 65.000 ptas.</p>
<p>Conductor: 65.000 ptas.</p>
<p>Auxiliar administrativo: 65.000 ptas.</p>
<p>8515</p>

