---
date: '1996-08-02'
id: 8C66
page: 7
number: 151
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 30 de xullo de 1996 pola que se reabre o prazo para solicitar axudas
  para dotacións e adquisición de equipos para a defensa contra incendios
  forestais durante o ano 1996.
range: Orde
url: 'https://www.xunta.gal/dog/Publicados/1996/19960802/Anuncio8C66_gl.html'
---
<p>O pasado día 14 de maio de 1996, publicouse no Diario Oficial de Galicia nº 94, a Orde do 26 de abril de 1996, pola que se establecen axudas para dotacións e adquisición de equipos para a defensa contra incendios forestais durante o ano 1996.</p>
<p>Os cambios realizados nesta orde, respecto ós que se publicaron en anos anteriores fixeron que non puidesen formalizarse as solicitudes dentro de prazo establecido. Como queira que as condicións que motivaron a publicación da orde persisten na actua</p>
<p>lidade e, púidose comprobar que os sectores e axentes socioeconómicos implicados na defensa contra incendios forestais manteñen un interese engadido para colaborar de xeito inmediato e urxente na extinción de lumes forestais.</p>
<p>Por todo isto, e de acordo co establecido no artigo 30.1º.3. do Estatuto de autonomía para Galicia e no Real decreto 1.535/1984, do 20 de xuño, polo que se transfiren á Comunidade Autónoma de Galicia funcións e servicios en materia de conservación da natureza, e en uso das atribucións que me confire a Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro e pola Lei 12/1989, do 4 de outubro,</p>
<p>DISPOÑO:</p>
<p>Artigo 1º</p>
<p>Reábrese o prazo de presentación de solicitudes para as axudas reguladas pola Orde de 26 de abril de 1996, pola que se establecen axudas para dotacións e adquisición de equipos para a defensa contra incendios forestais durante o ano 1996, ata o día 10 de agosto do presente ano.</p>
<p>Artigo 2º</p>
<p>As accións previstas nesta orde financiaranse con cargo a aplicación orzamentaria 09.04.422-C-770.00, dotada na actualidade con trece millóns setecentas sesenta e nove mil setecentas trece pesetas (13.769.713 ptas.).</p>
<p>Artigo 3º</p>
<p>No caso de non recaer resolución expresa nun prazo máximo de tres meses desde a presentación de solicitudes, estas entenderanse desestimadas.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de xullo de 1996.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>4282</p>

