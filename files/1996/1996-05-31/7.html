---
date: '1996-05-31'
id: 6D9A
page: 5
number: 107
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 15 de maio de 1996 pola que se regulan as probas de acceso á
  universidade para os alumnos e as alumnas que cursaron as ensinanzas de
  bacharelato previstas na Lei orgánica 1/1990, do 3 de outubro, de ordenación
  xeral do sistema educativo, e se dictan instruccións para a súa organización
  durante o período de implantación anticipada destas ensinanzas na Comunidade
  Autónoma de Galicia.
range: Orde
url: 'https://www.xunta.gal/dog/Publicados/1996/19960531/Anuncio6D9A_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, define as características básicas de bacharelato, os seus obxectivos xerais, a súa organización en materias comúns, materias propias de cada modalidade e materias optativas. Así mesmo, no seu artigo 29.2º establece que será necesaria a superación dunha proba para que os alumnos e as alumnas que obtivesen o título de bacharelato accedan ós estudios universitarios.</p>
<p>O Real decreto 986/1991, do 14 de xuño (Boletín Oficial del Estado do 25), establece no seu artigo 23.1º que as administracións educativas adoptarán as medidas necesarias para que a estructura e o currículo das ensinanzas organizadas con carácter experimental, ó abeiro do Real decreto 942/1986, do 9 de maio (Boletín Oficial del Estado do 14), comecen a ser adaptadas no curso 1992-1993 á nova ordenación do sistema educativo.</p>
<p>O Real decreto 942/1986, do 9 de maio (Boletín Oficial del Estado do 14), establece as normas xerais para a realización de experimentacións educativas</p>
<p>como instrumento para introducir cambios e reformas que a sociedade demanda.</p>
<p>O Real decreto 1178/1992, do 2 de outubro (Boletín Oficial del Estado do 21), establece as ensinanzas mínimas do bacharelato.</p>
<p>De acordo coa distribución de competencias que se deriva da Constitución e conforme o establecido no artigo 4 da Lei orgánica 1/1990, correspóndelles ás comunidades autónomas establece-lo currículo dos distintos niveis, etapas, ciclos, graos e modalidades do sistema educativo. En consecuencia co anterior e co artigo 5 do Real decreto 1178/1992, a Comunidade Autónoma de Galicia establece polo Decreto 275/1994, do 29 de xullo (Diario Oficial de Galicia do 31 de agosto) o currículo do bacharelato para esta Comunidade Autónoma.</p>
<p>Tendo en conta que nalgúns centros desta comunidade se anticipou, a partir do curso 1993-1994, a implantación do bacharelato nas súas distintas modalidades, parece conveniente adecua-lo establecido na Orde do 10 de decembro de 1992 (Boletín Oficial del Estado do 12 de xaneiro) pola que se regulan as probas de acceso á universidade dos alumnos que cursaron as ensinanzas de bacharelato previstas na Lei orgánica 1/1990, do 3 de outubro, de ordenación xeral do sistema educativo, durante o período de implantación anticipada destas ensinanzas, establecendo as liñas básicas das probas de acceso ás universidades.</p>
<p>A presente orde desenvolve o establecido no Real decreto 1005/1991, do 14 de xuño (Boletín Oficial</p>
<p>del Estado do 26), polo que se regulan os procedementos para o ingreso nos centros universitarios, para as ensinanzas que agora se anticipan, regula a estructura da proba de acceso á universidade desde o novo bacharelato e formúlase ó abeiro do Real decreto 942/1986, do 9 de maio (Boletín Oficial del Estado do 14), que establece as normas xerais para a realización de experimentacións educativas.</p>
<p>Os exercicios da proba de acceso á universidade estructúranse tendo en conta o carácter unitario do bacharelato reflectido tanto nos seus obxectivos, comúns a tódalas modalidades, como nas materias comúns que tódolos alumnos e alumnas teñen que cursar e realizaranse en consonancia cos deseños curriculares base desta Comunidade Autónoma establecidos para toda a etapa e que, respectando o establecido no artigo 57.1º da Lei orgánica 1/1990, do 3 de outubro, de ordenación xeral do sistema educativo, non prescriben unha secuencia das materias para o primeiro e segundo curso.</p>
<p>En virtude do exposto, por proposta conxunta da Dirección Xeral de Universidades e Investigación e da Dirección Xeral de Ordenación Educativa e Centros, oída a Comisión Interuniversitaria de Galicia, e facendo uso da autorización expresada na disposición derradeira segunda da citada orde ministerial de 10 de decembro de 1992,</p>
<p>DISPOÑO:</p>
<p>Artigo 1º</p>
<p>A proba de acceso á universidade para os alumnos que sigan ensinanzas de bacharelato, establecidas na Lei orgánica 1/1990, do 3 de outubro, de ordenación xeral do sistema educativo, valorará con carácter obxectivo, xunto coas cualificacións obtidas no bacharelato, a madurez académica dos alumnos e os coñecementos adquiridos nas ensinanzas desta etapa.</p>
<p>Artigo 2º</p>
<p>A proba de acceso á universidade terá carácter único, calquera que sexa a modalidade cursada, e versará sobre os contidos das materias do bacharelato.</p>
<p>Artigo 3º</p>
<p>Poderán acceder á proba os alumnos que cursasen as ensinanzas establecidas na Lei orgánica 1/1990, do 3 de outubro, de ordenación xeral do sistema educativo e obtivesen o título de bacharelato.</p>
<p>Artigo 4º</p>
<p>1. Os alumnos e as alumnas, para realizaren a proba de acceso á universidade, poderán escoller por algunha das seguintes opcións ás que están vinculadas as materias que se sinalan no artigo 5, apartado 3:</p>
<p>-Opción científico-técnica.</p>
<p>-Opción ciencias da saúde.</p>
<p>-Opción humanidades.</p>
<p>-Opción ciencias sociais.</p>
<p>-Opción artes.</p>
<p>2. A vinculación entre estas opcións e os estudios universitarios establécese no anexo á presente orde. Así mesmo, no citado anexo establécese a relación entre as diferentes opcións e os estudios universitarios para os que a lexislación vixente non esixe a superación das probas de acceso.</p>
<p>Artigo 5º</p>
<p>1. As probas de acceso á universidade constarán de dous exercicios.</p>
<p>2. O primeiro exercicio versará sobre materias comúns do bacharelato, apreciará a formación xeral do alumno e estará concibido para avaliar destrezas académicas básicas, como a comprensión de conceptos, o manexo da linguaxe e as capacidades para analizar, relacionar e sintetizar. Este exercicio comprenderá catro partes:</p>
<p>a) Análise dun texto, dunha extensión non maior de 100 liñas, de lingua galega e literatura. Na mencionada análise esixirase un comentario crítico sobre o texto proposto e a resposta a cuestións que en relación con el puidesen presentarse. A súa duración será de hora e media.</p>
<p>Os alumnos e alumnas que teñan exención en lingua galega non terán que facer esta proba.</p>
<p>b) Análise dun texto, dunha extensión non maior de 100 liñas, de lingua castelá e literatura. Na mencionada análise esixirase un comentario crítico sobre o texto proposto e a resposta a cuestións que en relación con el puidesen presentarse. A súa duración será de hora e media.</p>
<p>c) Análise dun texto na lingua estranxeira cursada como primeiro idioma no bacharelato, cun máximo de 250 palabras de linguaxe común, non especializada. Esixirase a resposta a cuestións relacionadas co texto, que serán formuladas e respondidas por escrito no mesmo idioma có texto, sen axuda de diccionario nin de ningún outro material didáctico. A súa duración será de hora e media.</p>
<p>d) Análise dun texto filosófico ou histórico e resposta ás cuestións formuladas.</p>
<p>En cada unha destas materias ofertaránselle ó alumnado dous exames, de entre os que este elixirá un.</p>
<p>3. O segundo exercicio versará sobre tres materias: aquela ou aquelas vinculantes para a opción pola que se presenta o alumno, independentemente de que as superase como obrigatorias ou como optativas, e dúas ou unha máis propias da modalidade cursada. Quedan excluídas deste segundo exercicio as materias de física e química e bioloxía e xeoloxía, ámbalas dúas de primeiro curso. Este exercicio apreciará a formación especializada do alumno e estará concibido para avaliar destrezas básicas da especialidade, como a comprensión de conceptos, o manexo da lin</p>
<p>guaxe específica e as capacidades de analizar, relacionar e sintetizar.</p>
<p>Respecto a estas materias, o alumno necesariamente deberá examinarse das seguintes disciplinas vinculadas ás opcións que se sinalan:</p>
<p>-Matemáticas e física, opción científico-técnica.</p>
<p>-Bioloxía e química, opción ciencias da saúde.</p>
<p>-Latín, opción humanidades.</p>
<p>-Matemáticas aplicadas ás ciencias sociais, opción ciencias sociais.</p>
<p>-Debuxo artístico e historia da arte, opción artes.</p>
<p>En cada unha destas materias ofertaránselle ó alumnado dous exames, de entre os que este elixirá un. Estes exames poderán incluír comentarios, cuestións ou repertorios de problemas ou preguntas.</p>
<p>A duración das probas destas materias será de hora e media para cada unha delas.</p>
<p>Artigo 6º</p>
<p>No caso de que un alumno se presente por máis dunha opción, por ter cursado como optativa algunha ou algunhas das materias vinculadas a outras opcións de estudios universitarios, procederase do seguinte xeito:</p>
<p>a) Se as materias vinculadas ás opcións ás que concorren suman tres ou máis, examinarase unicamente delas.</p>
<p>b) Se as materias vinculadas ás opcións ás que concorren son soamente dúas, o alumno completará as tres das que debe examinarse cunha das que compoñen a súa modalidade cursada, á súa elección.</p>
<p>Artigo 7º</p>
<p>A cualificación de cada un dos exercicios que compoñen a proba de acceso realizarase da maneira seguinte:</p>
<p>1. Cada proba parcial cualificarase entre cero e dez puntos.</p>
<p>2. A cualificación do primeiro exercicio será a media aritmética das tres cualificacións seguintes:</p>
<p>a) Media aritmética das cualificacións de lingua galega e literatura e lingua castelá e literatura.</p>
<p>b) Cualificación do exercicio de lingua estranxeira.</p>
<p>c) Cualificación do exercicio de análise dun texto filosófico ou histórico.</p>
<p>3. A cualificación do segundo exercicio será a media aritmética das cualificacións obtidas en cada unha das materias que o compoñen.</p>
<p>4. A cualificación global da proba será a media aritmética das cualificacións obtidas nos dous exercicios.</p>
<p>En ningún caso poderá ser declarado apto o alumno ou alumna que non alcance catro puntos na cualificación global da proba.</p>
<p>Artigo 8º</p>
<p>A cualificación definitiva para o acceso á universidade será a media aritmética entre a cualificación global da proba e a media do expediente académico do alumno no bacharelato, obtida tal como se indica no artigo 9.4º, da presente orde. Para considerar superada a proba de acceso á universidade, deberase alcanzar unha puntuación de cinco ou superior na cualificación definitiva.</p>
<p>Artigo 9º</p>
<p>1. Os alumnos e as alumnas realizarán a inscrición e a proba de acceso nos lugares que determine a Comisión Interuniversitaria de Galicia (CIUG) á que fai referencia o artigo 10º.1 da presente orde.</p>
<p>Unha vez coñecidas as cualificacións finais obtidas no bacharelato, o alumno comunicará, mediante escrito dirixido ó director ou directora do centro, e segundo o modelo facilitado pola CIUG, a materia obxecto de exame no primeiro exercicio ó que se fai referencia no artigo 5º, apartado 2 d, da presente orde; a materia ou materias vinculadas á opción ou opcións polas que se presenta, así como as restantes materias que completan o segundo exercicio.</p>
<p>2. Os alumnos e alumnas que desexen concorrer ás probas de acceso formalizarán a súa inscrición e aboarán as taxas correspondentes na mesma contía que está vixente para os alumnos e alumnas do curso de orientación universitaria (COU). Estes trámites realizaranse no centro segundo os prazos establecidos no apartado 3 deste artigo. A CIUG facilitará modelos de solicitude e a entidade bancaria no que os alumnos e as alumnas deberán realiza-lo ingreso.</p>
<p>3. Os centros de ensinanza secundaria e as escolas de artes aplicadas e oficios artísticos remitirán á CIUG, no prazo e segundo o procedemento que esta estableza, a información relativa ós alumnos e ás alumnas matriculados na convocatoria correspondente da proba de acceso. A dita información incluirá, polo menos, os datos que seguen: nome e apelidos do/a alumno/a; opción ou opcións ás que concorre, nota media do seu expediente de bacharelato; lingua estranxeira sobre a que versará a parte do primeiro exercicio regulada no artigo 5º.2 c; elección da materia -filosofía ou historia- sobre a que versará a análise do texto correspondente ó primeiro exercicio, conforme o regulado no artigo 5º.2 d, desta orde; materias vinculadas á opción e, se é o caso, opcións ás que concorre e, finalmente, materias propias de modalidade ata completar, se é o caso, as tres das que debe examinarse conforme o regulado no artigo 6º desta orde.</p>
<p>4. Para a obtención da nota media do expediente académico do alumno á que fai referencia o artigo 8º da presente orde, computarase as cualificacións obtidas nas materias comúns propias de modalidade e optativas dos dous cursos da modalidade de bacharelato cursada.</p>
<p>5. A nota media e a que se fai referencia no apartado anterior non incluirá a cualificación obtida nas ensinanzas de relixión católica, de conformidade co</p>
<p>disposto no artigo 16.3º do Real decreto 1700/1991, do 29 de novembro (Boletín Oficial del Estado do 2 de decembro), polo que se establece a estructura do bacharelato.</p>
<p>6. A elección de materias ou de opción realizadas para a convocatoria de xuño poderá modificarse nas sucesivas convocatorias ás que o alumno teña dereito. Para iso, o interesado deberá notifica-la súa decisión por escrito ó director ou directora do centro con anterioridade ó prazo que estableza a CIUG para que poida ser incluído na relación que se lle remite á universidade.</p>
<p>Artigo 10º</p>
<p>1. A organización das probas de acceso á universidade é competencia da Comisión Interuniversitaria de Galicia (CIUG).</p>
<p>2. Será competencia da CIUG, para a organización das probas de acceso, adopta-los acordos procedentes sobre:</p>
<p>a) A constitución dun tribunal único conforme os criterios establecidos no artigo 12º da presente orde.</p>
<p>b) A convocatoria, data e lugar de realización das probas.</p>
<p>c) Aqueles aspectos que afecten á organización das probas que se indican no artigo 5º desta orde.</p>
<p>d) A definición dos criterios de elaboración das probas nos termos establecidos nos criterios de avaliación dos diferentes currículos das materias obxecto de exame, e definidos no Decreto 275/1994, do 29 de xullo.</p>
<p>e) O encargo de elaboración das probas, a selección delas e os conseguintes criterios xerais de avaliación aplicables a cada unha delas.</p>
<p>f) A resolución de reclamacións, que deberán ser presentadas no prazo de cinco días hábiles contados desde a data de publicación das cualificacións.</p>
<p>g) As medidas destinadas a garanti-lo segredo do procedemento de elaboración e selección das probas.</p>
<p>Para adopta-los acordos procedentes no apartado d) deste artigo, a CIUG contará co asesoramento dun vocal procedente do Servicio de Inspección Técnica e dun vocal procedente do Servicio de Ordenación e Innovación Educativa.</p>
<p>3. A CIUG poderalles solicitar ós Servicios de Inspección Técnica de Educación copias das programacións elaboradas polos seminarios ou departamentos didácticos para as materias obxecto de exame nas probas de acceso.</p>
<p>4. A CIUG informará ós centros de bacharelato, na forma en que se coide conveniente, sobre a estructura e a organización da probas, e facilitaralles modelos de exame das distintas materias nos que se fará consta-la puntuación máxima que se outorgará a cada parte, e os criterios de corrección.</p>
<p>5. Trala convocatoria de setembro, a CIUG elaborará un informe no que se recollerán os resultados</p>
<p>obtidos polos alumnos dos diferentes centros, así como unha relación dos problemas detectados. Este informe será remitido á Consellería de Educación e Ordenación Universitaria.</p>
<p>Artigo 11º</p>
<p>1. As probas deberán, en tódolos casos, axustarse ós deseños curriculares base establecidos polo Decreto 275/1994, do 29 de xullo (Diario Oficial de Galicia do 31 de agosto).</p>
<p>2. A CIUG poderalles encarga-la elaboración da probas a especialistas da universidade, dos Servicios da Inspección Técnica de Educación, dos centros de ensino secundario e das escolas de artes e oficios artísticos, coñecedores do currículo do novo bacharelato.</p>
<p>3. As probas, elaboradas segundo os criterios que a CIUG estableza, deberán incluír necesariamente os criterios xerais de corrección delas, especificando tanto o valor asignado a cada unha das partes como aqueloutras consideracións que poidan ser necesarias para realizar unha valoración obxectiva.</p>
<p>Así mesmo, a CIUG elaborará os criterios específicos de corrección que servirán de base para a corrección dos exercicios e para a resolución das reclamacións das probas que soliciten os alumnos.</p>
<p>Artigo 12º</p>
<p>1. A CIUG constituirá o tribunal único e as comisións delegadas e de avaliación das probas de aptitude para o acceso ás facultades, escolas técnicas superiores e escolas universitarias de acordo cos criterios seguintes:</p>
<p>a) O presidente do tribunal e os das diferentes comisión delegadas serán nomeados polo presidente da CIUG entre profesores dos corpos ós que se refire o artigo 33.1º da Lei orgánica 11/1983, do 25 de agosto, e reforma universitaria.</p>
<p>b) O secretario do tribunal e os das diferentes comisións delegadas serán designados pola CIUG.</p>
<p>c) Cada comisión delegada está integrada, ademais, exclusivamente por profesores especialistas das distintas materias que compoñen as probas.</p>
<p>Os membros das comisións de avaliación serán profesores especialistas designados en igual número entre profesores de universidade dos corpos mencionados no apartado anterior e profesores de ensinanza secundaria que estean a imparti-la materia obxecto de exame, incluíndo tamén os profesores de escolas de artes aplicadas e oficios artísticos, e corrixirán un número de exercicios non superior a douscentos.</p>
<p>2. Unha vez designados pola CIUG o presidente e mailo secretario das distintas comisións delegadas e de avaliación, designaranse os vocais entre aqueles profesores que solicitasen ó presidente da CIUG formar parte delas.</p>
<p>3. Co obxecto de garanti-la imparcialidade do proceso, os profesores que formen parte das comisións</p>
<p>delegadas e de avaliación non poderán examinar ou avalia-los alumnos do seu centro de procedencia. Un vocal designado por cada centro incorporarase á comisión delegada correspondente.</p>
<p>4. A CIUG velará polo mantemento do anonimato do alumnado durante o proceso de realización e de corrección dos exercicios das probas de acceso.</p>
<p>5. Os criterios xerais de corrección ós que e alude no artigo 11º.3 da presente orde deberán ser coñecidos polos membros das comisións delegadas e polos alumnos no momento da realización das probas. Os criterios específicos de corrección faranse públicos, unha vez realizadas estas, nos centros onde os alumnos finalizasen os seus estudios de bacharelato.</p>
<p>6. Unha vez corrixidos os exercicios, a CIUG porá á disposición dos vocais designados polos centros os exames corrixidos para a súa revisión.</p>
<p>Artigo 13º</p>
<p>1. Os alumnos poderán solicitar ante o presidente da CIUG a revisión dos exercicios nos que se considere incorrecta a aplicación dos criterios específicos de corrección ós que se fai referencia no artigo 11º.3 da presente orde. A resolución, que, de conformidade co establecido no convenio, será asinada polos tres delegados dos rectores na CIUG, pon fin á vía administrativa.</p>
<p>2. Na solicitude de revisión deberá consta-lo criterio ou criterios que se considera aplicados incorrectamente e cantas outras alegacións se coiden oportunas. Será desestimada calquera reclamación que non cumpra este requisito.</p>
<p>3. O prazo de presentación de reclamacións será de cinco días contados a partir da publicación das cualificacións.</p>
<p>Garantirase o anonimato durante todo o proceso e resolveranse as reclamacións no prazo establecido pola CIUG.</p>
<p>Disposición adicional</p>
<p>Cada alumno disporá dun número de catro convocatorias. No referente ó control do número de convocatorias, observarase o disposto no punto noveno da Orde do 9 de xuño de 1993 (Boletín Oficial del Estado do 10). Respecto á convocatoria extraordinaria para mellora-la cualificación, orde de prelación para o ingreso, carácter preferente das solicitudes daqueles alumnos que desexen ingresar en centros universitarios e, en xeral, a todo aquilo non previsto nesta orde, observarase o disposto no Real decreto 1005/1991, do 14 de xuño (Boletín Oficial del Estado do 26).</p>
<p>Disposicións derradeiras</p>
<p>Primeira.-Autorízase a Dirección Xeral de Universidades e Investigación e a Dirección Xeral de Ordenación Educativa e Centros para que, dentro das súas respectivas competencias, dicten as disposicións que sexan precisas para a execución do establecido na presente orde.</p>
<p>Segunda.-Esta orde entrará en vigor o mesmo día da súa publicación no Diario Oficial de Galicia, e será aplicable unicamente para o curso académico 1996/1997.</p>
<p>Santiago de Compostela, 15 de maio de 1996.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>96-3996</p>

