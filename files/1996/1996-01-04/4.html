---
date: '1996-01-04'
id: 221A
page: 150
number: 3
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 20 de decembro de 1995 pola que se prorroga a vixencia da do 10 de
  febreiro de 1995, pola que se establecen axudas para a instalación de equipos
  de comunicación e salvamento en embarcacións pesqueiras da flota artesanal
  galega.
range: Orde
url: 'https://www.xunta.gal/dog/Publicados/1996/19960104/Anuncio221A_gl.html'
---
<p>A orde da Consellería de Economía e Facenda do 2 de xuño de 1986 regula a tramitación anticipada de expedientes de gasto e dispón no seu artigo 1, apartado 1.1º, que os expedientes de gasto imputables ós capítulos IV, VI e VII poderán iniciarse «no exercicio orzamentario inmediatamente anterior a aquel no que se vai materializa-la contraprestación», sempre que exista crédito adecuado e suficiente no proxecto de orzamentos xerais da Comunidade Autónoma que se someta a aprobación do Parlamento de Galicia, unha vez que este proxecto estea aprobado polo Consello da Xunta de Galicia, e que corresponda ó exercicio orzamentario no que se vai materializa-la contraprestación.</p>
<p>No DOG nº 38, do 23 de febreiro de 1995 publícase a Orde do 10 de febreiro de 1995, pola que se establecen axudas para o ano 1995 para a instalación de equipos de comunicación e salvamento en embarcacións pesqueiras da flota artesanal galega.</p>
<p>Como é necesario continuar na mesma liña de apoio a este tipo de accións, polas facultades que me foron conferidas,</p>
<p>DISPOÑO:</p>
<p>Artigo 1º</p>
<p>Prorrógase a vixencia da Orde do 10 de febreiro de 1995, pola que se establecen axudas para a instalación de equipos de comunicación e salvamento en embarcacións pesqueiras da flota artesanal galega,</p>
<p>As axudas concederanse con cargo á aplicación presupostaria 12.03.614B.770.0 do proxecto de orzamentos xerais da Comunidade Autónoma para 1996, aprobado polo Consello da Xunta de Galicia na súa reunión do 13 de outubro de 1995.</p>
<p>Artigo 2º</p>
<p>As solicitudes presentaranse de acordo co modelo de solicitude que como anexo I se publica con esta orde, xunto coa documentación que se esixe na orde que se prorroga.</p>
<p>Artigo 3º</p>
<p>O prazo de presentación de solicitudes rematará ós sesenta días naturais contados a partir da entrada en vigor desta orde.</p>
<p>Disposición transitoria</p>
<p>Tódolos actos de trámite dictados nos expedientes de gastos regulados por esta orde entenderanse condicionados a que, ó dictarse o acordo de compromiso de gasto, subsistan as mesmas circunstancias de feito e de dereito existentes no momento no que foron producidos aqueles actos.</p>
<p>Disposición derradeira</p>
<p>A presente orde entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, 20 de de decembro de 1995.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>8383</p>

