---
date: '1996-04-26'
id: 5DE2
page: 3
number: 82
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Orde do 6 de febreiro de 1996 de subvencións ás entidades de promoción do
  Camiño de Santiago.
range: Orde
url: 'https://www.xunta.gal/dog/Publicados/1996/19960426/Anuncio5DE2_gl.html'
---
<p>O Camiño de Santiago, fenómeno histórico, relixioso e cultural de singular importancia, foi, ó longo dos séculos, o punto de encontro de xentes de diversas procedencias. O interese polo Camiño de Santiago chega ata os nosos días, e co obxectivo de potencialo, a Dirección Xeral de Promoción do Camiño de Santiago, creada polo Decreto 291/1993, do 11 de decembro, e en uso das competencias que lle confire o Decreto 49/1994, do 4 de febreiro, de estructura orgánica da Consellería de Cultura, considera necesario a concesión de axudas ás entidades que realicen actividades de difusión e promoción del.</p>
<p>Para tal fin,</p>
<p>DISPOÑO:</p>
<p>Artigo 1º. Obxecto.</p>
<p>A presente disposición ten por obxecto promocionar e incentivar, mediante subvencións a fondo perdido, as entidades que realicen actividades de difusión, investigación ou calquera outra que repercuta</p>
<p>directa ou indirectamente nos Camiños de Santiago en Galicia.</p>
<p>Artigo 2º. Partida orzamentaria.</p>
<p>O libramento da contía da subvención farase con cargo á aplicación orzamentaria 10.04. 121A. 481. 00 dos orzamentos xerais da Comunidade Autónoma de Galicia para 1996.</p>
<p>Artigo 3º. Beneficiarios.</p>
<p>Poderán solicita-las subvencións as asociacións e institucións que cumpran os seguintes requisitos:</p>
<p>a) Estaren inscritas no Rexistro de Entidades de Promoción do Camiño de Santiago.</p>
<p>b) Proxectaren a realización das actividades descritas no artigo primeiro.</p>
<p>Artigo 4º. Beneficios.</p>
<p>As actuacións destas entidades poderán ser subvencionadas coa cantidade de cincocentas mil pesetas (500.000 ptas.) por beneficiario, para as actividades de difusión escrita ou investigación, e de duascentas cincuenta mil pesetas (250.000 ptas.) por beneficiario para o resto de actividades, ata o esgotamento do crédito orzamentario previsto para o efecto.</p>
<p>A subvención farase efectiva unha vez finalizada a actividade prevista, logo da presentación dun informe acreditativo da súa realización, que deberá entregarse antes do trinta de setembro de 1996, como condición indispensable para percibi-la subvención, ademais de certificación bancaria orixinal acreditativa de que a conta sinalada lle corresponde á asociación:</p>
<p>Artigo 5º. Solicitude de beneficios.</p>
<p>As solicitudes das subvencións obxecto da presente disposición presentaranse no rexistro da Consellería de Cultura, mediante instancia dirixida á Dirección Xeral de Promoción do Camiño de Santiago.</p>
<p>A instancia deberá ir acompañada da seguinte documentación:</p>
<p>a) Número de inscrición no Rexistro de Entidades de Promoción do Camiño de Santiago.</p>
<p>b) Documentación explicativa das actividades que solicitan ser subvencionadas.</p>
<p>c) Orzamento das actividades.</p>
<p>d) Fotocopia de tarxeta do CIF.</p>
<p>Artigo 6º. Prazo de presentación de solicitudes.</p>
<p>As solicitudes de subvención presentaranse no prazo de trinta días desde a publicación desta orde no DOG.</p>
<p>Artigo 7º. Comisión de valoración.</p>
<p>O conselleiro de Cultura nomeará unha comisión de valoración integrada por un presidente, un secretario e tres vocais.</p>
<p>Artigo 8º. Aprobación.</p>
<p>A comisión valorará as solicitudes presentadas e elevará, no prazo de quince días, a súa proposta motivada ó conselleiro, que resolverá a convocatoria. A comisión terá en conta o interese da actividade que se vai realizar.</p>
<p>Artigo 9º. Resolución.</p>
<p>No prazo de quince días dende a data de elevación da proposta, o conselleiro de Cultura resolverá a convocatoria. A esolución notificaráselles ós interesados segundo o establecido no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 10º. Denegación da subvención.</p>
<p>A denegación da subvención será expresa e motivada e o interesado poderá interpoñer contra esa resolución o pertinente recurso.</p>
<p>Artigo 11º. Recoñecemento e pagamento das subvencións.</p>
<p>A aprobación da subvención dará lugar á autorización e á disposición do gasto, recoñecemento da obriga e pagamento da subvención.</p>
<p>Artigo 12º. Realización das actividades.</p>
<p>As actividades subvencionadas levaranse a cabo de conformidade co proxecto presentado e na súa realización deberá deixarse constancia de que se trata de actividades subvencionadas pola Consellería de Cultura: Dirección Xeral de Promoción do Camiño de Santiago, e no caso de actividades que comporten difusión escrita, deberá ir en lugar e tamaño destacado o logotipo.</p>
<p>Artigo 13º. Seguemento e modificacións.</p>
<p>A Dirección Xeral de Promoción do Camiño de Santiago velará por que as actividades obxecto da subvención se realicen de conformidade co disposto no artigo anterior, podendo toma-las medidas que coide oportunas ó respecto.</p>
<p>As modificacións deberán ser autorizadas polo conselleiro de Cultura, unha vez que a comisión encargada da valoración das solicitudes emita informe favorable sobre as ditas modificacións.</p>
<p>Artigo 14º.Sancións.</p>
<p>A non realización ou a realización parcial das actividades subvencionadas poderá comporta-la anulación total ou parcial da axuda outorgada e a obriga de reintegra-las cantidades percibidas en concepto de subvención e os correspondentes xurar legais, sen prexuízo das demais responsabilidades nas que se incorra.</p>
<p>Disposición derradeira</p>
<p>A presente orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 6 de febreiro de mil novecentos noventa e seis.</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>995</p>

