---
date: '1996-01-26'
id: 2B8E
page: 659
number: 19
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 4/1996, do 12 de xaneiro, polo que se aproba o Regulamento do imposto
  sobre a contaminación atmosférica.
range: Decreto
url: 'https://www.xunta.gal/dog/Publicados/1996/19960126/Anuncio2B8E_gl.html'
---
<p>A entrada en vigor da Lei 12/1995, do 29 de decembro, do imposto sobre a contaminación atmosférica supuxo o establecemento e aplicación a partir do 1 de xaneiro de 1996 dun novo imposto que recae sobre a contaminación atmosférica, producida por emisións de dióxido de xofre ou calquera outro composto osixenado do xofre e de dióxido de nitróxeno ou calquera outro composto osixenado do nitróxeno.</p>
<p>Co obxecto de lle dar cumprimento ó texto legal, é preciso dictar normas de desenvolvemento que regulen, entre outras materias, os aspectos de xestión e liquidación do citado tributo.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día doce de xaneiro de mil novecentos noventa e seis,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º</p>
<p>O imposto sobre a contaminación atmosférica recaerá sobre as emisións producidas polos focos que se encontren situados dentro do ámbito territorial da Comunidade Autónoma de Galicia.</p>
<p>Artigo 2º</p>
<p>1. Os ingresos provenientes do imposto sobre a contaminación atmosférica, deducidos os custos de xestión, destinaranse a financia-las actuacións da Comunidade en materia de protección medioambiental e conservación dos recursos naturais de Galicia.</p>
<p>2. Cun 5% dos ingresos obtidos en cada exercicio dotarase un fondo de reserva para atender danos extraordinarios e situacións de emerxencia provocados por catástrofes medioambientais ata acada-la contía de mil millóns de pesetas, cantidade que será reposta a medida que sexa utilizada mediante novas dotacións anuais en porcentaxe non superior á citada.</p>
<p>As prestacións do fondo terán carácter de anticipo reintegrable.</p>
<p>3. Anualmente elaborarase un informe referido ós aspectos citados nos anteriores apartados deste artigo, que será remitido ó Consello Galego de Medio Ambiente.</p>
<p>Artigo 3º</p>
<p>A xestión, inspección e recadación do imposto sobre a contaminación atmosférica correspóndelle á Consellería de Economía e Facenda.</p>
<p>Capítulo II</p>
<p>Elementos do imposto</p>
<p>Artigo 4º</p>
<p>1. Constitúe o feito impoñible a emisión á atmosfera de calquera das seguintes substancias:</p>
<p>a) Dióxido de xofre ou calquera outro composto osixenado do xofre.</p>
<p>b) Dióxido de nitróxeno ou calquera outro composto osixenado do nitróxeno.</p>
<p>2. Presumirase realizado o feito impoñible mentres as instalacións emisoras non cesen na súa actividade e tal circunstancia sexa posta en coñecemento da Administración.</p>
<p>Artigo 5º</p>
<p>Serán suxeitos pasivos en calidade de contribuíntes as persoas ou entidades que sexan titulares das instalacións ou actividades que emitan as substancias contaminantes gravadas.</p>
<p>Artigo 6º.</p>
<p>1. Constitúe a base impoñible a suma das cantidades emitidas de cada unha das substancias contaminantes por un mesmo foco emisor.</p>
<p>Para estes efectos:</p>
<p>a) As cantidades emitidas de dióxido de xofre e de dióxido de nitróxeno expresaranse en toneladas.</p>
<p>b) As cantidades emitidas de compostos osixenados de xofre expresaranse en toneladas equivalentes de dióxido de xofre e,</p>
<p>c) As cantidades emitidas de compostos nitroxenados expresaranse en toneladas equivalentes de dióxido de nitróxeno.</p>
<p>2. A cuantificación da base impoñible referirase ó ano natural.</p>
<p>Artigo 7º</p>
<p>Para os efectos de aplicación do imposto entenderase por foco emisor o conxunto de instalacións de calquera natureza que emitan á atmosfera substancias contaminantes gravadas.</p>
<p>Artigo 8º</p>
<p>Créase o Rexistro de focos emisores de substancias contaminantes incluídas no feito impoñible da Lei do imposto sobre a contaminación atmosférica, con sede nas delegacións territoriais da Consellería de Economía e Facenda respecto dos situados no ámbito da súa demarcación territorial. Procederá a inscrición no citado rexistro dos focos emisores que superen as 100 toneladas anuais de emisión das substancias contaminantes gravadas.</p>
<p>Artigo 9º</p>
<p>1. Tódolos titulares de focos emisores están obrigados a presentar unha declaración de alta, no modelo que se aprobe para o efecto, perante a delegación da Consellería de Economía e Facenda correspondente.</p>
<p>2. No caso do establecemento e posta en marcha dun novo foco emisor, a dita declaración indicará o número de toneladas das substancias gravadas que se prevé emitir no ano. O prazo para realizala será</p>
<p>o dun mes a contado desde o día da súa posta en funcionamento.</p>
<p>3. Os titulares de focos emisores en funcionamento á entrada en vigor da Lei 12/95, do 29 de decembro, do imposto sobre a contaminación atmosférica, consignarán na oportuna declaración os datos relativos a 1995.</p>
<p>4. Se dos datos obtidos da declaración a que se refiren os apartados 2 e 3 anteriores se deduce que non procede a inscrición no Rexistro de focos emisores, conforme co establecido no artigo 8 anterior, persistirá a obriga de efectuar nova declaración de alta no suposto de que a contaminación efectiva anual superase as 100 toneladas A dita declaración presentarase dentro do mes de xaneiro seguinte.</p>
<p>Artigo 10º</p>
<p>Cando se produza unha circunstancia modificativa dos extremos que figuran na declaración a que se refire o artigo anterior, e segundo o que se dispoña na orde de desenvolvemento do presente decreto, o titular do foco emisor, no prazo dun mes a contar desde o día que aquela circunstancia se producise, estará obrigado a comunicarllo á mesma delegación segundo o modelo que para o seu efecto se aprobe.</p>
<p>Artigo 11º</p>
<p>A base impoñible determinarase por estimación directa, deducida da declaración do suxeito pasivo e verificada pola Administración en casos nos que as instalacións incorporen sistemas de medida de cantidade de substancias contaminantes emitidas.</p>
<p>Artigo 12º</p>
<p>Nos supostos de focos emisores que non conten cos aparellos de medición a que se refire o artigo anterior, procederase á determinación da base impoñible mediante a estimación obxectiva que resulte dos indicadores que se aproben por decreto, tomando en consideración os parámetros máis significativos.</p>
<p>Artigo 13º</p>
<p>A Administración poderá sinalar de oficio, coa información dispoñible, a base que corresponda a aquel suxeito pasivo que, incumprindo as normas fiscais, fixera imposible a súa determinación a través das vías ordinarias previstas no presente decreto.</p>
<p>Artigo 14º</p>
<p>O gravame sobre a contaminación atmosférica esixirase conforme á seguinte tarifa por tramos de base:</p>
<p>Tramos de basePtas./T.</p>
<p>1. De 0 a 1.000 T. anuais0</p>
<p>2. De 1.001 a 50.000 T. anuais5.000</p>
<p>3. De 50.001 T. anuais en adiante5.500</p>
<p>Artigo 15º</p>
<p>O gravame devengarase no momento da emisión de calquera das substancias contaminantes gravadas.</p>
<p>Capítulo III</p>
<p>Outras normas</p>
<p>Artigo 16º</p>
<p>Os suxeitos pasivos están obrigados a presentar unha declaración liquidación segundo o modelo aprobado para o efecto, dentro de cada mes, ante a delegación da Consellería de Economía e Facenda correspondente.</p>
<p>A devandita declaración liquidación referirase á base impoñible acumulada no ano ata o final do mes inmediatamente anterior, ingresándose a diferencia que resulte entre a cota correspondente á dita base e a ingresada nos meses anteriores referida ó exercicio obxecto de liquidación.</p>
<p>No mes de xaneiro presentarase a declaración liquidación correspondente a decembro. Ademais, nos tres primeiros meses de cada ano, e no modelo que para tal efecto se aprobe, presentarase un resumo anual.</p>
<p>Os ingresos correspondentes efectuaranse na caixa da delegación territorial da Consellería de Economía e Facenda.</p>
<p>Artigo 17º</p>
<p>Non estarán obrigados a presenta-las correspondentes declaracións liquidacións mensuais e o resumo anual, os suxeitos pasivos que, respecto a un foco emisor, non superasen as 800 toneladas emitidas das substancias gravadas no ano inmediato anterior.</p>
<p>Nestes casos, se ó longo dun exercicio se chegasen a supera-las 1.000 toneladas emitidas, presentaranse as oportunas declaracións liquidacións a partir do mes seguinte a aquel en que se producise esa circunstancia e, no prazo indicado no artigo precedente, o correspondente resumo anual.</p>
<p>Da forma expresada no parágrafo anterior procederán os suxeitos pasivos titulares de novos focos emisores a partir da súa posta en funcionamento.</p>
<p>Artigo 18º</p>
<p>As declaracións liquidacións presentadas conforme ós artigos anteriores serán obxecto de comprobación por parte dos Servicios de Xestión da Delegación Territorial de Economía e Facenda e, para estes efectos, poderase solicitar dos servicios técnicos da Consellería de Industria e Comercio a información precisa.</p>
<p>Artigo 19º</p>
<p>Contra os actos de xestión, liquidación, inspección e recadación do tributo poderase reclamar ante o Tribunal Económico-Administrativo da Comunidade Autónoma de Galicia, sen prexuízo da vía contenciosa.</p>
<p>Artigo 20º</p>
<p>As infraccións tributarias do imposto sobre a contaminación atmosférica serán cualificadas e sancionadas de acordo co establecido na Lei xeral tributaria.</p>
<p>Disposición transitorias</p>
<p>Primeira.-Os titulares de focos emisores en funcionamento á entrada en vigor da Lei 12/1995, do</p>
<p>29 de decembro, do imposto sobre a contaminación atmosférica deberán efectua-la declaración a que se refire o artigo 9.3º deste decreto no prazo do mes seguinte ó da entrada en vigor deste.</p>
<p>Segunda.-O decreto que fixe os indicadores utilizados para o sistema de determinación obxectiva da base á que se refire o artigo 12 será aplicable, se é o caso, ós feitos impoñibles producidos a partir do 1 de xaneiro de 1996.</p>
<p>Disposicións derradeiras</p>
<p>Primeira.-Facúltase o conselleiro de Economía e Facenda para dicta-las normas necesarias para o desenvolvemento do presente decreto.</p>
<p>Segunda.-O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, doce de xaneiro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>554</p>

