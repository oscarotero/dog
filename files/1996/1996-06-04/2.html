---
date: '1996-06-04'
id: 702E
page: 5
number: 109
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 207/1996, do 24 de maio, polo que se acepta a cesión a título gratuíto
  dun inmoble sito na avenida de Benito Vigo, 51, termo municipal da Estrada
  (Pontevedra), feita a favor da Comunidade Autónoma de Galicia para sede dos
  xulgados na antedita vila.
range: Decreto
url: 'https://www.xunta.gal/dog/Publicados/1996/19960604/Anuncio702E_gl.html'
---
<p>O Pleno da Corporación municipal da Estrada, en sesión celebrada o 12 de abril de 1996, acordou a cesión á Comunidade Autónoma de Galicia do inmoble sito na avenida de Benito Vigo, 51, da Estrada para sede de xulgados na antedita vila.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu Regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da mesma Lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles supere o seu valor intrínseco; se ben non se consideran carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, de conformidade coa proposta da Consellería de Economía e Facenda, feita nos termos nos que o Concello da Estrada acordou a cesión, logo de deliberación do Consello da Xunta de Galicia na súa reunión do día vintecatro de maio de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>Acéptase a cesión gratuíta do inmoble, pertencente ó concello da Estrada (Pontevedra), sito na avenida de Benito Vigo, 51, termo municipal da Estrada.</p>
<p>O inmoble atópase inscrito no Rexistro da Propiedade da Estrada, no tomo 524 do arquivo, libro 415 do concello da Estrada, folio 40, predio nº 57.129, inscrición 2ª.</p>
<p>Artigo 2º</p>
<p>O inmoble cedido destínase a sede de xulgados.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, vintecatro de maio de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>9604107</p>

