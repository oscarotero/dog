---
date: '1996-10-07'
id: A60A
page: 8
number: 196
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 15 de xuño de 1996 pola que se declara de interese galego e se ordena
  a inscrición no Rexistro de Fundacións de Interese Galego da Fundación
  Quinesia.
range: Orde
url: 'https://www.xunta.gal/dog/Publicados/1996/19961007/AnuncioA60A_gl.html'
---
<p>Con data 27 de abril de 1996 foi publicada no Diario Oficial de Galicia a orde da Consellería da Presidencia e Administración Pública, do 23 de abril de 1996, pola que se clasifica como benéfico-asistencial a Fundación Quinesia, adscribíndoa á Consellería de Sanidade e Servicios Sociais, que exercerá plenamente o protectorado sobre ela.</p>
<p>Esta fundación, de acordo co establecido no artigo 6 dos seus estatutos, ten como obxecto:</p>
<p>a) A formación dos profesionais do ámbito das necesidades especiais.</p>
<p>b) Promocionar estudios e investigacións sobre recursos, modelos, normativa legal etc. para a integración das persoas con necesidades especiais.</p>
<p>c) Editar e difundir publicacións relacionadas co ámbito das deficiencias: revista Quinesia, boletín informativo Quinesia e calquera outra que analice a problemática das necesidades especiais.</p>
<p>d) Asesorar persoas, entidades e institucións sobre temas referidos ás necesidades especiais.</p>
<p>e) Servir como centro de documentación e biblioteca para uso de tódalas persoas interesadas no tema de discapacidades.</p>
<p>Por todo isto, en virtude das competencias que me confire o artigo 34 da Lei 1/1983, do 22 de febreiro, reguladora da Xunta de Galicia e do seu presidente, e seguindo o establecido no artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, e 32.3º a) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego,</p>
<p>DISPOÑO:</p>
<p>Primeiro.-Declarar de interese galego a Fundación Quinesia, ó cumpri-los seus estatutos as prescricións que, para tal efecto, sinala a vixente lexislación en materia de Fundacións de interese galego.</p>
<p>Segundo.-Ordena-la inscrición da Fundación Quinesia no Rexistro de Fundacións de Interese Galego, sección da Consellería de Sanidade e Servicios Sociais, para os efectos constitutivos que sinala o artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Terceiro.-A dita fundación queda sometida ó disposto no resto da normativa de xeral aplicación, en especial, á obriga de darlles publicidade suficiente ás súas actividades e á ausencia de ánimo de lucro na prestación dos seus servicios, quedando obrigada a lle render contas anualmente ó protectorado e a xustificar, a través dunha memoria anual, o cumprimento das cargas fundacionais, así como a presenta-lo proxecto de orzamento ó protectorado con anterioridade ó inicio do exercicio económico para o que se formula, e debendo solicita-las preceptivas autorizacións do protectorado cando sexan necesarias.</p>
<p>Santiago de Compostela, 15 de xuño de 1996.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>9604729</p>

