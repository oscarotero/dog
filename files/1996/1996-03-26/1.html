---
date: '1996-03-26'
id: 499E
page: 2
number: 61
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 122/1996, do 8 de febreiro, sobre adxudicación de obras e
  subministracións polo procedemento negociado con publicidade.
range: Decreto
url: 'https://www.xunta.gal/dog/Publicados/1996/19960326/Anuncio499E_gl.html'
---
<p>A Lei 13/1995, do 18 de maio, de contratos das administracións públicas, prevé nos artigos 74.4º e 93, con carácter xeral, o procedemento negociado de contratación, e regúlao, con carácter específico, nos artigos 140 e 141, para a contratación de obras, e nos artigos 182 e 183, para a contratación de subministracións.</p>
<p>Trátase dunha regulación sucinta, o cal suscita dúbidas acerca da súa aplicación práctica polos órganos de contratación. Por esta razón, en espera de que a Administración do Estado a desenvolva regulamentariamente, resulta aconsellable completa-la dita regulación, establecendo unhas regras que faciliten e uniformen a actuación dos mencionados órganos de contratación.</p>
<p>Coa finalidade de garanti-la transparencia da contratación administrativa e o respecto dos principios de igualdade, non discriminación e libre concorrencia, prevese, en relación coas contratacións sinaladas, a publicidade do procedemento negociado para a contratación de obras e subministracións en determinados casos. Deste xeito, o órgano de contratación poderá contar con maior facilidade cun número axeitado de empresas capacitadas para a realización do obxecto do contrato.</p>
<p>Por outra banda, trátase de establecer un procedemento flexible, que garanta a axilidade e eficacia da contratación polo procedemento negociado.</p>
<p>En virtude do exposto, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día oito de febreiro de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>O obxecto deste decreto é completa-la regulación contida na Lei 13/1995, do 18 de maio, de contratos das administracións públicas, sobre a contratación de obras e subministracións polo procedemento negociado, coa finalidade de que sexa aplicada polos órganos de contratación da Administración da Comunidade Autónoma de Galicia.</p>
<p>Artigo 2º</p>
<p>As regras contidas neste decreto serán aplicables respecto dos contratos seguintes:</p>
<p>1. Contratos de obras:</p>
<p>a) Cando as proposicións ou ofertas económicas nos procedementos abertos ou restrinxidos fosen irregulares ou inaceptables, sempre que non se modi</p>
<p>fiquen substancialmente as condicións orixinais do contrato.</p>
<p>b) Cando as obras se vaian realizar unicamente con fins de investigación, experimentación ou perfeccionamento e non co obxecto de obter unha rendibilidade ou de cubri-los custos de investigación ou de desenvolvemento.</p>
<p>c) Excepcionalmente, cando se trate de obras dunha natureza ou cun risco que non permitan determinar previamente o prezo global.</p>
<p>d) Cando o contrato non chegara a adxudicarse no procedemento aberto ou restrinxido por falta de licitadores ou porque os presentados non foran admitidos á licitación, sempre que non se modifiquen substancialmente as condicións orixinais do contrato, salvo o prezo, que non poderá ser aumentado en máis dun 10 por 100.</p>
<p>2. Contratos de subministracións:</p>
<p>a) Cando as proposicións ou ofertas económicas nos procedementos abertos ou restrinxidos fosen irregulares ou inaceptables, sempre que non se modifiquen substancialmente as condicións orixinais do contrato.</p>
<p>b) Cando non se presenten proposicións en resposta a un procedemento aberto ou restrinxido, sempre que non se modifiquen as condicións orixinais do contrato, salvo o prezo, que non poderá ser aumentado en máis dun 10 por 100.</p>
<p>c) Cando os productos de que se trate se fabriquen exclusivamente para fins de experimentación, estudios ou desenvolvemento e non co obxecto de establece-la viabilidade comercial do producto ou de recupera-los custos de investigación ou desenvolvemento.</p>
<p>Artigo 3º</p>
<p>1. En relación cos contratos sinalados no artigo anterior deberase publicar necesariamente no Diario Oficial de Galicia o correspondente anuncio da licitación, no que se sinalarán a obra ou subministración de que se trate, o importe, salvo no suposto no artigo 2º.1.c) deste decreto, o prazo de presentación de proposicións, a data, hora e lugar de apertura de proposicións, e o lugar onde estarán expostos o proxecto e mailo prego de cláusulas administrativas particulares. O anuncio deberase publicar, como mínimo, con dez días naturais de anticipación á data límite de presentación de proposicións.</p>
<p>2. Non obstante o disposto no apartado anterior, non sería necesaria a publicación nos supostos recollidos no artigo 2, apartados 1.a) e 2.a) cando se inclúa no procedemento negociado a tódolos licitadores que, con ocasión dos procedementos abertos ou restrinxidos, fosen admitidos á licitación.</p>
<p>3. A publicación regulada neste artigo será obrigatoria incluso nos supostos en que, segundo a Lei 13/1995, do 18 de maio, de contratos das administracións públicas, deba procederse á publicación no Diario Oficial das Comunidades Europeas.</p>
<p>Artigo 4º</p>
<p>A apertura de proposicións será pública e realizaraa unha mesa de contratación designada polo órgano de contratación. Formarán parte dela, en todo caso, unha representación do servicio propoñente, así como un representante da Intervención Xeral e outro da Asesoría Xurídica Xeral da Xunta de Galicia.</p>
<p>A mesa de contratación procederá, unha vez abertas as proposicións, á súa valoración de acordo co prego de cláusulas administrativas particulares, e formulará, conforme con este, a proposta de adxudicación que corresponda.</p>
<p>O órgano de contratación, á vista da proposta de adxudicación formulada e das demais actuacións que consten no expediente, procederá á adxudicación do contrato, que deberá ser motivada no suposto de non ser coincidente coa proposta da mesa.</p>
<p>Artigo 5º</p>
<p>As empresas licitadoras que non estean inscritas no Rexistro Xeral de Contratistas da Comunidade Autónoma deberán presentar toda a documentación prevista na Lei 13/1995.</p>
<p>Disposición derrogatoria</p>
<p>Queda derrogado o Decreto 395/1990, do 14 de xuño, sobre contratación directa de obras e subministracións.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia, e será aplicable ós expedientes de contratación que se inicien a partir da dita data.</p>
<p>Santiago de Compostela, oito de febreiro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>2137</p>

