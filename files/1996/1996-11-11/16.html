---
date: '1996-11-11'
id: DBDA
page: 10
number: 220
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 18 de outubro de 1996 pola que se establecen axudas para a
  modernización das embarcacións con porto base na costa de Fisterra, entre
  Muros e Caión, dedicadas á pesca costeira artesanal.
range: Orde
url: 'https://www.xunta.gal/dog/Publicados/1996/19961111/AnuncioDBDA_gl.html'
---
<p>O Parlamento europeo creou unha nova liña orzamentaria destinada á pesca costeira artesanal, dentro do orzamento xeral das Comunidades Europeas para 1995.</p>
<p>A Dirección Xeral XIV da Comisión das Comunidades Europeas adoptou as normas de utilización destes créditos establecendo o plan de acción para a pesca costeira artesanal. Este plan ábrese a tódolos estados membros facendo fincapé en que a medida debería ser innovadora, valorizadora para a profesión e capaz de suscitar un efecto en cadea polo seu carácter demostrativo e exemplar. Incide na necesidade de concentración do plan nun número reducido de portos, para así garanti-lo efecto perceptible da medida.</p>
<p>A Comunidade Autónoma de Galicia, dentro do proxecto xeral de España como estado membro, presentou o plan de acción en materia de seguridade para a pesca costeira artesanal de Fisterra (Galicia), baseándose no elevado risco na zona seleccionada debido ás súas características xeográficas e meteorolóxicas e ó alto número de embarcacións que se poden acoller ó plan. As accións englobadas afectan os investimentos a bordo dos buques (equipos de seguridade), así como a posta en marcha dun plan de formación cun programa de concienciación e divulgación das normas de seguridade e outro de cursos de supervivencia no mar.</p>
<p>A Consellería de Economía e Facenda promulgou o Decreto 309/1995, do 23 de novembro, sobre incentivos para o desenvolvemento económico e fomento da actividade empresarial na Comunidade Autónoma de Galicia (DOG nº 233, do 5-12-1995),</p>
<p>polo que se establecen as bases para a concesión e xestión das axudas polas diferentes consellerías sectoriais, decreto que foi declarado compatible co Mercado Común, segundo decisión da Comisión (axuda estatal nº 21/1995, do 31 de xullo de 1995).</p>
<p>Considerando todo o anterior, continuando o labor iniciado pola Consellería de Pesca, Marisqueo e Acuicultura coas axudas para a instalación de equipos de comunicación e salvemento en embarcacións pesqueiras da flota artesanal galega, e polas facultades que me foron conferidas,</p>
<p>DISPOÑO:</p>
<p>Artigo 1º.-Acción e obxecto da axuda.</p>
<p>As axudas previstas están orientadas a aquelas embarcacións que non poidan beneficiarse das axudas dos fondos IFOP, ben por non alcanza-la eslora mínima, ou porque os seus investimentos se atopen por debaixo dos limiares considerados no R.D. 798/1995.</p>
<p>Poderán ser obxecto da axuda prevista pola presente orde a instalación de equipos de comunicación e salvamento nas embarcacións afectadas polo plan:</p>
<p>-Equipos de radiocomunicación.</p>
<p>-Radares.</p>
<p>-Radiobalizas de socorro.</p>
<p>-Aros e chalecos salvavidas.</p>
<p>-Extintores.</p>
<p>-Roupas de auga con flotabilidade positiva.</p>
<p>-Traxes de neopreno.</p>
<p>-Sinais de socorro pirotécnicos, fumíxeros e outras.</p>
<p>-Incremento da flotabilidade das embarcacións.</p>
<p>-Balsas salvavidas.</p>
<p>-Outros equipos que faciliten a localización e identificación das embarcacións (pintado das embarcacións, instalación de reflectores, radar, bucinas de néboa).</p>
<p>Os investimentos terán que estar efectivamente executados antes do 31 de decembro de 1996.</p>
<p>As axudas realizaranse con cargo á aplicación orzamentaria 12.03.614.B.770.0, «reestructuración e renovación da flota pesqueira galega», dos orzamentos xerais da Comunidade Autónoma galega para 1996.</p>
<p>Artigo 2º.-Beneficiarios.</p>
<p>Poderán ser destinatarios destas axudas para a modernización da pesca costeira artesanal os propietarios ou armadores de embarcacións da terceira lista, cunha eslora inferior a 9 metros, que estean incluídas no Censo de Buques de Galicia.</p>
<p>Para os efectos do establecido no parágrafo anterior, considéranse afectados os propietarios, arma</p>
<p>dores e os mariñeiros enrolados en buques con porto base na zona de Fisterra, entre os portos de Muros e Caión. Estes últimos só poderán ser beneficiarios de axuda pola adquisición de equipos de salvamento de utilización persoal susceptibles de uso durante a súa permanencia a bordo e desenvolvemento das faenas de pesca.</p>
<p>Os solicitantes deberán asisitir ós cursos de formación que se desenvolven dentro do plan de acción en materia de seguridade para a pesca costeira artesanal de Fisterra (Galicia).</p>
<p>Artigo 3º.-Contía da axuda.</p>
<p>A contía das axudas poderá acada-la cantidade máxima establecida na relación ordenada por prioridades do anexo I, para cada un dos equipamentos indicados. En ningún caso a contía súa poderá supera-lo 80% do investimento por equipamento. No caso de que se superase esta porcentaxe, a contía da axuda sería diminuída proporcionalmente.</p>
<p>O investimento máximo por embarcación non poderá supera-las 800.000 ptas.</p>
<p>Se o importe total das axudas solicitadas superase as dispoñibilidades orzamentarias, a consellería axustará a contía da axuda a conceder de acordo coa relación ordenada do anexo I.</p>
<p>En ningún caso será subvencionable o IVE.</p>
<p>Artigo 4º.-Solicitudes e documentación.</p>
<p>1. As solicitudes de axuda dirixidas ó delegado territorial da Consellería de Pesca, Marisqueo e Acuicultura da Coruña, presentaranse na Delegación Territorial da Coruña, na comarcal de Ribeira, ou por calquera outro procedemento que se articule para o efecto, no modelo que como anexo II se publica coa presente orde, xunto coa presente documentación en exemplar duplicado:</p>
<p>a) No caso de ser propietario ou armador da embarcación pesqueira, xustificante de selo, mediante certificado do rexistro mercantil ou fotocopia da folla de inscrición marítima debidamente compulsada.</p>
<p>b) No caso de ser profesional da pesca xustificante de selo, mediante a fotocopia compulsada da cartilla de navegación, na que conste que está enrolado.</p>
<p>c) Factura proforma ou orzamento dos equipos que se van instalar, no caso de non ter feito o investimento.</p>
<p>d) Certificación da entidade bancaria na que conste o código dela e o número de conta na que o solicitante desexa que se lle transfira o importe da axuda, xunto coa fotocopia do DNI e NIF do solicitante.</p>
<p>e) Declaración responsable conforme o anexo III de non ter recibido nin solicitado ningunha outra axuda de ningunha Administración pública para o mesmo concepto co compromiso de non facelo.</p>
<p>f) Certificación de ter asistido ó curso de formación impartido na zona dentro do plan de acción en materia de seguridade para a pesca costeira artesanal de Fisterra (Galicia).</p>
<p>2. A Delegación territorial da Coruña comprobará que á solicitude se xunta a documentación mencionada.</p>
<p>Artigo 5º.-Prazo de presentación.</p>
<p>O prazo para a presentación de solicitudes rematará ós quince días hábiles contados a partir da finalización do derradeiro curso de formación impartido na zona dentro deste plan.</p>
<p>Artigo 6º.-Procedemento.</p>
<p>1. Se, unha vez presentada a documentación á que se refire o artigo 4º da presente orde, esta non reúne os requisitos esixidos, requirirase do interesado a reparación do defecto de forma ou a presentación da documentación preceptiva. A documentación que reúna os requisitos establecidos seralle remitida pola delegación territorial da Coruña á Dirección Xeral de Pesca e Industrias Pesqueiras, que lle elevará proposta ó conselleiro de Pesca, Marisqueo e Acuicultura, quen resolverá motivadamente. Tal resolución porá fin á vía administrativa.</p>
<p>2. A non resolución expresa no prazo de tres meses contados a partir da data de finalización do prazo de presentación de solicitudes determinará a súa denegación presunta, quedando expedita a vía contencioso-administrativa.</p>
<p>Artigo 7º.-Percepción da axuda.</p>
<p>Unha vez resolta a axuda, logo da comprobación da instalación dos equipos polo servicio técnico da delegación ou os funcionarios designados polo delegado e a xustificación do investimento (xuntaranse as facturas, que especificarán fabricante, modelo e número de serie dos equipamentos e no caso dos sinais pirotécnicos e fumíxeros, lote e data de caducidade, así como no caso de instalación de equipos de radiocomunicacións, fotocopia cotexada da autorización de instalación emitida pola inspección radiomarítima da capitanía marítima correspondente), esta seralle transferida á conta sinalada polo solicitante.</p>
<p>Con independencia da súa contía e antes de proceder ó seu pagamento, os beneficiarios das axudas deberán acreditar que se atopan ó día nas súas obrigas tributarias e sociais e que non teñen pendente de pagamento ningunha débeda, por ningún concepto coa Administarción pública da Comunidade Autónoma.</p>
<p>Artigo 8.-Inspección e control.</p>
<p>A Consellería de Pesca, Marisqueo e Acuicultura poderá en calquera momento inspeccionar e controla-lo destino das axudas ás finalidades para as que se concederon. En consecuencia, poderanse facer visitas e inspeccións incluso previamente á</p>
<p>concesión das axudas, para comproba-la adecuación á normativa vixente.</p>
<p>Disposición transitoria</p>
<p>Aqueles investimentos realizados na zona abranguida polo plan efectuados con posterioridade ó 18 de decembro de 1995 (data da decisión da comisión) poderán ser incluídas ó amparo do disposto nesta orde.</p>
<p>Neste caso, no momento de presenta-la solicitude, xuntarase o xustificante conforme o investimento se realizou despois desa data.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de outubro de 1996.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>ANEXO I</p>
<p>RELACIÓN ORDENADA POR PRIORIDADES DA CONTÍA MÁXIMA DAS SUBVENCIÓNS DOS EQUIPAMENTOS</p>
<p>(De acordo co estipulado no artigo 3)</p>
<p>Prioridade un.</p>
<p>1. Chaleco salvavidas inflable; 150 N.; disparo manual; homologado: 7.600 ptas.</p>
<p>2. Chaleco salvavidas inflable; 150 N.; disparo automático; homologado: 9.600 ptas.</p>
<p>3. Chaleco salvavidas inflable; 275 N.; disparo manual; homologado: -11.400 ptas.</p>
<p>4. Chaleco salvavidas inflable; 275 N.; disparo automático; homologado: 13.000 ptas.</p>
<p>5. Chaleco salvavidas con flotabilidade permanente; homologado: 5.100 ptas.</p>
<p>6. Chaleco salvavidas con flotabilidade mínima de 5 N.; homologado: 9.200 ptas.</p>
<p>7. Roupa de augas cunha flotabilidade mínima de 150 N., dúas pezas: 24.000 ptas.</p>
<p>8. Roupa de augas con chaleco salvavidas incorporado, inflable, 150 N., de disparo automático: 19.200 ptas.</p>
<p>9. Aros salvavidas de non máis de 80 cm de diámetro exterior; homologado: 3.600 ptas.</p>
<p>10. Aros salvavidas de non máis de 60 cm de diámetro exterior; aprobado pola Dirección Xeral de Mariña Mercante: 2.200 ptas.</p>
<p>11. Boia ferradura salvavidas ou similares; aprobada: 3.200 ptas.</p>
<p>12. Paquete estanco con sinais pirotécnicos: 3 foguetes e 3 bengalas; homologado: 6.200 ptas.</p>
<p>13. Paquete estanco con bolsa colorante, espello de sinais e 3 luces químicas (verde, vermella e amarela): 1.900 ptas.</p>
<p>14. Luz estroboscópica: 3.000 ptas.</p>
<p>15. Reflector radar en tubo de plástico e cunha superficie mínima de reflexión de 7 metros cadrados: 3.600 ptas.</p>
<p>16. Incremento na reserva de flotabilidade pola inxección de poliuretano ou silimar: 8.000 ptas.</p>
<p>17. Bucina de néboa activada por gas de 300 cc.: 1.000 ptas.</p>
<p>18. Radiobaliza persoal en 121,5 Mhz. con disparo manual e automático; homologada: 13.600 ptas.</p>
<p>19. Radiobaliza de socorro en 406 Mhz. en contedor estanco á auga con dispositivo de liberación hidrostático; homologada: 116.000 ptas.</p>
<p>Prioridade dúas.</p>
<p>1. Equipos de radiocomunicación: transmisor receptor portátil en VHF banda marina; tódolas canles internacionais; dúas potencias de transmisión: 1W e 5W; con cargador e funda estanca a auga do tipo AQ2 ou similar; homologado: 49.600 ptas.</p>
<p>2. Equipos de radiocomunicación: transmisor receptor portátil en VHF banda mariña; Sistema GMDSS, somerxible; aprobado: 80.000 ptas.</p>
<p>3. Equipos de radiocomunicación: transmisor receptor fixo en VHF banda marina; tódolas canles internacionais; dúas potencias de transmisión: 1W e 5W; homologado: 80.000 ptas.</p>
<p>4. Pintado do casco exterior das embarcacións de casco de madeira para adecualas ás normas de seguridade (prezo por metro cadrado): 4.000 ptas.</p>
<p>5. Pintado do casco exterior das embarcacións de casco de poliéster para adecualas ás normas de seguridade (prezo por metro cadrado): 4.800 ptas.</p>
<p>6. Extintor de po seco de 2,5 kg: 4.000 ptas.</p>
<p>Prioridade tres.</p>
<p>1. Receptor GPS, portátil, somerxible e con flotabilidade: 80.000 ptas.</p>
<p>2. Radar con pantalla de cristal líquido: 232.000 ptas.</p>
<p>3. Traxe de neopreno de 8 mm: 35.200 ptas.</p>
<p>4. Balsa salvavidas de 4 prazas máximo, aprobada: 160.000 ptas.</p>
<p>8121</p>

