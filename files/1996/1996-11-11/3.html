---
date: '1996-11-11'
id: DBA6
page: 10
number: 220
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 10 de outubro de 1996 pola que se convocan bolsas de proxectos
  específicos pertencentes ó programa Pimega, do Instituto Galego de Promoción
  Económica (Igape).
range: Orde
url: 'https://www.xunta.gal/dog/Publicados/1996/19961111/AnuncioDBA6_gl.html'
---
<p>A Lei 5/1992, do 10 de xuño, de creación do Instituto Galego de Promoción Económica (Igape),</p>
<p>establece como unha das funcións do Igape a de favorece-la modernización e innovación tecnolóxica e organizativa das empresas galegas. Con tal finalidade o Igape puso en marcha o Programa integral para a Mellora da Empresa Galega (Pimega), desenvolvido pola orde da Consellería de Economía e Facenda do 7 de xuño de 1996 de axudas para a mellora da competitividade das empresas (DOG do 10-7-1996), que no seu artigo 6 c) prevé a posibilidade de asignación dun bolseiro ás empresas beneficiarias das axudas a proxectos de implantación de plans de mellora que así o soliciten. A presente orde regula a convocatoria e procedemento de concesión das ditas bolsas.</p>
<p>Polo que antecede, esta consellería,</p>
<p>DISPÓN:</p>
<p>Artigo 1º</p>
<p>Convócanse bolsas de colaboración para a implantación de plans de mellora en empresas beneficiarias das axudas para a mellora da competitividade (Pimega) e apróbanse as bases polas que se rexerá a súa convocatoria que se inclúe como anexo á presente orde.</p>
<p>Artigo 2º</p>
<p>Para a concesión das axudas convocadas na presente orde destinarase a cantidade total de trinta e un millóns de pesetas (31.000.000 de ptas.), financiándose con cargo ó orzamento do Igape para 1996 oito millóns de pesetas (8.000.000 de ptas.) e con cargo ó orzamento para 1997, vintetrés millóns de pesetas (23.000.000 de ptas.) sempre que se habiliten os créditos orzamentarios para iso.</p>
<p>Autorízase o Igape para ampliar ou abrir novas convocatorias, dándolle a oportuna publicidade en prensa no caso de que para algunha das titulacións solicitadas polas empresas se esgotara a posibilidade de preselección por falta de candidatos, se as adxudicacións acordadas non cubrisen a totalidade do crédito orzamentado.</p>
<p>Artigo 3º</p>
<p>Para os efectos establecidos no artigo 42.2º da Lei 30/1992, o prazo máximo para resolver as solicitudes correspondentes ás bolsas especificadas nesta orde será de 12 meses, cumprido o dito prazo entenderanse desestimadas aquelas solicitudes sobre as que non recaese resolución expresa.</p>
<p>Disposición derradeira</p>
<p>A presente orde entrará en vigor o día seguinte o da súa publicación no Diario Oficial de Galicia.</p>
<p>Santiago de Compostela, 10 de outubro de 1996</p>
<p>José Antonio Orza Fernández</p>
<p>Conselleiro de Economía e Facenda</p>
<p>ANEXO I</p>
<p>Bolsas Pimega de colaboración para a implantación de planes de mellora en empresas.</p>
<p>O obxecto destas axudas é favorece-la modernización e innovación tecnolóxica e organizativa das empresas de Galicia, asignando un bolseiro posgraduado na titulación adecuada para que colabore con aquelas empresas beneficiarias das axudas do Igape para a mellora da competitividade que así o soliciten, na implantación dos proxectos de implantación de melloras competitivas, análise de alternativas de diversificación ou estudios de mercado internacionais, acollidas ó programa Pimega.</p>
<p>Bases da convocatoria</p>
<p>1. Requisitos dos solicitantes.</p>
<p>A. Posuí-la nacionalidade española ou ser nacional dun país membro da Unión Europea.</p>
<p>B. Cumprir algunha das seguintes condicións:</p>
<p>-Ter veciñanza administrativa en Galicia.</p>
<p>-Ser natural de Galicia.</p>
<p>-Ser fillo de emigrantes galegos no exterior</p>
<p>C. Acreditación de non estar obrigado a realiza-lo servicio militar ou prestación social substitutoria durante o período de desfrute da bolsa. No caso de estar realizando a prestación social substitutoria, deberá ser compatible co desfrute da bolsa.</p>
<p>D. Estar en posesión dalgún dos seguintes títulos universitarios:</p>
<p>-Enxeñería superior ou técnica.</p>
<p>-Arquitecto ou arquitecto técnico.</p>
<p>-Licenciado ou diplomado en ciencias económicas, ciencias empresariais ou administración de empresas.</p>
<p>-Licenciado en ciencias físicas, ciencias químicas, bioloxía ou ciencia e tecnoloxía dos alimentos.</p>
<p>-Licenciado ou diplomado en informática.</p>
<p>Admitiranse as solicitudes presentadas por quen unicamente dependa da presentación do proxecto de fin de carreira para a obtención do título.</p>
<p>Os títulos obtidos no estranxeiro ou en centros non estatais deberán estar validados ou recoñecidos polo Ministerio de Educación e Ciencia na data en que remate o prazo de presentación de solicitudes.</p>
<p>E. Non ter desfrutado dunha bolsa do Igape en anos anteriores.</p>
<p>F. Non ter 30 anos cumpridos na data en que remate o prazo de presentación de solicitudes.</p>
<p>2. Presentación de solicitudes.</p>
<p>As solicitudes, no modelo oficial que se publica como anexo II, deberán ir inescusablemente acompañadas da documentación que se publica como anexo I e presentaranse no rexistro do Instituto Galego de Promoción Económica (Igape), en calquera das súas oficinas de:</p>
<p>A. Santiago de Compostela: r/ Frei Rosendo Salvado, 16-baixo. C.P. 15701.</p>
<p>B. Ferrol: Península da Cabana s/n. C.P. 15590.</p>
<p>C. Vigo: r/ Príncipe, 43-2º E. C.P. 36202.</p>
<p>Ou ben segundo o establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>A documentación presentada non lle será devolta ó solicitante. A documentación redactada nunha lingua non oficial en Galicia deberá ir traducida por un intérprete xurado.</p>
<p>O prazo de presentación de solicitudes remata ós quince días hábiles da publicación das presentes bases no DOG.</p>
<p>3. Duración e contía.</p>
<p>O período de desfrute da bolsa rematará como máximo ós seis meses da súa aceptación e o seu importe ascenderá a un máximo de 750.000 ptas.</p>
<p>Durante o seu período de vixencia, estas bolsas son incompatibles con outras bolsas ou axudas que poidan ser concedidas por organismos públicos ou privados, nacionais ou estranxeiros.</p>
<p>4. Libramento da axuda.</p>
<p>O pago das bolsas concedidas ós beneficiarios efectuarase en tres prazos:</p>
<p>-50%, unha vez que o beneficiario teña formalizado o documento de aceptación da bolsa.</p>
<p>-40% unha vez transcorridos tres meses desde a dita aceptación e recibido no Igape o informe sinalado no punto 7 d) destas bases.</p>
<p>-10% á entrega do informe final sinalado no punto 7 e) destas bases.</p>
<p>5. Procedemento.</p>
<p>Unha vez rematado o prazo de solicitude de titulados e comprobado o cumprimento dos requisitos de admisión, o Igape expoñerá nas súas dependencias a lista provisional de solicitudes admitidas e excluídas, sinalando no seu caso as causas de exclusión, abríndose un prazo de dez días para que os interesados poidan corrixi-la súa solicitude, aportando no seu caso a documentación necesaria. Transcorrido este prazo sen producirse a corrección procederáse ó arquivo do expediente sen máis trámite.</p>
<p>Rematado o prazo de correccións, o Igape publicará nas súas dependencias unha lista definitiva de solicitudes admitidas á selección.</p>
<p>6. Criterios de selección de títulos.</p>
<p>Para cada empresa de destino solicitante o Igape preseleccionará un máximo de catro candidatos coa titulación solicitada, segundo o seguinte baremo:</p>
<p>Matrícula de honra: 4 puntos.</p>
<p>Sobresalinte: 3 puntos.</p>
<p>Notable: 2 puntos</p>
<p>Aprobado: 1 punto.</p>
<p>Reducción ó mesmo número de materias</p>
<p>puntuación obtida x 10</p>
<p>nº de materias</p>
<p>Proxecto fin de carreira,</p>
<p>Grao ou tese de licenciatura: 2 puntos.</p>
<p>Título de doutor: 4 puntos.</p>
<p>Os candidatos preseleccionados serán convocados para a realización nas dependencias do Igape dunha entrevista persoal que avalíe o seu perfil ás características do proxecto, na dita entrevista poderán participa-los representantes da empresa de destino que así o soliciten.</p>
<p>A selección definitiva realizaraa o director xeral da Área de Innovación, Formación e Información que elevará proposta de resolución ó director xeral do Igape para que resolva.</p>
<p>Mentres dure a selección, os candidatos preseleccionados quedarán excluídos, transitoriamente de calquera outra bolsa ofertada polo Igape.</p>
<p>7. Obrigas dos bolseiros.</p>
<p>Os beneficiarios das bolsas están obrigados a:</p>
<p>a) Incorporarse á empresa de destino ó día seguinte ó da súa aceptación da resolución de concesión, salvo que a dita resolución estableza un prazo distinto.</p>
<p>b) Comunicarlle á Dirección Xeral do Igape a data de incorporación á empresa de destino e, unha vez incorporados, deberán encontrarse en todo momento en condicións de xustifica-lo seu traballo asiduo nela. Calquera interrupción ou aprazamento do período de desfrute, dentro do prazo sinalado no punto 3 das bases da convocatoria deberá ser previamente autorizado pola Dirección Xeral do Igape, incorrendo noutro caso o beneficiario en causa de perda da bolsa.</p>
<p>c) Colaborar na implantación do plan de mellora na empresa de destino, baixo a dirección dos seus responsables.</p>
<p>d) Presentarlle ó Igape un informe sobre as actividades realizadas, cumpridos os tres primeiros meses de desfrute da bolsa, que deberá incluír un informe do representante legal da empresa de destino sobre a actividade desempeñada, con avaliación da súa aportación ó proxecto de mellora da competitividade e indicando expresamente o tempo de permanencia do bolseiro.</p>
<p>e) Presentarlle ó Igape un informe final das actividades realizadas no mes seguinte á finalización do período de desfrute, que deberá incluir un informe do representante legal da empresa de destino nos termos sinalados no parágrafo precedente.</p>
<p>f) Calquera outra información que por materia se relacione co plan de mellora no que colabora e lle solicite o Igape.</p>
<p>8. Incumprimento.</p>
<p>O incumprimento de calquera dos compromisos contraídos polo beneficiario poderá dar lugar, se e o caso, á supresión da axuda concedida e á reclamación das cantidades anticipadas. En calquera momento a Dirección Xeral do Igape poderá reclamar da empresa de destino un informe sobre o traballo realizado polo bolseiro.</p>
<p>Así mesmo, procederá a revogación das axudas, o reintegro das cantidades percibidas e os xuros de demora correspondentes nos casos previstos no artigo 78.5º da Lei 11/1992, do 7 de outubro, de réximen financeiro e orzamentario de Galicia, ou no caso de incumprimento polo beneficiario de calquera das súas obrigas conforme a presente orde ou calquera outra disposición aplicable.</p>
<p>9. Aceptación da bolsa.</p>
<p>A aceptación da bolsa farase mediante documento asinado polo bolseiro no que se compromete a cumprir todas e cada unha das condicións recollidas nas presentes bases. O beneficiario terá un prazo de 10 días desde a notificación da adxudicación para a sinatura da dita aceptación, no caso contrario, terase por renunciado ós seus dereitos, arquivándose o expediente sen máis trámite.</p>
<p>10. Incidencias.</p>
<p>Calquera alteración das condicións que se tiveron en conta para a concesión das axudas poderá dar lugar á modificación da resolución da concesión, ben por instancia do solicitante ou de oficio, polo Igape.</p>
<p>As renuncias que se produzan antes do primeiro mes, ou se transcorrido ese tempo o Igape estimase, xustificadamente, que o proxecto de mellora non pode levarse a cabo, poderán ser substituídas pola Dirección Xeral do Igape de acordo coa lista de reserva, se a houbese.</p>
<p>A Dirección Xeral do Igape resolverá tódalas dúbidas e incidencias que poideran xurdir na aplicación da presente convocatoria.</p>
<p>ANEXO I</p>
<p>Documentación titulados</p>
<p>-Instancia de solicitude. Anexo II.</p>
<p>-Fotocopia compulsada DNI ou pasaporte e letra do NIF.</p>
<p>-Para a acreditación do cumprimento de ó menos unha das seguintes condicións:</p>
<p>-Veciñanza administrativa en Galicia. Certificado de empadroamento.</p>
<p>-Ser natural de Galicia. Fotocopia compulsada do DNI ou pasaporte.</p>
<p>-Ser fillo de emigrantes galegos no exterior. Fotocopia compulsada do DNI do pai natural de Galicia.</p>
<p>-Acreditación de non estar obrigado a realiza-lo servicio militar ou prestación social substitutoria durante o período de desfrute da bolsa. No caso de estar realizando a prestación social substitutoria, deberá ser compatible co desfrute da bolsa.</p>
<p>-Ter realizado o servicio militar. Fotocopia compulsada da cartilla militar ou documento de paso á reserva.</p>
<p>-Realizando o servicio militar. Certificado expedido polo xefe de unidade no que conste a data de finalización do servicio militar. A dita data deberá ser anterior ó 30 de decembro de 1996.</p>
<p>-Non ter realizado o servicio militar. Fotocopia compulsada do certificado de situación militar, donde conste exención ou concesión prórroga que cubra cando menos os 18 meses seguintes a partir da finalización do prazo de presentación de solicitudes.</p>
<p>-Ter realizada a prestación social substitutoria. Fotocopia compulsada do certificado de situación de reserva emitido polo Ministerio de Xustiza.</p>
<p>-Realizando a prestación social substitutoria. Copia compulsada da acta de realización ou certificado conforme se está realizando. En ámbolos casos deberá consta-la compatibilidade coa bolsa, así como o horario de permanencia no centro donde se estea realizando a prestación.</p>
<p>-Non ter realizada a prestación social substitutoria. Certificado de acreditación da condición obxector de conciencia e certificado de concesión de exención ou prórroga que cubra cando menos os 18 meses seguintes á finalización do prazo de presentación de solicitudes.</p>
<p>-Copia compulsada do título ou copia compulsada do resgardo de ter pagado as taxas para a súa obtención.</p>
<p>-Copia compulsada do expediente académico.</p>
<p>-No caso de títulos expedidos por centros estranxeiros: fotocopia compulsada da homologación, ademais da copia compulsada do expediente académico.</p>
<p>-Curriculum vitae.</p>
<p>-Declaración xurada de non ter desfrutado dunha bolsa do Igape en convocatorias anteriores.</p>
<p>-Para xustifica-la puntuación sinalada no baremo de autoavaliación: certificado que acredite especificamente a realización do proxecto de fin de carreira, grao, tese de licenciatura ou o título de doutor.</p>
<p>8276</p>

