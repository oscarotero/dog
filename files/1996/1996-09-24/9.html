---
date: '1996-09-24'
id: A14A
page: 8
number: 187
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 3 de setembro de 1996 pola que se convocan cursos de formación en
  lingua galega (niveis de iniciación e perfeccionamento) e de linguaxe xurídica
  galega (niveis básico e medio) para o persoal ó servicio da Administración de
  xustiza.
range: Orde
url: 'https://www.xunta.gal/dog/Publicados/1996/19960924/AnuncioA14A_gl.html'
---
<p>A Lei 3/1983, do 15 de xuño, de normalización lingüística, recollendo o que dispoñen a Constitución española e o Estatuto de autonomía de Galicia, establece que o galego é lingua oficial das institucións da Comunidade Autónoma. En consecuencia con isto, recoñécelles ós cidadáns o dereito de usalo, oralmente e por escrito, nas súas relacións coa Administración de xustiza. Ademais, para facer efectivo ese dereito, encomendalles ós poderes públicos autonómicos que vaian capacitando progresivamente no uso do galego ó persoal que traballa ó servicio da Administración de xustiza.</p>
<p>Entre as funcións e competencias da Consellería de Educación e Ordenación Universitaria, determinadas polo Decreto 232/1994, figura a promoción e o ensino da lingua galega, concretados, ademais de noutros campos, na coordinación de cursos de formación en lingua galega, dirixidos, entre outros colectivos, ós funcionarios da Administración de xustiza.</p>
<p>A Consellería de Xustiza, Interior e Relacións Laborais, co obxecto de impulsa-la normalización lingüística na Administración de xustiza, considera conveniente a organización de cursos de formación en lingua galega e de linguaxe xurídica galega, dirixidos ó persoal ó servicio da Administración de xustiza, organizados conxuntamente coa Consellería de Educación e Ordenación Universitaria.</p>
<p>Por todo isto, a Consellería de Xustiza, Interior e Relacións Laborais,</p>
<p>DISPÓN:</p>
<p>Artigo 1º.-Obxecto.</p>
<p>1. Co obxecto de impulsa-la normalización lingüística na Administración de xustiza convócanse, en colaboración coa Consellería de Educación e Ordenación Universitaria:</p>
<p>a) Cursos de formación en lingua galega, niveis de iniciación e perfeccionamento.</p>
<p>b) Cursos de linguaxe xurídica galega, niveis básico e medio.</p>
<p>2. Os cursos celebraranse nas localidades que determine a Consellería de Xustiza, Interior e Relacións Laborais, segundo as solicitudes presentadas e a súa distribución xeográfica.</p>
<p>3. Para acceder ó curso de perfeccionamento é requisito indispensable ter aprobado ou validado o curso de iniciación.</p>
<p>4. Para acceder ó curso de linguaxe xurídica de nivel básico é requisito indispensable ter aprobado ou validado o curso de iniciación.</p>
<p>5. Para acceder ó curso de linguaxe xurídica de nivel medio é requisito indispensable ter aprobado ou validado os cursos de iniciación e perfeccionamento ou ter superado o nivel básico.</p>
<p>6. Os requisitos sinalados nos apartados anteriores acreditaranse no momento de solicitaren o curso correspondente.</p>
<p>Artigo 2º.-Destinatarios.</p>
<p>Os cursos van dirixidos ó persoal ó servicio da Administración de xustiza.</p>
<p>Artigo 3º.-Solicitudes.</p>
<p>As solicitudes, utilizando o modelo que figura como anexo a esta orde, presentaranse no rexistro xeral da Consellería de Xustiza, Interior e Relacións Laborais, nas súas delegacións provinciais, ou por calquera dos procedementos establecidos no artigo 38.4º da Lei 30/1992, do 26 de novembro, de réxime</p>
<p>xurídico das administracións públicas e do procedemento administrativo común.</p>
<p>Artigo 4º.-Prazo.</p>
<p>O prazo de presentación de solicitudes rematará o vindeiro día 5 de outubro.</p>
<p>Artigo 5º.-Contido.</p>
<p>1. Os cursos de iniciación e perfeccionamento terán unha duración de 75 horas e neles impartiranse os contidos sinalados na orde do 1 de marzo de 1989 pola que regulan os cursos de iniciación e perfeccionamento.</p>
<p>2. Os cursos de linguaxe xurídica de nivel básico e medio terán unha duración de 75 horas, e os contidos corresponderán ós fixados pola comisión mixta de seguimento do acordo sobre normalización lingüística.</p>
<p>3. A asistencia ás clases é obrigatoria. A ausencia de cada un dos asistentes non poderá ser superior ó 10% da duración total do curso.</p>
<p>4. Os cursos realizaranse en xornadas de tarde e os seleccionados serán informados oportunamente do lugar, día e hora de comezo do curso correspondente.</p>
<p>5. Ó remata-lo curso aplicaranse as probas oportunas. Trala súa superación, tendo en conta ademais o rendemento ó longo do curso, outorgarase unha certificación coa calificación de apto.</p>
<p>Artigo 6º.-Financiamento.</p>
<p>O financiamento destes cursos será con cargo a partida orzamentaria 13.02.353F.226.06 dos orzamentos xerais da Comunidade Autónoma de Galicia para 1996.</p>
<p>Artigo 7º</p>
<p>A Consellería de Xustiza, Interior e Relacións Laborais, de acordo coa Dirección Xeral de Política Lingüística da Consellería de Educación e Ordenación Universitaria, poderá modifica-lo desenvolvemento dos cursos para adaptalo ás necesidades da Administración.</p>
<p>Disposicións derradeiras</p>
<p>Primeira.-Facúltase o director xeral de Xustiza e Administración Local para dicta-las instruccións que conveñan ó desenvolvemento da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 3 de setembro de 1996.</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións</p>
<p>Laborais</p>
<p>Sr. Director Xeral de Xustiza, Interior e Administración Local</p>
<p>5539</p>

