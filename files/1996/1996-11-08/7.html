---
date: '1996-11-08'
id: F966
page: 10
number: 219
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 17 de outubro de 1996 pola que se convocan 20 bolsas de promoción
  exterior do Instituto Galego de Promoción Económica (Igape).
range: Orde
url: 'https://www.xunta.gal/dog/Publicados/1996/19961108/AnuncioF966_gl.html'
---
<p>A Lei 5/1992, do 10 de xuño, creou o Instituto Galego de Promoción Económica (Igape) co fin específico de contribuír á dinamización da economía de Galicia. Para iso conta entre as súas funcións coas de impulsa-la a atracción de investimentos a esta Comunidade Autónoma e favorece-lo desenvolvemento das exportacións de empresas galegas e a consecución de acordos con empresas estranxeiras.</p>
<p>Con tal finalidade, o Igape conta co Programa de Bolsas de Promoción Exterior, destinado á realización de estudios de mercado, busca de oportunidades de negocio e investigación de posibilidades de cooperación internacional de empresas. A presente orde regula a convocatoria e procedemento de concesión das ditas bolsas.</p>
<p>Polo que antecede, esta consellería,</p>
<p>DISPÓN:</p>
<p>Artigo 1º</p>
<p>Convócanse 20 bolsas de promoción exterior e apróbanse as bases polas que se rexerá a súa convocatoria, que se inclúe como anexo á presente orde.</p>
<p>Artigo 2º</p>
<p>O financiamento farase con cargo á partida 0440 71303 780 do orzamento do Igape para 1996.</p>
<p>Autorízase o IGAPE a ampliar ou abrir novas convocatorias, dándolle a oportuna publicidade en prensa no caso de que se esgotase a posibilidade de preselección por falta de candidatos adecuados, sempre e cando exista o oportuno crédito orzamentario.</p>
<p>Artigo 3º</p>
<p>Para os efectos establecidos no artigo 42.2 da Lei 30/1992, o prazo máximo para resolve-las solicitudes correspondentes ás bolsas especificadas nesta orde será de 12 meses; cumprido o dito prazo entenderanse desestimadas aquelas solicitudes sobre as que non recaese resolución expresa.</p>
<p>Disposición final</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela,17 de outubro de 1996.</p>
<p>Xosé Antonio Orza Fernández</p>
<p>Conselleiro de Economía e Facenda</p>
<p>ANEXO I</p>
<p>BOLSAS DE PROMOCIÓN EXTERIOR</p>
<p>O obxecto destas axudas dirísexe a promover, mediante a realización de prácticas que complementen a formación dos candidatos preseleccionados, a realización de estudios de mercado, favorece-lo coñecemento das oportunidades de negocio no exterior para as empresas de Galicia e a investigación de posibilidades de cooperación internacional entre empresas.</p>
<p>BASES DA CONVOCATORIA</p>
<p>1. Requisitos dos solicitantes.</p>
<p>Os solicitantes deberán acreditar mediante a documentación sinalada no anexo III:</p>
<p>A) O cumprimento dalgunha das seguintes condicións:</p>
<p>-Ter veciñanza administrativa en Galicia.</p>
<p>-Ser natural de Galicia.</p>
<p>-Ser fillo ou descendente en liña directa ata o terceiro grao, de emigrantes galegos no exterior</p>
<p>B) Ser titulado universitario superior ou medio nalgunha das seguintes carreiras: arquitectura, enxeñería, químicas, biolóxicas, físicas, dereito, ciencias económicas, empresariais e técnicos de empresas e actividades turísticas, ou títulos asimilables expedidos por centros oficiais estranxeiros.</p>
<p>C) Ter un coñecemento alto do idioma inglés (falado e escrito). Este requisito poderá ser exceptuado no caso daqueles candidatos que dominen o idioma dalgún dos países previstos na base 6, sempre que non sexa o español e para o caso de que resulten a el destinados.</p>
<p>D) Ter experiencia acreditada de o menos 1 ano nunha empresa.</p>
<p>E) Non estar obrigado a realiza-lo servicio militar ou prestación social substitutoria durante o período de desfrute da bolsa.</p>
<p>F) Non ter desfrutado con anterioridade dunha bolsa do Igape.</p>
<p>2. Presentación de solicitudes.</p>
<p>As solicitudes, no modelo oficial que se publica como anexo II, deberán ir inescusablemente acompañadas da documentación que se publica como anexo III e presentaranse no rexistro do Instituto Galego de Promoción Económica (Igape), en calquera das súas oficinas de:</p>
<p>a) Santiago de Compostela: r/ Frei Rosendo Salvado, 16-baixo. C.P. 15701.</p>
<p>b) Ferrol: Penínsuda de A Cabana s/n. C.P. 15590.</p>
<p>c) Vigo: r/ Príncipe, 43-2º E. C.P. 36202.</p>
<p>Ou ben segundo o establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>A documentación presentada non lle será devolta ó solicitante. A documentación redactada nunha lingua non oficial en Galicia deberá presentarse acompañada da traducción.</p>
<p>En calquera momento, o Igape poderá pedirlle ó solicitante a información e a documentación complementarias que considere necesarias para a resolución do expediente.</p>
<p>O prazo de presentación de solicitudes remata o 30 de novembro de 1996.</p>
<p>3. Duración.</p>
<p>A duración da bolsa establécese en seis meses, contados desde a data da sinatura do compromiso da súa aceptación, podendo ser prorrogada polo Igape por un período máximo doutros seis meses en consideración á programación de actividades do Igape e ós resultados acreditados polo bolseiro.</p>
<p>4. Contía.</p>
<p>A dotación de cada bolsa será de 1.400.000 ptas. Esta cantidade poderá ser incrementada nun máximo de 500.000 ptas. adicionais en función do custo da vida do país ou cidade á que sexa destinado o bolseiro, segundo a distribución de países establecida no anexo IV.</p>
<p>No caso de prórroga da bolsa, a dotación incrementarase proporcionalmente segundo a duración da prórroga, tomando como base os valores anteriores.</p>
<p>Quedan englobadas dentro da dotación da bolsa os impostos de carácter persoal así como tódolos gastos en que teña que incorre-lo bolseiro para o seu desenvolvemento, e en concreto, os seguintes:</p>
<p>-A obtención e/ou renovación do visado ou permiso de residencia esixidos polas autoridades do país de destino.</p>
<p>-Gastos de desprazamento ó país ou cidade á que sexa destinado e de estadía nel.</p>
<p>-A contratación dun seguro de enfermidade e accidentes por unha duración equivalente á da bolsa.</p>
<p>-A obtención dun certificado de boa saúde para o normal exercicio da bolsa.</p>
<p>-Vacinas ou tratamentos preventivos necesarios para o país de destino.</p>
<p>-Os de traslado do bolseiro de cidade e/ou país, temporal ou definitivamente durante o desfrute da bolsa.</p>
<p>5. Libramento.</p>
<p>A dotación da bolsa aboaráselle ó bolseiro trimestralmente, segundo o seguinte detalle:</p>
<p>-O 50% da dotación no momento de aceptación da bolsa e sinatura do correspondente compromiso de cumprimento das normas e obrigas que se establezan.</p>
<p>-O 25% da dotación ó inicio do segundo trimestre.</p>
<p>-O 25% restante ó final da bolsa.</p>
<p>A dotación correspondente á prórroga de bolsa que, se é o caso, se conceda aboarase segundo o detalle sinalado anteriormente, salvo que non acade os tres meses de duración, neste caso aboaráse o 50% da dotación ó inicio da prórroga e o resto ó final.</p>
<p>6. Residencia, movilidade xeográfica e dependencia funcional.</p>
<p>Con carácter indicativo, o destino dos bolseiros será algún dos seguintes:</p>
<p>-Alemaña-Italia</p>
<p>-Arabia Saudí-Israel</p>
<p>-Arxentina-Xapón</p>
<p>-Brasil-Malaisia</p>
<p>-China-México</p>
<p>-Corea-Nova Celandia</p>
<p>-Dinamarca-Portugal</p>
<p>-Estados Unidos-Rusia</p>
<p>-Francia-Taiwán</p>
<p>-Irlanda-Uruguai</p>
<p>Durante a duración da bolsa o bolseiro terá a obriga de residir no país ou cidade de destino que se lle asignara. Non obstante, durante o prazo de desfrute da bolsa, en caso de concurrir causa xustificada, o bolseiro poderá ser trasladado de cidade e/ou país de destino temporal ou definitivamente.</p>
<p>Para a realización do seu cometido o bolseiro dependerá en todo momento do Igape, e esstará sometido ás instruccións e criterios fixados ou transmitidos por el, ou os que, este organismo acorde coa institución ou empresa que acolla.</p>
<p>7. Procedemento de selección.</p>
<p>7.1. Admisión ó proceso de selección.</p>
<p>Unha vez rematado o prazo de solicitude e comprobado documentalmente o cumprimento dos requisitos de admisión, o IGAPE expoñerá a partir do 15 de decembro de 1996, nas súas dependencias, a lista provisional de solicitudes admitidas e excluídas, sinalando, neste caso as causas de exclusión e abrindo un prazo de dez días para que os interesados poidan corrixi-la súa solicitude e aportar se é o caso, a documentación necesaria. Transcorrido este prazo sen producirse a corrección procederase ó arquivo do expediente sen máis trámite.</p>
<p>Rematado o prazo de corrección, o Igape publicará nas súas dependencias unha lista definitiva de solicitudes admitidas a selección.</p>
<p>7.2 Preselección segundo expediente de méritos.</p>
<p>De entre os solicitantes admitidos farase unha preselección eliminatoria de candidatos tomando en consideración os seguintes factores:</p>
<p>a) Expediente académico do título universitario, segundo o seguinte baremo:</p>
<p>Matrícula de honra: 4 puntos.</p>
<p>Sobresaliente: 3 puntos.</p>
<p>Notable: 2 puntos</p>
<p>Aprobado: 1 punto.</p>
<p>Reducción ó mesmo número de materias</p>
<p>puntuación obtida x 10</p>
<p>nº de materias</p>
<p>Proxecto de fin de carreira,</p>
<p>Grao tese de licenciatura: 2 puntos.</p>
<p>Título de doutor: 4 puntos.</p>
<p>b) Méritos académicos e outros estudios.</p>
<p>c) Experiencia profesional.</p>
<p>7.3. Proba de idiomas.</p>
<p>Os aspirantes preseleccionados segundo o disposto no apartado anterior serán convocados a unha proba de idiomas:</p>
<p>Obrigatorio: inglés ou o idioma sinalado na instancia de solicitude que sexa oficial dalgún dos países de destino sinalados na base 6 desta convocatoria, a excepción do español.</p>
<p>Optativo: francés e/ou alemán , no caso de alegarse como mérito os dous últimos na solicitude.</p>
<p>7.4. Entrevista personal.</p>
<p>Os aspirantes que superaran a proba de idiomas someteranse a unha entrevista personal tendente a avalia-la adecuación do perfil do candidato ás funcións que desempeñará durante o período de desfrute da bolsa.</p>
<p>7.5. Período de formación.</p>
<p>Unha vez que o Igape valorase conxuntamente os resultados obtidos polos aspirantes nos apartados 7.2, 7.3 e 7.4 destas bases, o Igape seleccionará provisionalmente a aqueles que obtivesen unha maior puntuación para a realización dunha formación complementaria onde o custo será a cargo do Igape, que se realizará en dúas fases:</p>
<p>-Primeira fase: formación teórica sobre comercio exterior.</p>
<p>-Segunda fase: estadía en empresas ou asociacións de subsectores seleccionados polo Igape.</p>
<p>Durante o período de formación, o Igape aboaralle a cada aspirante 85.000 ptas. ó mes ou a parte proporcional que corresponda ó período de formación efectivamente realizado, así como os gastos de desprazamento ás empresas ou asociacións asignadas.</p>
<p>7.6. Selección definitiva.</p>
<p>Unha vez realizado o período de formación e en vista dos seus resultados, realizarase a selección definitiva para a adxudicación das bolsas, podendo queda-la convocatoria total ou parcialmente deserta.</p>
<p>Os candidatos que accedesen ó curso de formación ós que non se lles adxudique a bolsa integrarán unha lista de espera que será utilizada cando se produza algunha renuncia ou revogación. Para determina-la orde da lista terase en conta a puntuación final obtida.</p>
<p>7.7. Adxudicación de destinos.</p>
<p>Unha vez efectuada a selección definitiva de bolseiros, farase pública, mediante a súa exhibición nas dependencias do Igape a lista de adxudicatarios así como os países de destino correspondentes.</p>
<p>8. Aceptacion da bolsa.</p>
<p>O Igape notificaralle a cada adxudicatario a concesión da bolsa, e este no prazo de dez días desde a súa notificación deberá aceptala nos seus termos e comprometerse a cumprir todas e cada unha das condicións recollidas nas presentes bases. Se no dito prazo non constase a súa aceptación expresa entenderase que renuncia ós seus dereitos e arquivarase o seu expediente sen máis trámite.</p>
<p>9. Obrigas dos bolseiros.</p>
<p>Sen prexuício doutras obrigas conforme a esta convocatoria e demais disposicións aplicables, os beneficiarios das bolsas quedarán suxeitos ás seguintes obrigas:</p>
<p>A. Incorporarse ó seu destino dentro do prazo fixado na resolución de concesión.</p>
<p>B. Cumpri-las instruccións fixadas ou que lle sexan transmitidas polo Igape para o desenvolvemento do obxecto da bolsa.</p>
<p>C. Participar nas actividades que o Igape poida organizar para a formación dos bolseiros antes de ocupa-lo seu destino, en especial as referidas ó coñecemento da realidade económica de Galicia.</p>
<p>D. Cumpri-las normas de conducta da oficina ou entidade onde o bolseiro estea destinado.</p>
<p>E. Elaborar e presentarlle ó Igape os estudios, informes ou traballos prácticos que lle sexan encomendados.</p>
<p>F. Xestionar, tramitar e obter-los visados, permisos ou autorizacións esixidos polas autoridades do país ou cidade de destino.</p>
<p>G. Vacinarse e recibi-los tratamentos preventivos necesarios para o país ou cidade de destino.</p>
<p>H. Contratar un seguro de enfermidade e accidentes por unha duración equivalente á da bolsa e as súas posibles prórrogas.</p>
<p>10. Incumprimento.</p>
<p>O incumprimento de calquera dos compromisos contraídos polo beneficiario poderá dar lugar á supresión da axuda concedida e á reclamación das cantidades anticipadas. En calquera momento o Igape poderá comprobar, mediante os mecanismos de inspección e de control que considere convenientes, as actividades dos beneficiarios relativas á bolsa concedida.</p>
<p>Así mesmo, procederá a revogación das axudas, o reintegro das cantidades percibidas e os xuros de demora correspondentes nos casos previstos no artigo 78.5º da Lei 11/1992, do 7 de outubro, de réxime financeiro e presupostario de Galicia, ou no caso de incumprimento polo beneficiario de calquera das súas obrigas conforme a presente orde ou calquera outra disposición aplicable.</p>
<p>11. Incidencias.</p>
<p>Calquera alteración das condicións que se tiveron en conta para a concesión das axudas poderá dar lugar á modificación da resolución da concesión, ben por instancia do solicitante ou de oficio, polo Igape.</p>
<p>As renuncias que se produzan poderán ser sustituídas pola Dirección Xeral do IGAPE de acordo coa lista de reserva, se a houbese.</p>
<p>A Dirección Xeral do IGAPE resolverá tódalas dúbidas e incidencias que poideran xurdir na aplicación da presente convocatoria.</p>
<p>12. Propiedade dos traballos.</p>
<p>Tódolos dereitos de propiedade intelectual e explotación dos estudios, informes e outros traballos que realice o bolseiro no desenvolvemento das prácticas realizadas serán propiedade do Igape, que poderá facer uso deles e explotalos como crea conveniente.</p>
<p>13. Natureza e incompatibilidade da bolsa.</p>
<p>A concesión ou desfrute destas bolsas non implica ningunha vinculación laboral entre o beneficiario e o Igape, nin supoñen ningún compromiso ou dereito de incorporación o seu cadro de persoal. Tampouco terá en ningún caso, salvo mandato expreso, a representación do Igape.</p>
<p>As bolsas outorgadas son incompatibles con calquera outra bolsa ou axuda de similares características e con calquera outro tipo de actividade remunerada.</p>
<p>ANEXO III</p>
<p>DOCUMENTACIÓN TITULADOS</p>
<p>1.Instancia de solicitude. Anexo II.</p>
<p>2. Fotografia tamaño carné co nome do solicitante ó dorso.</p>
<p>3.Fotocopia compulsada DNI ou pasaporte e letra do NIF.</p>
<p>4. Para a acreditación do cumprimento de o menos unha das seguintes condicións:</p>
<p>-Vecindade administrativa en Galicia. Certificado de empadroamento.</p>
<p>-Ser natural de Galicia. Fotocopia compulsada do DNI ou pasaporte.</p>
<p>-Ser fillo ou descendente directo ata o 3º grado de emigrantes galegos no exterior. Fotocopia compulsada da documentación oficial acreditativa da ascendencia natural de Galicia.</p>
<p>5. Acreditación de non estar obrigado a realiza-lo servicio militar ou prestación social substitutoria durante o período de desfrute da bolsa.</p>
<p>-Ter realizado o servicio militar. Fotocopia compulsada da cartilla militar ou documento pase á reserva.</p>
<p>-Non ter realizado o servicio militar. Fotocopia compulsada do certificado de situación militar, onde conste exención ou concesión pórroga que cubra o menos os 18 meses seguintes a partir da finalización do prazo de presentación de solicitudes.</p>
<p>-Ter realizada a prestación social substitutoria. Copia compulsada do certificado de situación de reserva emitido polo Ministerio de Xustiza.</p>
<p>-Non ter realizada a prestación social sustitutoria. Certificado acreditación condición obxector de conciencia e certificado de concesión de exención ou prórroga que cubra polo menos os 18 meses seguintes á finalización do prazo de presentación de solicitudes.</p>
<p>6. Copia compulsada do título ou copia compulsada do resgardo de ter pagadas as taxas para a súa obtención.</p>
<p>7. Copia compulsada do expediente académico expedido polo centro ou institución donde o solicitante realizara os seus estudios superiores.</p>
<p>8. Documentación acreditativa doutros méritos académicos distintos do título universitario ou outros estudios cursados polo candidato. Certificación académica que acredite especificamente a realización do proxecto de fin de carreira, grao, licenciatura ou título de doutor.</p>
<p>9. Declaración do nivel de coñecementos dos idiomas distintos ó español que posúa, aportando os certificados acreditativos correspondentes.</p>
<p>10. Declaración do/s idioma/s no/s que desexa examinarse, tanto obrigatorio como, no seu caso optativo, segundo o establecido na base nº 7.3 desta convocatoria.</p>
<p>11. Currículum vitae.</p>
<p>12. Documentación xustificativa da experiencia profesional alegada polo candidato.</p>
<p>13. Declaración xurada de non ter disfrutado dunha bolsa do Igape en convocatorias anteriores.</p>
<p>14. Certificado de boa saúde para o normal exercicio da bolsa.</p>
<p>ANEXO IV</p>
<p>DISTRIBUCIÓN DE PAISES</p>
<p>Grupo 1. Países nos cales a dotación da bolsa ascende a 1.400.000 ptas. brutas ó semestre.</p>
<p>Arabia Saudí</p>
<p>Arxentina</p>
<p>Brasil</p>
<p>China</p>
<p>Israel</p>
<p>Malaisia</p>
<p>México</p>
<p>Nova Celanda</p>
<p>Portugal</p>
<p>Uruguay</p>
<p>Grupo 2. Países nos cales a dotación da bolsa ascende a 1.650.000 ptas. brutas ó semestre.</p>
<p>Alemaña</p>
<p>Corea do Sur</p>
<p>Dinamarca</p>
<p>Irlanda</p>
<p>Italia</p>
<p>Rusia</p>
<p>Taiwán</p>
<p>Grupo 3. Países nos cales a dotación da bolsa ascende a 1.900.000 Pts. brutas ó semestre.</p>
<p>EEUU</p>
<p>Francia</p>
<p>Xapón</p>
<p>7818</p>

