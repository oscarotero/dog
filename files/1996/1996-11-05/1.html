---
date: '1996-11-05'
id: E6C2
page: 9817
number: 216
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: Orde do 16 de outubro de 1996 sobre centros reguladores de crustáceos.
range: Orde
url: 'https://www.xunta.gal/dog/Publicados/1996/19961105/AnuncioE6C2_gl.html'
---
<p>De acordo co disposto na Lei 6/1993, do 11 de maio, de pesca de Galicia, e vistas as necesidades de determinados establecementos de hostelería, alimentación e peixerías, de dispor dunha instalación dedicada á estabulación de crustáceos, o Decreto 286/1996, do 4 de xullo, crea a figura dun novo establecemento auxiliar de cultivos mariños denominado centro regulador de crustáceos, á vez que faculta o conselleiro de Pesca, Marisqueo e Acuicultura para desenvolve-la normativa pola que haberá de regularse.</p>
<p>En virtude de todo o exposto, esta consellería,</p>
<p>DISPÓN:</p>
<p>Artigo 1º</p>
<p>O centro regulador de crustáceos contará cunha capacidade total das piscinas de estabulación comprendida entre 500 e 15.000 litros. A superficie máxima das ditas piscinas será de 15 m e a columna de auga non poderá superar 1 metro de altura.</p>
<p>A densidade de estabulación estará limitada a 1 Kg de crustáceos por cada 20 litros de auga.</p>
<p>Artigo 2º</p>
<p>1. Os titulares de establecementos de hostelería, alimentación e peixerías, que desexen instalar centros reguladores de crustáceos, deberán solicita-lo correspondente permiso de actividade para a posta en funcionamento e explotación, á Consellería de Pesca, Marisqueo e Acuicultura, de conformidade cos modelos que figuran nos anexos á presente orde.</p>
<p>2. A solicitude será dirixida ó conselleiro de Pesca, Marisqueo e Acuicultura e presentarase no rexistro da Consellería de Pesca, Marisqueo e Acuicultura, nos das súas delegacións territoriais e comarcais ou en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 3º</p>
<p>A solicitude irá acompañada da seguinte documentación:</p>
<p>a) Fotocopia compulsada do documento nacional de identidade do solicitante, se é persoa física, ou escritura acreditativa da personalidade e fotocopia compulsada do documento nacional de identidade do seu representante, se é persoa xurídica.</p>
<p>b) Licencia municipal do establecemento responsable das transaccións, incluíndo a correspondente autorización sanitaria.</p>
<p>c) Planos do establecemento (2 copias).</p>
<p>d) Memorias técnico-biolóxicas específicas do establecemento e da actividade que se van desenvolver (2 copias).</p>
<p>e) Se se precisa ocupación do dominio público marítimo terrestre, tanto a documentación que hai que presentar como a tramitación da concesión de ocupación, haberá que aterse ó disposto na lexislación vixente.</p>
<p>f) Xustificante do aboamento da taxa correspondente.</p>
<p>Artigo 4º</p>
<p>Se o establecemento non precisa ocupación do dominio público, o prazo para resolver será de catro meses e de oito no caso contrario. De non dictarse resolución no prazo anteriormente establecido entenderase desestimada a solicitude.</p>
<p>O outorgamento do permiso de actividade será preceptivamente publicado no Diario Oficial de Galicia mediante orde da Consellería de Pesca, Marisqueo e Acuicultura.</p>
<p>Artigo 5º</p>
<p>Tanto as prórrogas como as modificacións dos títulos habilitantes haberán de aterse ó disposto na Lei 6/1993, de pesca de Galicia e demais disposicións concordantes.</p>
<p>Artigo 6º</p>
<p>Para a obtención ou modificación dos títulos habilitantes será requisito imprescindible que os solicitantes non teñan sanción firme en vía administrativa en materia de protección de recursos mariños, pendente de pagamento.</p>
<p>Disposición derradeira</p>
<p>Primeira.-Facultase o director xeral de Marisqueo e Acuicultura a dicta-las disposicións necesarias para o desenvolvemento e aplicación desta orde.</p>
<p>Segunda.-Esta orde entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, 16 de outubro de 1996.</p>
<p>Juan Caamaño Cebreiro</p>
<p>Conselleiro de Pesca, Marisqueo y Acuicultura</p>
<p>9608022</p>

