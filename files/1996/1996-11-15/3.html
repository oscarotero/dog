---
date: '1996-11-15'
id: B91A
page: 10
number: 224
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 8 de novembro de 1996 pola que se desenvolven determinadas materias da
  regulamentación da categoría de persoal de servicios xerais.
range: Orde
url: 'https://www.xunta.gal/dog/Publicados/1996/19961115/AnuncioB91A_gl.html'
---
<p>En virtude do Decreto 160/1996, do 25 de abril, configúrase e introdúcese no Estatuto de persoal non sanitario ó servicio das institucións sanitarias da Seguridade Social, dentro do grupo D de persoal non sanitario, a categoría de persoal de servicios xerais.</p>
<p>A citada norma constitutiva reflicte, coa necesaria pormenorización, as funcións que corresponden a tal categoría. E así mesmo, determínanse as retribucións que debe percibir este persoal coa remisión que se fai ás normas de ordenación retributiva vixente para o nivel de atención primaria.</p>
<p>Loxicamente, o mentado decreto non entra a regulamentar cuestións concretas referentes ó sistema de acceso á categoría que abranguería a selección e provisión do persoal que optase á cobertura das prazas correspondentes. Nin tampouco esta norma establece unha ordenación de materias relativas á xornada e horario de traballo deste persoal, nin outras que poidan estar imbricadas con elas e que, indubidablemente, van ter unha marcada incidencia na posta en marcha e execución desta nova clase de persoal estatutario.</p>
<p>Xa que logo, sen menoscabo do respecto escrupuloso da normativa estatutaria de carácter básico e da dictada pola Comunidade Autónoma de Galicia no marco das súas competencias ou en desenvolvemento da referida ordenación básica referente a esta categoría de persoal, resulta necesario regulamenta-los aspectos aludidos, para que poida principiar adecuadamente o devir desta categoría, no ámbito que lle corresponda, dentro do nivel de xestión da atención primaria do Servicio Galego de Saúde.</p>
<p>A disposición derradeira primeira do Decreto 160/1996, do 25 de abril, xa aludido, autoriza a Consellería de Sanidade e Servicios Sociais en orde a dicta-las disposicións necesarias para o desenvolvemento e execución de tal decreto.</p>
<p>Por todo o cal,</p>
<p>DISPOÑO:</p>
<p>Artigo 1º</p>
<p>A categoría de persoal de servicios xerais exercerá as súas funcións nas unidades de atención primaria en que se sitúe dentro do ámbito de xestión deste nivel asistencial que compete ó Servicio Galego de Saúde.</p>
<p>Artigo 2º</p>
<p>A xornada ordinaria efectiva que deberá cumprir esta categoría de persoal será a correspondente ó persoal non sanitario das institucións sanitarias do Sergas, que se fixa no acordo subscrito con data 25 de xaneiro de 1996 (DOG nº 34, do 16 de febreiro de 1996).</p>
<p>Como excepción, poderán establecerse xornadas inferiores á ordinaria, por razóns de carácter funcional debidamente acreditadas, que deriven da organización e distribución do traballo nalgunha unidade.</p>
<p>A distribución horaria da xornada referente a esta categoría farase polas xerencias de Atención Primaria, en función das necesidades organizativas concorrentes, con respecto, en todo caso, do contido da normativa de ordenación da Atención Primaria.</p>
<p>Artigo 3º</p>
<p>As retribucións desta categoría de persoal, que ascenden ós emolumentos e contías reflectidos no artigo 10 do Decreto 226/1996, do 25 de abril, de</p>
<p>ordenación retributiva do persoal das unidades e servicios de atención primaria, equivalen á aludida xornada ordinaria prevista no acordo referenciado.</p>
<p>De realizar este persoal unha xornada inferior á anteriormente indicada, percibirá tódolos conceptos retributivos en contía proporcional á xornada efectivamente desenvolta.</p>
<p>Artigo 4º</p>
<p>O sistema de selección e provisión, con carácter definitivo para esta categoría de persoal, establécese nos preceptos básicos do Decreto 118/1991, do 25 de xaneiro, sobre selección e provisión de prazas de persoal estatutario de área e normativa da Comunidade Autónoma de Galicia . Así mesmo, rexerase polas normas que dicte a Comunidade Autónoma, dentro das competencias propias ou en desenvolvemento das básicas.</p>
<p>O sistema de selección temporal desta categoría adaptarase necesariamente ó contido do pacto vixente de nomeamentos e contratacións temporais para a cobertura de prazas de persoal estatutario das institucións sanitarias dependentes do Servicio Galego de Saúde, ou normativa que o substitúa.</p>
<p>Artigo 5º</p>
<p>De conformidade coa previsión contida na disposición transitoria do Decreto 160/1996, do 25 de abril que configura e introduce no Estatuto de persoal non sanitario de institucións sanitarias a categoría de persoal de servicios xerais, poderán transformarse en prazas desta categoría ás de unidades de atención primaria que requiran o exercicio das funcións inherentes á categoría de servicios xerais e pertenzan a outras categorías de persoal. Esta transformación producirase cando pola dimensión ou grao de actividade da praza non se precise a prestación de servicios desoutras categorías de persoal.</p>
<p>Para levar a efecto a transformación, aludida no parágrafo anterior, será preciso que previamente se amorticen as prazas, de acordo coa normativa vixente regulamentadora dos procesos de amortización de prazas de persoal estatutario.</p>
<p>Ó persoal que, con vínculo temporal, ocupe prazas obxecto da sinalada amortización e transformación, poderá expedírselle un nomeamento da categoría de persoal de servicios xerais, ou asinar un contrato nesta condición, sempre que reúna os requisitos de titulación esixibles para acceder a ela e supere as condicións mínimas de cualificación que requira o proceso de selección desta categoría de persoal estatutario.</p>
<p>Disposicións derradeiras</p>
<p>Primeira.-Autorizase a Dirección Xeral de Recursos Humanos do Servicio Galego de Saúde para</p>
<p>adopta-las resolucións e medidas pertinentes para a execución da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de novembro de 1996.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>96-8247</p>

