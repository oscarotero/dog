---
date: '1996-02-09'
id: 321A
page: 1
number: 29
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 24 de xaneiro de 1996 pola que se regula a pesca peláxica coa arte de
  cerco na campaña de 1996.
range: Orde
url: 'https://www.xunta.gal/dog/Publicados/1996/19960209/Anuncio321A_gl.html'
---
<p>Oída a comisión sectorial de cerco do Consello Galego de Pesca e analizados os resultados das campañas precedentes, procede agora, de conformidade co disposto na Lei 6/1993, do 11 de maio, de pesca de Galicia, e no Decreto 424/1993, do 17 de decembro, polo que se aproba o regulamento da actividade pesqueira e das artes e aparellos de pesca permitidos en Galicia, establece-las normas reguladoras da presente campaña, coas que se trata de acadar unha maior protección dos recursos, así como mellora-la súa comercialización.</p>
<p>Na súa virtude, esta consellería, por proposta da Dirección Xeral de Pesca e Industrias Pesqueiras,</p>
<p>DISPÓN:</p>
<p>Artigo 1º</p>
<p>As embarcacións autorizadas para exerceren a pesca de cerco que realicen o desembarco das súas capturas de especies peláxicas nos portos de ámbito territorial desta Comunidade Autónoma limitarán as súas capturas e desembarcos ás seguintes cantidades diarias respectando, en todo caso, o total admisible de capturas e cotas establecidas polo Regulamento CE nº 3.676/1993.</p>
<p>-Sardiña (Sardina pilchardus): 7.000 kg.</p>
<p>-Parrocha (sardiña de 11 a 15 cm de tamaño): 3.000 kg.</p>
<p>-Xarda (Scomber scombrus): 10.000 kg.</p>
<p>-Rincha (xarda de 20 a 23 cm de tamaño): 6.000 kg.</p>
<p>-Xurelo (Trachurus trachurus): 4.000 kg.</p>
<p>-Bocareu (Engraulis encrasicholus): 10.000 kg.</p>
<p>-Bocareu pequeno (bocareu de máis de 60 pezas/kg. e máis de 12 cm de tamaño por peza): 2.000 kg.</p>
<p>-Mestura ou varios (entendéndose por mestura cando a especie máis abundante non supere o 80% do total das capturas): 10.000 kg.</p>
<p>En calquera caso, o total das especies peláxicas que se poderán desembarcar diariamente por embarcación e día será de 10.000 kg.</p>
<p>Artigo 2º</p>
<p>Os límites diarios establecidos no artigo anterior deben considerarse referidos ás capturas obtidas en xornadas de pesca contadas:</p>
<p>-Por días naturais, no caso de elixi-lo horario a) do artigo 5º.</p>
<p>-De mediodía a mediodía, no caso de elixir o horario b) do artigo 5º.</p>
<p>Se as capturas obtidas superasen as cantidades sinaladas, a cesión dos excedentes a outras embarcacións poderase facer unicamente cando se leve a cabo no mar, fóra do porto, quedando prohibido o transbordo e traspaso deles noutras condicións.</p>
<p>Artigo 3º</p>
<p>Para a descarga e primeira venda de especies peláxicas autorizanse os seguintes portos:</p>
<p>Ribadeo, Foz, Burela, San Cibrao, Celeiro, Cariño, Ares, Pontedeume, Sada, A Coruña, Caión , Malpica, Laxe, Camariñas, Portosín, Aguiño, Ribeira, Cambados, Portonovo, Bueu e Vigo.</p>
<p>Non obstante, segundo disposto no punto 3 do artigo 16 do Decreto 419/1993, do 17 de decembro, polo que se refunde a normativa vixente sobre descarga, primeira venda e comercialización dos recursos mariños en fresco, se os lotes vendidos por telefonía se pretenden descargar nun porto distinto ó da venda, a entidade concesionaria da lonxa ou a responsable do centro da venda estará obrigada a comunicarllo de xeito inmediato e por medios telemáticos á correspondente Delegación Territorial da Consellería de Pesca, Marisqueo e Acuicultura, e non poderá realizarse a descarga ata dúas horas despois de ser transmitida a dita comunicación.</p>
<p>Artigo 4º</p>
<p>As capturas desembarcadas terán que ser obrigatoriamente consignadas no libro de control de capturas de especies peláxicas establecido pola Orde do 11 de agosto de 1987, na lonxa onde se realice a primeira venda.</p>
<p>O establecido no parágrafo anterior será sen prexuízo das obrigas derivadas dos Regulamentos (CE) 2807/1983 e 2847/1993 do Consello das Comunidades Europeas respecto ó diario de a bordo.</p>
<p>Os mencionados libros de control de capturas peláxicas, deberán ser dilixenciados nas correspondentes delegacións territoriais da Consellería de Pesca, Marisqueo e Acuicultura, anualmente ó inicio de cada campaña. En todo caso, deberán estar dilixenciadas no prazo de 30 días naturais contados a partir da entrada en vigor desta orde.</p>
<p>Artigo 5º</p>
<p>Poderase optar polos seguintes horarios de pesca:</p>
<p>a)Das 0 horas do luns ata</p>
<p>-As 12 horas do venres, durante a primavera e o verán (do 21 de marzo ó 20 de setembro).</p>
<p>-As 24 horas do venres durante o outono e o inverno (do 21 de setembro ó 20 de marzo).</p>
<p>b)Das 12 horas do luns ás 12 horas do sábado.</p>
<p>As horas que se sinalan entenderanse como de saída e de entrada no porto. O horario elixido anotarase no rol da embarcación e no libro de capturas, sendo conveniente que as embarcacións dun mesmo porto adopten un mesmo horario.</p>
<p>Artigo 6º</p>
<p>O incumprimento do establecido nesta orde sancionarase segundo a Lei 6/1991, do 15 de maio, de infraccións en materia de protección dos recursos marítimo-pesqueiros.</p>
<p>Disposición adicional</p>
<p>O disposto na presente orde terá vixencia ata a expresa regulación da próxima campaña.</p>
<p>Disposicións derradeiras</p>
<p>Primeira.-Facultase o director xeral de Pesca e Industrias Pesqueiras para dicta-las resolucións precisas para mellor cumprimento do aquí establecido.</p>
<p>Segunda.-A presente disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 24 de xaneiro de 1996.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>95-0539</p>

