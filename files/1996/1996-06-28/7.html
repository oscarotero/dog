---
date: '1996-06-28'
id: D1B6
page: 6
number: 127
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Decreto 263/1996, do 6 de xuño, de integración na escala superior de
  estadística de determinados funcionarios da Xunta de Galicia.
range: Decreto
url: 'https://www.xunta.gal/dog/Publicados/1996/19960628/AnuncioD1B6_gl.html'
---
<p>O artigo 1 da Lei 12/1992, do 9 de novembro, de creación de determinadas escalas de persoal funcionario ó servicio da Xunta de Galicia, creou a escala superior de estatísticos.</p>
<p>En consecuencia, e de conformidade co disposto nas disposicións adicionais da Lei 12/1992, do 9 de novembro, modificada pola Lei 2/1993, do 15 de abril, débese proceder á integración na escala superior de estatísticos do persoal que cumpre as previsións contidas na referida lei.</p>
<p>Na súa virtude, oída a Comisión de Persoal, por iniciativa do conselleiro de Economía e Facenda e por proposta do conselleiro da Presidencia e Administración Pública, logo de liberación do Consello da Xunta de Galicia na sua reunión do seis de xuño de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>Quedan integrados na escala superior de estatísticos os funcionarios de carreira do grupo A que, reunindo os requisitos establecidos no punto 1.1º do artigo 1 da Lei 12/1992, do 9 de novembro, se encontren na seguinte situación:</p>
<p>Proceder dos corpos e escalas que se relacionan e encontrarse prestando servicios na Administración da Xunta de Galicia na data de entrada en vigor do presente decreto:</p>
<p>-Estatísticos da Administración institucional de servicios socioprofesionais, a extinguir.</p>
<p>-Estatísticos facultativos do Ministerio de Economía e Facenda.</p>
<p>Artigo 2º</p>
<p>Os funcionarios que con posterioridade á entrada en vigor do presente decreto pasen a prestar servicios na Administración da Xunta de Galicia por calquera dos procedementos legalmente establecidos, pertenzan ós corpos recollidos no artigo primeiro do presente decreto, e reúnan os requisitos establecidos no punto 1.1º do artigo 1 da Lei 12/1992, pasarán a integrarse na escala superior de estatísticos.</p>
<p>Artigo 3º</p>
<p>Os funcionarios de carreira da Administración da Xunta de Galicia que reúnan os requisitos de grupo e titulación, poderán integrarse na escala superior de estatísticos sempre que, no período que vai desde o 13 de novembro de 1992 ata a entrada en vigor do presente decreto, ocupasen postos da RPT reservados á escala superior de estatísticos ou desempeñasen as funcións sinaladas no apartado 1 do artigo 1 da Lei 12/1992, do 9 de novembro.</p>
<p>Artigo 4º</p>
<p>Tamén se poderá integrar na escala superior de estatísticos o persoal ó que fan referencia as disposicións adicionais primeira e segunda da Lei 12/1992, do 9 de novembro, que se atope nas seguintes situacións:</p>
<p>a) Persoal ó que se refiren as disposicións transitorias da Lei 4/1988, do 26 de maio, da función pública de Galicia, sempre que, reunindo os requisitos de grupo e titulación, adquiran a condición de funcionarios de carreira dentro das convocatorias previstas na lei, e que no período que vai desde o 13 de novembro de 1992 ata a entrada en vigor do presente decreto desempeñasen as funcións sinaladas no apartado 1º do artigo 1 da Lei 12/1992, do 9 de novembro, e continúen no desempeño delas ata a adquisición daquela condición.</p>
<p>b) Os funcionarios de carreira que accedan ó corpo superior da Administración da Xunta de Galicia polo procedemento de promoción interna, de acordo cos seguintes criterios:</p>
<p>1º. Os funcionarios que no período que vai desde o 13 de novembro de 1992 ata a entrada en vigor do presente decreto desempeñasen as funcións sinaladas no apartado 1º do artigo 2 da Lei 12/1992, do 9 de novembro, e continúen no desempeño delas ata o acceso ó corpo superior da Administración da Xunta de Galicia.</p>
<p>2º. Pertencer ó corpo de estatísticos técnicos diplomados.</p>
<p>Artigo 5º</p>
<p>A integración do persoal relacionado nos artigos 3 e 4 levarase a efecto logo da superación de cursos ou probas específicas que se establecerán mediante orde da Consellería da Presidencia e Administración Pública.</p>
<p>Artigo 6º</p>
<p>O persoal que se poida integrar segundo o disposto no artigo 1º deberá presenta-la documentación acreditativa do corpo ou escala de procedencia e da titulación académica que posúa no prazo de 20 días contados desde o seguinte á publicación do presente decreto. Esta documentación remitirase a Dirección Xeral da Función Publica da Consellería da Presidencia e Administración Pública.</p>
<p>Artigo 7º</p>
<p>Os funcionarios que cumpran as condicións recollidas na Lei 12/1992 para a súa integración na escala superior de estatísticos e se encontren nalgunha das situacións definidas nos artigos 3º e 4º do presente decreto, deberán presenta-la documentación que acredite a posesión dalgunha das titulacións previstas no apartado 1.1º do artigo 1 da Lei 12/1992, e os servicios prestados na Administración da Comunidade Autónoma ocupando postos de traballo ós que se lles encomende o cumprimento das funcións sinaladas na Lei 12/1992.</p>
<p>Para acredita-los servicios prestados e a realización das funcións estatísticas especificadas na Lei 12/1992 presentarase certificación expedida pola unidade de persoal do centro correspondente, co informe do responsable da unidade administrativa once se prestaron.</p>
<p>Á documentación anterior xuntaránselle unha memoria elaborada polo aspirante na que se describirán as funcións estatísticas realizadas nos postos de traballo ocupados.</p>
<p>O prazo para a presentación da instancia de solicitude de integración na escala superior de estatísticos e da documentación e memoria esixidas será de 30 días hábiles, contados a partir do día seguinte ó da publicación do presente decreto. A documentación remitirase á Dirección Xeral da Función Pública da Consellería de Presidencia e Administración Pública.</p>
<p>Artigo 8º</p>
<p>A integración prevista no presente decreto finalizará mediante resolución da Consellería da Presidencia e Administración Pública.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, seis de xuño de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

