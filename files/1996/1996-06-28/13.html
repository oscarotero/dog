---
date: '1996-06-28'
id: D1CE
page: 6
number: 127
agency: CONSELLO DA CULTURA GALEGA
section: III. OUTRAS DISPOSICIÓNS
title: >-
  Resolución do 18 de xuño de 1996 pola que se convoca unha bolsa de
  investigación para o Arquivo de Planificación e Normalización Lingüística da
  Ponencia de Lingua.
range: Resolución
url: 'https://www.xunta.gal/dog/Publicados/1996/19960628/AnuncioD1CE_gl.html'
---
<p>O Consello da Cultura Galega convoca unha bolsa de investigación para a realización dun traballo de documentación.</p>
<p>1. Duración.</p>
<p>A bolsa terá unha duración de catro meses.</p>
<p>2. Dotación económica.</p>
<p>A bolsa terá unha dotación de 50.000 ptas. mensuais.</p>
<p>Para atende-lo gasto que supón a bolsa existe crédito suficiente na aplicación 03.01.111D.480 do orzamento vixente.</p>
<p>3. Requisitos.</p>
<p>Poderán optar á bolsa tódolos españois, maiores de idade, e con plena capacidade para obrar, que reúnan os seguintes requisitos:</p>
<p>a) Seren licenciados universitarios en ciencias sociais ou humanas.</p>
<p>b) Non ser traballadores por conta propia ou allea, nin recibir remuneración de ningún tipo ou gozar dunha bolsa ou axuda semellante.</p>
<p>4. Solicitudes.</p>
<p>Os solicitantes entregarán na sede do Consello da Cultura Galega (Pazo de Raxoi, 2ª planta, Santiago de Compostela), dentro do prazo de dez días contados a partir da publicación desta convocatoria no Diario Oficial de Galicia, a seguinte documentación:</p>
<p>-Instancia de solicitude dirixida ó presidente do Consello da Cultura Galega.</p>
<p>-Titulación universitaria.</p>
<p>-Currículum vitae con indicación dos estudios, actividades e documentación acreditativa de tódolos méritos que se aleguen.</p>
<p>-Declaración xurada de non desempeñar actividade profesional remunerada por conta propia ou allea, nin gozar de bolsas ou axudas equiparables á convocada.</p>
<p>5. Selección dos bolseiros.</p>
<p>A selección dos bolseiros será realizada pola comisión cualificadora que fará unha valoración dos méritos achegados.</p>
<p>6.Comisión cualificadora.</p>
<p>A comisión cualificadora estará composta por tres membros do Consello da Cultura Galega. A comisión cualificadora poderá comprobar se os solicitantes</p>
<p>posúen suficientes coñecementos de lingua galega para desempeña-la súa función.</p>
<p>7. Nomeamento.</p>
<p>Os bolseiros serán nomeados polo presidente do Consello da Cultura Galega por proposta da comisión cualificadora. Os bolseiros seleccionados deberán presentarse na sede do consello dentro dos dez días seguintes ó da notificación da súa selección, co obxecto de recolle-las súas credenciais acreditativas e comeza-la súa actividade.</p>
<p>8. Incidencias.</p>
<p>A solicitude de bolsas implica o coñecemento e aceptación das presentes bases.</p>
<p>A condición de bolseiro non dará lugar a relación laboral nin administrativa co Consello da Cultura Galega.</p>
<p>Santiago de Compostela, 19 de xuño de 1996.</p>
<p>María Xosé Rodríguez Galdo</p>
<p>Secretaria do Consello da Cultura Galega</p>

