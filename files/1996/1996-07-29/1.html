---
date: '1996-07-29'
id: 89A2
page: 7
number: 147
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 11 de xullo de 1996 pola que se crea o Comité Ético de Investigación
  Clínica de Galicia.
range: Orde
url: 'https://www.xunta.gal/dog/Publicados/1996/19960729/Anuncio89A2_gl.html'
---
<p>Os ensaios clínicos e os comités éticos de investigación clínica regúlanse na Comunidade Autónoma polo Decreto 32/1996, do 25 de xaneiro, dictado en desenvolvemento do Real decreto 561/1993, do 16 de abril, polo que se establecen os requisitos para a realización de ensaios clínicos con medicamentos, e o Real decreto 634/1993, do 3 de maio, sobre condicións dos productos sanitarios implantables activos.</p>
<p>Os comités éticos de investigación clínica, ós que lles corresponde informar todo ensaio clínico que se realice dentro do seu ámbito territorial, deben ser acreditados polo conselleiro de Sanidade e Servicios Sociais, conforme o artigo 9.1º do citado Decreto 32/1996, do 25 de xaneiro. Esta norma prevé tamén no seu artigo 9.2º que a dirección xeral competente do Servicio Galego de Saúde poida promove-la acreditación dun comité ético de investigación clínica de referencia que terá como ámbito xeográfico e institucional de actuación a Comunidade Autónoma de Galicia.</p>
<p>En consecuencia, en virtude das facultades que me confire o artigo 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro, e a disposición adicional primeira do Decreto 32/1996, do 25 de xaneiro, polo que se regula a realización de ensaios clínicos na Comunidade Autónoma de Galicia, por proposta da Dirección Xeral de Atención Especializada do Servicio Galego de Saúde,</p>
<p>DISPOÑO:</p>
<p>Artigo 1º</p>
<p>Pola presente orde créase o Comité Ético de Investigación Clínica de Galicia, ó que lle corresponderán, no seu ámbito de actuación, as funcións que se determinan no Decreto 32/1996, do 25 de xaneiro, polo que se regula a realización de ensaios clínicos na Comunidade Autónoma de Galicia.</p>
<p>Artigo 2º</p>
<p>O Comité Ético de Investigación Clínica de Galicia estará situado en Santiago de Compostela, na sede dos servicios centrais do Servicio Galego de Saúde e o seu ámbito xeográfico e institucional de actuación será a Comunidade Autónoma de Galicia.</p>
<p>Artigo 3º</p>
<p>A composición do comité axustarase ó establecido no Decreto 32/1996, do 25 de xaneiro, polo que se regula a realización de ensaios clínicos na Comunidade Autónoma de Galicia, e os seus membros</p>
<p>nomearanse por orde da Consellería de Sanidade e Servicios Sociais.</p>
<p>Artigo 4º</p>
<p>A dirección xeral competente en materia de atención especializada autorizará as normas de funcionamento aprobadas polo Comité Ético de Investigación Clínica de Galicia que deberán adaptarse ó previsto no Decreto 32/1996, do 25 de xaneiro, no Real decreto 561/1993, do 16 de abril, polo que se establecen os requisitos para a realización de ensaios clínicos con medicamentos, e no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 5º</p>
<p>Tódolos ensaios clínicos que se realicen a partir da entrada en vigor da presente orde na Comunidade Autónoma de Galicia, deberán ser avaliados polo Comité Ético de Investigación Clínica de Galicia, sen prexuízo do que, conforme o artigo 9.2º do Decreto 32/1996, poidan acreditar outros comités éticos de investigación clínica.</p>
<p>Disposición transitoria</p>
<p>Os comités que viñeran exercendo na Comunidade Autónoma de Galicia as funcións encomendadas polo Decreto 32/1996 ós comités éticos de investigación clínica, continuarán realizando o seguimento dos ensaios xa autorizados, sen que poidan avaliar ningún ensaio clínico con posterioridade á entrada en vigor da presente orde. Para tales efectos, os ensaios clínicos en trámite de valoración deberán remitirse á Dirección Xeral de Atención Especializada do Servicio Galego de Saúde co obxecto de que sexan resoltos polo Comité Ético de Investigación Clínica de Galicia.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de xullo 1996.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>5766</p>

