---
date: '1996-02-23'
id: E846
page: 1479
number: 39
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 1 de febreiro de 1996 pola que se convoca o VII certame galego da
  canción Xuventude-96.
range: Orde
url: 'https://www.xunta.gal/dog/Publicados/1996/19960223/AnuncioE846_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>Neste marco competencial, o ámbito cultural e artístico no que respecta á xuventude, é compartido conxuntamente polas Consellerías de Familia, Muller e Xuventude, que a través da Dirección Xeral de Xuventude desenvolve o programa de fomento da actividade xuvenil, e figura entre os seus obxectivos básicos promociona-la actividade cultural e artística entre a nosa xuventude e a Consellería de</p>
<p>Cultura, a través da súa Dirección Xeral de Cultura, que ten entre outras funcións a de colaborar no desenvolvemento do teatro, a danza, artes líricas e da imaxe, así como a promoción das artes plásticas e populares, de acordo co Decreto 2/1994, do 13 de xaneiro, e o Decreto 49/1994, do 4 de febreiro, polos que, respectivamente, se establece a estructura orgánica que cada unha das ditas consellerías.</p>
<p>Polo exposto, a Consellería de Familia, Muller e Xuventude, consciente da importancia que ten facilitar vías polas que poida manifestarse a actividade e inquedanza artística individual e colectiva da xuventude galega, e contando coa colaboración da Consellería de Cultura, dada a natureza das actividades que se van realizar, convoca unha serie de certames, concursos e mostras que abranguen un amplo abano de manifestacións de carácter artístico e artesanal e que constitúen o programa de certames e mostras Xuventude-96.</p>
<p>Por todo isto,</p>
<p>DISPOÑO:</p>
<p>Artigo 1º.</p>
<p>A Consellería de Familia, Muller e Xuventude convoca o VII certame galego da canción Xuventude-96, segundo as bases que se establecen no anexo I desta orde, nos que se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artigo 2º.</p>
<p>O certame obxecto da presente convocatoria desenvolverase a través das delegacións provinciais da Consellería de Familia, Muller e Xuventude coa colaboración das delegacións provinciais da Consellería de Cultura.</p>
<p>Artigo 3º.</p>
<p>As actividades que leven consigo o desenvolvemento deste certame serán custeadas con cargo á aplicación orzamentaria 14.03.355B.640.1 dos orzamentos xerais da Comunidade Autónoma de Galicia para o ano 1996.</p>
<p>Disposicións derradeiras</p>
<p>Primeira.-Facúltase o director xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de febreiro de 1996.</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>ANEXO I</p>
<p>VII Certame galego da canción Xuventude-96</p>
<p>I.-Participantes.</p>
<p>Poderán participar neste certame tódolos mozos galegos ou residentes en Galicia. Establécense as seguintes modalidades:</p>
<p>1.-Solistas: mozos de ata 30 anos de idade.</p>
<p>2.-Grupos: mozos de ata 30 anos de idade (poden neste caso supera-la idade, un de cada catro compoñentes).</p>
<p>Estas idades enténdense cumpridas no ano 1996.</p>
<p>II.-Condicións xerais.</p>
<p>1.-No caso de grupos o número máximo de compoñentes será de oito.</p>
<p>2.-En ningún caso poderán intervir neste certame solistas ou grupos profesionais.</p>
<p>3.-Cada solista ou grupo poderá presentar un máximo de 3 obras, cunha duración máxima de 4 minutos cada unha, que se deberán de gravar por separado en cintas de casete; é obrigatorio polo menos que unha delas sexa en galego.</p>
<p>4.-A temática é libre.</p>
<p>5.-Os solistas ou grupos poderán emprega-los intrumentos musicais que precisen, aportándos por eles mesmos, coa excepción da batería, que a aporta a organización.</p>
<p>6.-As cintas casete presentaranse cada unha nun sobre pechado, no exterior das cales figurará o lema elixido polo grupo ou solista. Presentarase ademais outro sobre pechado, no exterior do cal figurará o lema, e no interior o boletín de inscrición que se indica no anexo III, xunto cunha fotocopia do DNI por ámbolos dous lados ou da folla correspondente do libro de familia do/s participante/s, e unha declaración xurada conforme a persoa ou grupo participante non está desenvolvendo actividades profesionais ou remuneradas no campo da música.</p>
<p>7.-A Dirección Xeral de Xuventude reserva para si o dereito de editar ou difundi-las obras musicais que sexan seleccionadas para a fase final.</p>
<p>III.-Incricións.</p>
<p>Os participantes deberán envia-lo impreso de solicitude que se indica no anexo II xunto cos sobres pechados referidos anteriormente ó Servicio de Xuventude da Delegación da Consellería de Familia, Muller e Xuventude da provincia na que residan habitualmente, que pode ser a:</p>
<p>Ronda de Fingoi, s/n, 27002 Lugo.</p>
<p>Avda. da Habana, 81-baixo, 32004 Ourense.</p>
<p>R/ Durán Loriga, 9-1º, 15003 A Coruña.</p>
<p>R/ Benito Corbal, 47-2º, 36001 Pontevedra.</p>
<p>antes do día 28 de xuño de 1996.</p>
<p>IV.-Fases.</p>
<p>O xurado seleccionará os autores e as obras que considere de máis calidade para actuar na fase final.</p>
<p>A fase final terá lugar no Parque da Concordia de Ponteareas (Pontevedra) o día 24 de xullo de 1996.</p>
<p>Pechará o certame un grupo invitado para a ocasión.</p>
<p>V.-Premios.</p>
<p>Establécense os premios seguintes:</p>
<p>Modalidade solistas.-1º premio: 25.000 pesetas, gravación e edición de disco compacto sinxelo de 20 minutos de duración e mantemento durante os días da gravación.</p>
<p>Modalidade grupos.-1º premio: 60.000 pesetas, gravación e edición de disco compacto sinxelo de 20 minutos de duración e mantemento durante os días de gravación.</p>
<p>Accésits: existirán como máximo 3 por cada unha das modalidades, de:</p>
<p>Solistas: 20.000 pesetas cada un.</p>
<p>Grupos: 50.000 pesetas cada un.</p>
<p>Celebrarase un Festival de Música Xove (en lugar e data por determinar), no que se procederá á presentación dos discos compactos, e actuarán os primeiros clasificados. Para o dito acto establécense as seguintes axudas:</p>
<p>Modalidade solistas: 25.000 pesetas.</p>
<p>Modalidade grupos: 50.000 pesetas.</p>
<p>A organización farase cargo dos gastos do equipo de son e luces, así como da cea convivencial do dito día.</p>
<p>Así mesmo, farase entrega a cada un dos participantes seleccionados para a fase final nas distintas modalidades dun diploma que acredite a súa participación neste Certame Galego da Canción.</p>
<p>VI.-Xurado.</p>
<p>O xurado será nomeado polo director xeral de Xuventude e polo director xeral de Cultura por proposta da Delegación Provincial de Familia, Muller e Xuventude de Pontevedra, e estará composto por persoas cualificadas no campo da canción e da expresión musical, a secretaría recaerá nun funcionario da Delegación Provincial de Familia, Muller e Xuventude de Pontevedra.</p>
<p>O xurado estará facultado para a interpretación destas bases nas eventualidades non previstas, e poderá deixar deserto algún premio se así o considera oportuno.</p>
<p>A súa decisión será inapelable.</p>
<p>1099</p>

