---
date: '1996-06-13'
id: 75A2
page: 5804
number: 116
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 22 de maio de 1996 pola que se anuncian subvencións a empresas
  privadas para a mellora da infraestructura hoteleira.
range: Orde
url: 'https://www.xunta.gal/dog/Publicados/1996/19960613/Anuncio75A2_gl.html'
---
<p>No eido do turismo faise cada día máis patente a necesidade de adapta-las empresas de servicios turísticos ás esixencias de maior calidade que se observa demandan os mercados. Os establecementos de aloxamento, como oferentes de servicios, inciden directamente na configuración e calidade do producto turístico galego, xa que se atopan plenamente inmersos na súa xestión e comercialización.</p>
<p>Un dos factores máis importantes que motivan un axeitado desenvolvemento das empresas hoteleiras é, sen dúbida, a súa calidade de servicios e a prestancia das súas instalacións. Neste sentido cabe dicir que, nos últimos anos o sector hoteleiro galego experimentou un considerable aumento na súa oferta de prazas como consecuencia da posta en funcionamento de novos establecementos; sen embargo é notorio que outros, que veñen desenvolvendo a súa actividade desde xa hai algún tempo, precisan moderniza-las súas instalacións para conseguir unha calidade óptima na oferta destes servicios nesta Comunidade Autónoma. Por todo isto, no pasado exercicio económico, a Secretaría Xeral para o Turismo, dentro das súas liñas de obxectivos, articulou unha serie de medidas de fomento destinadas á mellora dos sinalados establecementos hoteleiros e, como queira que tal medida acadou basicamente os obxectivos inicialmente previstos pero existindo aínda necesidades de mellora dos establecementos no sector </p>
<p>hoteleiro, faise preciso articular no presente exercicio unhas novas medidas de fomento, na liña das do pasado exercicio orzamentario.</p>
<p>En consecuencia e con cargo ós creditos orzamentarios da Secretaría Xeral para o Turismo que foron aprobados para esta finalidade polo Parlamento de Galicia e, seguindo os criterios básicos sobre o réxime de incentivos ó investimento productivo de Galicia sinalados no Decreto 309/1995, do 23 de novembro, sobre incentivos para o desenvolvemento económico e fomento da actividade empresarial da Comunidade Autónoma de Galicia, convócanse unha serie de axudas destinadas á mellora da infraestructura hoteleira e polo tanto,</p>
<p>DISPOÑO:</p>
<p>Artigo 1º.-Destinanatarios.</p>
<p>A Secretaría Xeral para o Turismo poderá conceder subvencións con cargo á aplicación</p>
<p>04.05.651-A.772.0 dos seus créditos orzamentarios para 1996, ás persoas físicas e xurídicas titulares de establecementos hoteleiros, en calquera das formas de posesión que determina o Código civil, sempre e cando desenvolvan a súa actividade na Comunidade Autónoma de Galicia.</p>
<p>As ditas concesións estarán limitadas polos créditos dispoñibles para este fin.</p>
<p>Artigo 2º.-Obxecto.</p>
<p>Poderán ser obxecto de subvención, de conformidade co que se establece nesta orde, as accións encamiñadas á modernización das instalacións existentes nos establecementos hoteleiros que estean clasificados dentro dos grupos de hoteis ou de hostais. Abarca esta modernización tanto a remodelación como a substitución de equipamentos obsoletos.</p>
<p>Artigo 3º.-Condicións particulares.</p>
<p>1. Os proxectos obxecto de solicitude de subvención terán que cumpri-los requisitos esixidos pola normativa turística vixente.</p>
<p>2. Os establecementos que se subvencionen terán que estar inscritos no Rexistro de Empresas e Actividades Turísticas desde a creación deste e, así mesmo, deberán acreditar que posúen autorización da Administración turística para exerce-la súa actividade con anterioridade ó 31 de decembro de 1984. Esta data, poderase substituír, logo de autorización do secretario xeral para o Turismo, visto o preceptivo informe da correspondente inspección de Turismo, pola do 31 de decembro de 1986 naqueles casos nos que o establecemento que se pretenda modernizar teña unhas carencias notorias nas súas instalacións.</p>
<p>3. Os proxectos que se subvencionen terán que comezarse durante o ano 1996 e estar rematados con tempo dabondo para xustifica-lo investimento subvencionado dentro dos prazos establecidos nesta orde.</p>
<p>4. Se é o caso, os proxectos que se subvencionen terán que cumpri-lo disposto no Decreto 286/1992, do 8 de outubro (DOG do 21-10-1992), sobre accesibilidade e eliminación de barreiras.</p>
<p>5. Os proxectos que se presenten na procura de subvención serán globais, é dicir, estarán contidos nunha única solicitude.</p>
<p>6. Non serán subvencionables os establecementos que desenvolvan a súa actividade por tempada.</p>
<p>7. O investimento mínimo subvencionable non poderá ser inferior a cinco millóns de pesetas para os hoteis e a dous millóns de pesetas para os hostais.</p>
<p>Artigo 4º.-Contía das subvencións.</p>
<p>Os proxectos que se establecen nesta orde como accións subvencionables poderán acadar unha axuda económica máxima de ata o 30% sobre o investimemto subvencionable e non forma parte del nin</p>
<p>a adquisición de terreos nin os honorarios de técnicos así como tampouco ningún tipo de taxa ou imposto.</p>
<p>En todo caso a contía máxima da subvención para os hostais será de dous millóns de pesetas máis cincocentas mil pesetas por estrela, e para os hoteis de tres millóns de pesetas máis un millón por estrela.</p>
<p>Artigo 5º.-Solicitudes e documentacións.</p>
<p>1. As solicitudes, dirixidas ó secretario xeral para o Turismo, e maila documentación que a seguir se especifica presentarase, por duplicado exemplar, no Servicio Provincial de Turismo correspondente á localización do investimento, en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, no prazo dun mes, contado desde o día seguinte ó da publicación desta orde no Diario Oficial de Galicia.</p>
<p>a) Solicitude segundo o modelo do anexo I.</p>
<p>b) Declaración segundo o modelo do anexo II.</p>
<p>c) Fotocopia compulsada do DNI e do NIF do solicitante ou do CIF segundo corresponda, mailo documento acreditativo de pagamento do IAE do ano 1995.</p>
<p>d) Certificación bancaria da conta onde se aboará a subvención, se é o caso.</p>
<p>1º. Proxecto, asinado por técnico facultado, cando o investimento se refira á realización de obras. Así mesmo será preceptivo achegar proxecto, coas condicións sinaladas neste parágrafo, cando o investimento proxectado se refira a instalacións do establecemento que se atopen vinculadas coa súa seguridade ou a dos seus usuarios.</p>
<p>2º. Memoria explicativa, asinada por técnico facultado, cando o investimento se refira á adquisición de equipamento ou a execución dun proxecto de decoración.</p>
<p>En todo caso deberase de achegar, tanto sexa coa memoria como co proxecto, orzamento pormenorizado, por conceptos do investimento proxectado así como planos a escala 1:50, se o investimento afectase á distribución ou uso das instalacións existentes.</p>
<p>f) Licencia urbanística, se fose o caso, que posibilite a execución do investimento para o que se solicita subvención. No caso de carecer dela no momento de face-la solicitude de subvención, será dabondo a presentación dun informe urbanístico emitido polo concello no que se indique que o proxecto para o que se solicita subvención e conforme coa legalidade urbanística vixente no municipio ou se é o caso, que o investimento non precisa a sinalada licencia urbanística.</p>
<p>2. Os interesados, a requirimento do correspondente Servicio Provincial de Turismo, emendarán os defectos dos expedientes de solicitude de sub</p>
<p>vención que o precisen, segundo o sinalado no artigo 71.1º da Lei 30/1992, do 26 de novembro, de réxime xurídico das administracións públicas e do procedemento administrativo común, procedéndose ó arquivo, sen máis trámite, daqueles que non se presentasen en tempo e forma.</p>
<p>3. As compulsas da documentación que se require nesta orde faranse nos correspondentes servicios provinciais de Turismo.</p>
<p>Artigo 6º.-Selección das solicitudes de resolucións.</p>
<p>Os xefes dos servicios provinciais de Turismo expedirán un certificado por cada solicitude no que se fará consta-lo número de estrelas do establecemento obxecto do expediente así como o grupo no que se encadra e se desenvolve ou non a súa actividade por tempada. Na dita certificación tamén se fará constar se a solicitude cumpre ou non os requisitos determinados na convocatoria e se o proxecto para o que se solicita subvención se axusta ós requisitos esixidos na normativa turística vixente. Esta certificación unirase ó expediente.</p>
<p>As solicitudes, logo de emitido o certificado anterior, serán estudiadas en cada provincia por unha comisión provincial de valoración constituída, cada unha delas, polo titular da Subdirección Xeral de Xestión do Turismo, que a presidirá, actuando como vocais o xefe do servicio provincial de Turismo correspondente, os xefes dos servicios de contratación e supervisión, de ordenación e inspección e de fomento e promoción da Secretaría Xeral para o Turismo así como un representante da delegación provincial da Consellería da Presidencia e Administración Pública respectiva. Exercerá as funcións de secretario da comisión o xefe do servicio provincial de Turismo correspondente.</p>
<p>1. Para a valoración das solicitudes teranse en conta os seguintes criterios:</p>
<p>-O aumento de categoría, segundo a normativa turística, que a realización do proxecto supón para o establecemento.</p>
<p>-A oferta de servicios existente no establecemento maila proxectada.</p>
<p>-O mantemento e xeración de postos de traballo.</p>
<p>-O estado actual das instalacións obxecto de modernización.</p>
<p>-A localización do establecemento atendendo á demanda turística na súa zona de influencia.</p>
<p>2. Cada comisión provincial de valoración, á vista dos expedientes e dos certificados expedidos polos servicios provinciais, analizará e cualificará os proxectos, e redactará a correspondente acta, que se remitirá á comisión de selección de proxectos.</p>
<p>3. A comisión de selección de proxectos constituída polo titular da Subdirección Xeral de Xestión do Turismo, que a presidirá, actuando como vocais os xefes dos servicios de contratación e supervisión</p>
<p>e de fomento e promoción da Secretaría Xeral para o Turismo, á vista da análise feita e da cualificación dada ás solicitudes polas respectivas comisións provinciais de valoración e tendo en conta as disposicións orzamentarias, elevaralle ó respectivo delegados provincial da Consellería da Presidencia e Administración Pública proposta de concesión ou denegación de subvención. Exercerá as funcións de secretario da comisión o xefe do servicio de fomento e promoción da Secretaría Xeral para o Turismo.</p>
<p>4. O correspondente delegado provincial da Consellería da Presidencia Administración Pública, no exercicio das competencias que lle atribúe o Decreto 88/1990, do 15 de febreiro, sobre desconcentración de competencias para a concesión de axudas e subvencións nos delegados provinciais ou territoriais da Xunta de Galicia, vista a proposta elevada pola comisión de selección de proxectos, dictarán, logo de fiscalización, as correspondentes resolucións de concesión de subvencións. Así mesmo, o antedito órgano, tamén dictará as resolucións de denegación.</p>
<p>5. De conformidade co establecido no Decreto 264/1994, do 29 de xullo, entenderanse desestimadas as solicitudes sobre as que non recaese resolución expresa no prazo de seis meses contados desde a data do rexistro de entrada da solicitude.</p>
<p>Artigo 7º.-Aceptación e renuncia das subvencións.</p>
<p>1. Unha vez recibidas as notificacións de concesión de subvención polos beneficiarios, estes, no prazo de quince días, comunicarán ó Servicio Provincial de Turismo correspondente a aceptación ou renuncia a elas. Se, transcorridos os quince días, non se fisexe manifestación en ningún sentido, tal feito entenderase como renuncia á subvención e procederase, sen máis trámite, ó arquivo do expediente.</p>
<p>2. Se por calquera motivo, e durante o exercicio económico, houbese máis crédito orzamentario para a concesión de subvencións obxecto desta orde, o correspondente delegado provincial da Consellería da Presidencia e Administración Pública, vista a proposta que formule a comisión de selección de proxectos poderá conceder subvencións ós expedientes que non a recibisen e teñan cualificación dabondo, segundo os acordos das correspondentes comisións provinciais de valoración.</p>
<p>Artigo 8º.-Xustificación e pagamento das subvencións.</p>
<p>1. Os beneficiarios de subvencións, unha vez executados os investimentos deberán xustificalos o antes posible, nunca con posterioridade ó 30 de novembro de 1996, data límite para a presentación da xustificación.</p>
<p>2. O proxecto xustificado deberá coincidir co aceptado na resolución de concesión da subvención, se o investimento xustificado fose menor e sempre mantendo os fins para os que se concedeu a subvención, esta reducirase proporcionalmente ó investimento non xustificado.</p>
<p>3. Para percibi-la subvención os beneficiarios achegarán ó Servicio Provincial de Turismo correspondente, por triplicado exemplar, a seguinte documentación:</p>
<p>3.1. Solicitude de cobramento, dirixida ó secretario xeral para o Turismo, segundo o modelo do anexo III.</p>
<p>3.2. Certificación por conceptos e de fin de obra visadas polo correspondente colexio oficial e asinadas polo técnico director no caso de que o investimento subvencionable se referise á realización de obras e/ou instalacións.</p>
<p>Cando o investimento subvencionable fose relativo á adquisición de equipamento ou á execución dun proxecto de decoración, deberase remitir ou ben a documentación que se sinala no parágrafo anterior ou, no seu defecto, facturas orixinais, ou copia compulsada delas, relativas ó investimento executado; nas facturas deberá ser especificado, en cada unha delas, polo beneficiario a que concepto do investimento que serviu de base á concesión da subvención corresponde.</p>
<p>3.3. Licencia urbanística que posibilitase a execución do investimento subvencionado, no caso de que se precisase e non se achegase coa solicitude de subvención.</p>
<p>3.4. Certificados de estar ó día nas obrigas tributarias coas facendas do Estado e a da Comunidade Autónoma e de estar ó día nas obrigas coa Seguridade Social e ó día no pagamento do imposto de actividades económicas correspondente ó ano 1996 aínda que, de non estar ó cobramento o do sinalado ano, circunstancia que se xustificará mediante certificación municicipal, admitirase como válido o correspondente ó de 1995, que non se deberá de aportar ó terse xa presentado coa solicitude.</p>
<p>4. Para o non previsto anteriormente aplicarase o disposto nesta materia na Lei da presupostos xerais da Comunidade Autónoma para 1996 e artigos 78 e 79 da Lei 11/1992, do 7 de outubro, de réxime financeiro e presupostario de Galicia.</p>
<p>Disposición derradeira</p>
<p>Facúltase o secretario xeral para o Turismo para dictar, no ámbito das súas competencias, as resolucións oportunas para o desenvolvemento desta orde.</p>
<p>Santiago de Compostela, 22 de maio de 1996.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>96-4262</p>

