---
date: '1996-03-14'
id: '4376'
page: 2
number: 53
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 19 de febreiro 1996 pola que se dan instruccións para a conmemoración
  do Día das Letras Galegas nos centros de ensino non universitario de Galicia.
range: Orde
url: 'https://www.xunta.gal/dog/Publicados/1996/19960314/Anuncio4376_gl.html'
---
<p>A institucionalización pola Real Academia Galega, a partir de 1963, do Día das Letras Galegas o 17 de maio, foi sen dúbida un acontecemento que ano tras ano colleu pulo e resonancia na nosa sociedade, de tal xeito que en toda a Comunidade Autónoma galega se proxecta a figura homenaxeada e serve, ó mesmo tempo, para reflexionar sobre Galicia, sobre a súa lingua e sobre a súa cultura.</p>
<p>A Real Academia Galega tomou como punto de partida para a celebración desta efeméride a publicación no ano 1863 de Cantares Gallegos, de Rosalía de Castro.</p>
<p>O Decreto 15/1996, do 12 de xaneiro, declara o ano 1996 como Ano de Xesús Ferro Couselo, unha das personalidades que máis contribuíu ó coñecemento do noso pasado. Creador e impulsor de innumerables iniciativas culturais que abranguen diversos campos, desde os arquivos ata os museos, a arqueoloxía e o mundo editorial, foi un destacado profesor que impartiu o seu maxisterio acompañado da investigación. É un dos máis importantes investigadores sistemáticos da nosa cultura contribuíndo cos seus traballos a dar a coñecer mellor a nosa terra non só en Galicia senón tamén fóra dela.</p>
<p>Os galegos de todo o mundo debémoslle recoñecemento a esta personalidade da nosa cultura, polo que debemos contribuír non só a dar a coñecer na nosa terra a figura deste galego insigne, e a súa obra, senón tamén a anima-los galegos a segui-lo seu exemplo de traballador incansable a prol do seu país.</p>
<p>Por iso, esta consellería,</p>
<p>DISPÓN:</p>
<p>Primeiro.-Durante o mes de maio destacarase en tódolos centros docentes da Comunidade Autónoma galega a importancia que ten para Galicia o Día das Letras Galegas.</p>
<p>Segundo.-O profesorado, de acordo coa liña que estableza o consello escolar de cada centro, programará as actividades escolares que considere oportunas para un mellor coñecemento desta data.</p>
<p>Terceiro.-En calquera caso, cando menos, dedicarase en cada un dos grupos de cada curso unha hora ó desenvolvemento dunha lección ou conferencia-coloquio, adaptada á idade do alumnado, na que se poña de manifesto a importancia que ten para Galicia a nosa lingua, facendo referencia ó persoeiro homenaxeado este ano: Xesús Ferro Couselo.</p>
<p>Santiago de Compostela, 19 de febreiro de 1996.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>1666</p>

