---
date: '1996-03-07'
id: 3F12
page: 1
number: 48
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 29 de febreiro de 1996 pola que se regulan as condicións de
  autorización ás industrias transformadoras da especie Acanthocardia
  tuberculatum.
range: Orde
url: 'https://www.xunta.gal/dog/Publicados/1996/19960307/Anuncio3F12_gl.html'
---
<p>A Directiva 91/492/CEE do 15 de xullo de 1991, establece as normas sanitarias aplicables á producción e posta no mercado dos moluscos bivalvos vivos. O Real decreto 308/1993, do 26 de febreiro, e o Real decreto 345/1993, do 5 de marzo, transpoñen esta directiva ó noso ordenamento xurídico, establecendo por un lado as normas de calidade das augas e da producción de moluscos e aprobando por outro a regulamentación técnico-sanitaria aplicable á comercialización de moluscos bivalvos vivos.</p>
<p>Coa publicación da decisión comunitaria 96/77/CEE, do 18 de xaneiro de 1996, establecense as condicións de recollida e transformación dalgúns moluscos bivalvos procedentes de zonas onde os niveis de toxinas paralizantes superan o límite fixado pola Directiva 91/492/CEE.</p>
<p>Considerando que moitas das empresas radicadas na Comunidade Autónoma galega poden estar interesadas na transformación e comercialización da especie Acanthocardia tuberculatum dentro das condicións establecidas na dita decisión, faise necesario regula-las autorizacións ás industrias.</p>
<p>Na súa virtude, en uso das facultades que me confiren os artigos 30 e 34.6º da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>A presente orde ten por obxecto regulamenta-la concesión de autorizacións ós establecementos interesados en somete-la especie Acanthocardia tuberculatum o tratamento térmico definido no anexo I da presente orde.</p>
<p>Artigo 2º</p>
<p>1. As solicitudes presentaranse, segundo o modelo que figura no anexo II desta orde, na delegación provincial da Consellería de Sanidade e Servicios Sociais correspondente ó lugar en que estea situada a empresa ou industria que solicite a autorización, sen prexuízo do establecido no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. Se a solicitude non reúne os requisitos esixidos, a delegación provincial requirirá ó interesado para que no prazo de dez días repare as deficiencias, procederá ó arquivo do expediente. Se no dito prazo o requirimento non fose atendido.</p>
<p>Artigo 3º</p>
<p>1. Dentro dos dez días seguintes ó da recepción da solicitude ou, se é o caso, á data en que se repararon os defectos, a delegación provincial correspondente emitirá informe e elevaralle á Dirección Xeral de Saúde Pública unha proposta motivada para a autorización, ou non, da empresa ou industria.</p>
<p>2. A Dirección Xeral de Saúde Pública resolverá expresamente sobre a autorización, no prazo que</p>
<p>establece o Decreto 271/1994, do 29 de xullo, contados desde o día da presentación da solicitude, e comunicaralle a dita resolución ó interesado con indicación dos recursos que procedan.</p>
<p>Entenderanse desestimadas aquelas solicitudes nas que non se dicte resolución en prazo.</p>
<p>Artigo 4º</p>
<p>1. As autorizacións seranlles concedidas individualmente ás industrias que o soliciten e cumpran os requisitos do Real decreto 1437/1992, do 27 de novembro, polo que se establecen normas sanitarias aplicables á producción e comercialización de productos pesqueiros e da acuicultura, e dispoñan dun sistema de autocontrol aplicado especificamente ó tratamento térmico definido no anexo I da presente orde.</p>
<p>2. Na Dirección Xeral de Saúde Pública levarase un rexistro de tódalas autorizacións concedidas ás industrias.</p>
<p>Artigo 5º</p>
<p>A especie Acanthocardia tuberculatum deberá ser transportada ós establecementos autorizados en contedores ou vehículos selados pola autoridade competente e acompañados por un documento emitido pola autoridade de orixe.</p>
<p>Artigo 6º</p>
<p>1. A empresa ou industria autorizadas deberán comprobar en cada lote de producto terminado que o contido de toxina PSP non se atopa nun nivel detectable polo bioensaio do rato despois do tratamento térmico.</p>
<p>2. O titular da empresa ou industria deberá mante-los resultados das ditas análises á disposición dos servicios oficiais de inspección correspondentes durante un período de dous anos.</p>
<p>3. Non poderá ser comercializado ningún lote ou fracción deste sen haber obter previamente os resultados de toxina PSP.</p>
<p>Artigo 7º</p>
<p>O incumprimento do disposto nesta orde sancionarase de acordo co previsto na Lei 14/1986, do 25 de abril, xeral de sanidade, e demais disposicións que sexan de aplicación.</p>
<p>Disposicións derradeiras</p>
<p>Primeira.-Facúltase ó director xeral de Saúde Pública para dictar cantas disposicións sexan necesarias para desenvolvemento e execución do previsto na presente orde.</p>
<p>Segunda.-Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 29 de febreiro de 1996.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>ANEXO</p>
<p>Tratamiento térmico aplicable ós moluscos bivalvos Acanthocardia tuberculattum co fin de reduci-la toxina PSP a un nivel inferior a 80 microgramos para 100 g.</p>
<p>Os moluscos deberán someterse secuencialmente ás seguintes operacións:</p>
<p>1. Un lavado preliminar en auga doce durante un tempo mínimo de 2 minutos a unha temperatura de 20ºC, máis ou menos 2ºC.</p>
<p>2. Unha precocción en auga doce durante un tempo mínimo de 3 minutos a unha temperatura de 95ºC, máis ou menos 5ºC.</p>
<p>3. A separación da carne da cuncha.</p>
<p>4. Un segundo lavado en corrente de auga doce durante un tempo mínimo de 30 segundos a unha temperatura de 20ºC, máis ou menos 2ºC.</p>
<p>5. Unha cocción en auga doce durante un tempo mínimo de 9 minutos a unha temperatura de 98ºC, máis ou menos 3ºC.</p>
<p>6. Un arrefriamento en corrente de auga fría durante uns 90 segundos.</p>
<p>7. A separación das partes comestibles (pé) das partes non comestibles (branquias, vísceras e manto) con método mecánico e auga a presión.</p>
<p>8. Un envasado en recipientes pechados hermeticamente cun líquido de cobertura non acidificado.</p>
<p>9. Unha esterilización en autoclave a unha temperatura mínima de 116ºC durante un tempo calculado en función das dimensións dos recipientes utilizados pero que non poderá ser inferior a 51 minutos.</p>
<p>1172</p>

