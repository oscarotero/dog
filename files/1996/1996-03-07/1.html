---
date: '1996-03-07'
id: 3EF6
page: 1
number: 48
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Orde do 26 de febreiro de 1996 pola que se regula a aplicación na Comunidade
  Autónoma do Real decreto 2190/1995, do 28 de decembro, sobre medidas de
  financiamento de actuacións protexibles en materia de vivenda e solo, e axudas
  complementarias.
range: Orde
url: 'https://www.xunta.gal/dog/Publicados/1996/19960307/Anuncio3EF6_gl.html'
---
<p>Aprobado polo Consello de Ministros o Real decreto 2190/1995, do 28 de decembro, (BOE 30-decembro-1995), sobre medidas de financiamento de actuacións protexibles en materia de vivenda e solo para o período 1996-1999, en aplicación do seu artigo 60, a Comunidade Autónoma, no exercicio das súas competencias e co fin de abordar conxuntamente co Goberno central a problemática de vivenda en Galicia, asinou, o día 29 de xaneiro de 1996, un convenio marco co Ministerio de Obras Públicas, Transportes e Medio Ambiente sobre actuacións en materia de vivenda e solo durante o devandito período.</p>
<p>A Comunidade Autónoma de Galicia, nunha liña de continuidade dos principais obxectivos iniciados durante o rematado Plan Cuadrienal de Vivenda, que se prorrogou con algunhas variacións puntuais, mantén os compromisos naquel adquiridos, comprometéndose de novo, con cargo ós seus orzamentos, ó outorgamento de axudas económicas dirixidas fundamentalmente a adquirentes acollidos ó sistema específico de primeiro acceso á vivenda, nas súas distintas modalidades, a adquirentes de vivendas en réxime xeral con ingresos familiares ponderados igual ou inferiores a 2,5 veces o salario mínimo interprofesional, así como, de conformidade coa normativa desenvolvida para o efecto, a autoconstructores de vivendas no medio rural.</p>
<p>A presente orde regula a concesión das axudas establecidas no Real decreto 2190/1995 así como as que se outorgan con cargo á Comunidade Autónoma de acordo co convenio asinado e, co obxectivo de non excede-las axudas dispoñibles en vivendas a prezo taxado, establece un rexistro das promocións que queiran acollerse a esta modalidade.</p>
<p>Por outra banda, facendo uso das facultades que lle outorga o punto terceiro da disposición adicional primeira do devandito real decreto, tendo en conta a evolución dos factores que serviron de base á definición de áreas xeográficas homoxéneas no territorio da Comunidade Autónoma, é necesaria a modificación da inserción daqueles municipios nos que variaron claramente as condicións obxectivas que as determinaron.</p>
<p>Polo que dispoño:</p>
<p>Artigo 1º.-Ámbito.</p>
<p>1.-Ó Instituto Galego da Vivenda e Solo, de acordo co disposto no Decreto 2190/1995 estanlle atribuídas as competencias da Comunidade Autónoma para a concesión das axudas económicas seguintes:</p>
<p>a) En materia de solo:</p>
<p>-Urbanización de solo.</p>
<p>-Adquisición onerosa da titularidade da propiedade ou do dereito de superficie de terreos para a súa inmediata urbanización.</p>
<p>-Adquisición onerosa de solo para formación de patrimonios públicos.</p>
<p>b) En materia de vivenda:</p>
<p>- Promoción, adquisición e cesión en arrendamento de vivendas de protección oficial de nova construcción.</p>
<p>- Adquisición a prezo taxado doutras vivendas.</p>
<p>- Rehabilitación de áreas. Rehabilitación de edificios. Adecuación de habitabilade de vivenda. Rehabilitación integral de edificios dunha soa vivenda. Adecuación do equipamento comunitario primario.</p>
<p>2.-As competencias antes indicadas serán exercidas polas delegacións provinciais do instituto.</p>
<p>Artigo 2º.-Actuacións non recollidas.</p>
<p>Non se recollen nesta disposición e serán obxecto de regulación independente o financiamento cualificado nos supostos de autoconstrucción no medio rural, así como as axudas específicas para vivendas incluídas en conxuntos históricos.</p>
<p>Artigo 3º.-Requisitos das axudas.</p>
<p>1.-Para acceder ás axudas será preciso cumpri-las condicións esixidas no citado Real decreto 2190/1995, presentando nas delegacións provinciais do IGVS a correspondente solicitude nos modelos establecidos para o efecto que figuran no anexo I da presente disposición, xunto coa documentación pertinente na que se acrediten os extremos fixados na norma antedita e que figura así mesmo no devandito anexo I.</p>
<p>2.-Con carácter específico, o non ser titular do dominio ou dun dereito real de uso ou desfrute sobre unha vivenda libre na mesma localidade na que se sitúa a vivenda obxecto da actuación protexible, acreditarase mediante certificación expedida polo concello no que estea situada con referencia ó padrón de imposto sobre bens inmobles.</p>
<p>3.-Así mesmo a composición da unidade familiar acreditarase mediante a presentación da copia da declaración da renda do exercicio que corresponda.</p>
<p>Artigo 4º.-Axudas complementarias da Comunidade Autónoma.</p>
<p>1.-Con independencia do financiamento establecido no Real decreto 2190/1995, o Instituto Galego da Vivenda e Solo concederá con cargo ós seus orzamentos as subvencións seguintes:</p>
<p>a) O 5% de subvención do prezo da vivenda que figure na escritura de compra, adxudicación ou escritura da declaración de obra nova ós adquirentes e promotores para uso propio, con ingresos familiares ponderados inferiores a 2,5 veces o salario mínimo interprofesional, acollidos ó réxime xeral.</p>
<p>b) O 5% de subvención do prezo sinalado no apartado anterior a adquirentes e promotores para uso propio acollidos ó sistema específico de financiamento para o primeiro acceso en propiedade dunha vivenda, dentro do réxime xeral e vivenda a prezo taxado.</p>
<p>2.-Este tipo de subvencións non serán compatibles con outras axudas específicas establecidas en materia de vivenda con cargo ós orzamentos da Comunidade</p>
<p>Autónoma, salvo que nas normas concretas que as regulen se estableza o contrario.</p>
<p>3.-Para a concesión das subvencións reguladas no presente artigo deberá efectuarse solicitude independente, que dará lugar á constatación do cumprimento dos requisitos para poder obte-la subvención, nos modelos establecidos para o efecto que figuran no anexo II da presente disposición. Estas solicitudes deberán presentarse xunto coas solicitudes, de entre as recollidas no artigo 3º da presente orde, das que son complementarias.</p>
<p>Para a autorización do gasto e recoñecemento da obriga de pagamento destas subvencións requirirase a presentación da correspondente escritura pública de compravenda, adxudicación ou declaración de obra nova, segundo corresponda.</p>
<p>Artigo 5º.-Cualificacións, visados e certificacións.</p>
<p>As cualificacións, visados de contratos e certificacións esixibles para acceder ó financiamento cualificado previsto no Real decreto 2190/1995 en materia de vivenda e solo, seguirán rexéndose pola lexislación vixente e polos condicionamentos previstos na citada disposición.</p>
<p>Artigo 6º.-Limitacións á concesión de axudas.</p>
<p>O recoñecemento do dereito a acceder ó financiamento cualificado e demais subvencións previstas nesta orde estará supeditado en todo caso ás seguintes limitacións:</p>
<p>1.-Poderán recoñecerse axudas económicas directas ós adquirentes ou adxudicatarios de vivendas de nova construcción promovidas ó amparo do R.d. 2190/1995 e da presente orde, ás que se lle concederan préstamos cualificados, se as solicitasen ata o 31 de decembro do ano 2.003 e no caso das VPO ou a prezo taxado en solo acollido a actuacións protexidas, ata o 31 de decembro do 2.009.</p>
<p>2.-Ás dispoñibilidades orzamentarias e ó número de actuacións protexibles que lle corresponden á Comunidade Autónoma de acordo coas estipulacións do convenio asinado co Ministerio de Obras Públicas, Transportes e Medio Ambiente.</p>
<p>Artigo 7º.-Rexistro de promocións de vivendas a prezo taxado.</p>
<p>Para os efectos do previsto no artigo 23.1º b) do Real decreto 2190/1995 establécese o rexistro de promocións de vivendas a prezo taxado.</p>
<p>Para acceder ó rexistro os promotores interesados deberán presentar nas delegacións provinciais do Instituto Galego da Vivenda e Solo a correspondente solicitude no modelo de formulario e xunto coa documentación que figura no anexo III da presente disposición.</p>
<p>Artigo 8º.-Inserción dos municipios da Comunidade Autónoma nas áreas xeográficas.</p>
<p>1.-Modifícase a inserción dos municipios da Comunidade Autónoma nas distintas áreas xeográficas, que pasa a se-la seguinte:</p>
<p>-Municipios integrados na área xeográfica 1ª:</p>
<p>A Coruña, Ferrol, Santiago de Compostela, Narón, Carballo, Oleiros, Ribeira, Arteixo, Culleredo, Cambre, Fene, Neda, Mugardos, Ares, Teo e Ames.</p>
<p>Lugo, Monforte e Viveiro.</p>
<p>Ourense e O Barco de Valdeorras.</p>
<p>Pontevedra, Vigo, Vilagarcía de Arousa, Redondela, Nigrán, O Porriño, Mos, Baiona, Marín, Poio, Cangas, A Estrada e Lalín.</p>
<p>-Municipios integrados na área xeográfica 2ª:</p>
<p>Boiro, Noia, Betanzos, As Pontes de García Rodríguez, Ordes, Pontedeume, Cedeira, Cee, Melide, Padrón e Sada.</p>
<p>Ribadeo, Cervo, Sarria, Vilalba, Foz, Burela e Chantada.</p>
<p>Verín, O Carballiño, Allariz, Ribadavia, A Rúa e Xinzo de Limia.</p>
<p>Ponteareas, Moaña, Tui, Sanxenxo, O Grove e Cambados.</p>
<p>-Municipios integrados na área xeográfica 3ª:</p>
<p>Ortigueira, Rianxo, P. do Caramiñal, Muros, Porto do Son, Santa Comba, Camariñas, Arzúa, Malpica, Negreira, Carral, Boqueixón e Oroso.</p>
<p>Barbadás, San Cibrao das Viñas, Pereiro de Aguiar, Coles e Toén.</p>
<p>Vilanova de Arousa, A Guarda, Gondomar, Bueu, Caldas de Reis, Tomiño, Ponte-Caldelas e Salvaterra de Miño.</p>
<p>-Municipios integrados na área xeográfica 4ª:</p>
<p>Os restantes concellos da Comunidade Autónoma.</p>
<p>2.-As ditas áreas xeográficas serán de aplicación:</p>
<p>-Para os efectos do Real decreto 2190/1995.</p>
<p>-Para os efectos da presente orde.</p>
<p>Disposición adicional</p>
<p>O valor do coeficiente ponderador de ingresos V ó que se refire o artigo 10 e a disposición adicional segunda do Real decreto 2190/1995, do 28 de diciembre será: 1.</p>
<p>Disposición transitoria</p>
<p>As solicitudes presentadas ó abeiro dos reais decretos 1932/1991 e 726/1993 e Orde do 20 de marzo do 1992 da COTOP ata o 31 de decembro de 1995 e que non foron resoltas, serán resoltas ó abeiro do disposto na presente orde, se as características se adecuan á vixente normativa.</p>
<p>Disposicións derrogatorias</p>
<p>Primeira.-Á entrada en vigor desta orde queda derrogada a Orde do 20 de marzo de 1992 que regula a aplicación na CC.AA dos reais decretos 1668/1991 e 1932/1991 sobre financiamento de actuacións protexibles en materia de vivenda e solo e axudas complementarias.</p>
<p>Non obstante, de acordo co previsto na disposición derrogatoria única do Real decreto 2190/1995, poderán recoñecerse axudas económicas directas ós adquirentes ou adxudicatarios de vivendas de nova construcción promovidas ó abeiro do Real decreto 1932/1991 ás que se lle concederon préstamos cualificados, se se solicitan ata o 31 de decembro de 1999. Nestes casos poderán así mesmo concederse as axudas complementarias da Comunidade Autónoma reguladas na Orde do 20 de marzo de 1992.</p>
<p>Segunda.-Quedan derrogadas as disposicións de igual ou inferior categoría que contradigan o disposto na presente norma.</p>
<p>Disposicións derradeiras</p>
<p>Primeira.-Facúltase o director xeral do IGVS para dictar cantas disposicións sexan necesarias en desenvolvemento da presente orde.</p>
<p>Segunda.-A presente orde surtirá efectos desde o 1 de xaneiro de 1996.</p>
<p>Santiago de Compostela, 26 de febreiro de 1996.</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>
<p>1419</p>

