---
date: '1996-02-06'
id: D3A6
page: 946
number: 26
agency: 'CONSELLERÍA DE FAMILIA, MULLER E XUVENTUDE'
section: I. DISPOSICIÓNS XERAIS
title: >-
  Decreto 33/1996, do 12 de xaneiro, polo que se modifica o Decreto 2/1994, do
  13 de xaneiro, polo que se establece a estructura orgánica da Consellería de
  Familia, Muller e Xuventude.
range: Decreto
url: 'https://www.xunta.gal/dog/Publicados/1996/19960206/AnuncioD3A6_gl.html'
---
<p>Tralo Decreto 287/1993, do 10 de decembro, polo que se estableceu a estructura orgánica da Xunta de Galicia, procedeuse a fixa-la das distintas consellerías, estructurando no artigo 11 do Decreto 291/1993, do 11 de decembro, a Consellería de Familia, Muller e Xuventude. Posteriormente esta norma desenvólvese polo Decreto 2/1994, do 13 de xaneiro, que establece a estructura orgánica desta mesma consellería, dispoñendo nel que esta é o órgano da Administración autonómica ó que lle compete levar a cabo, entre outras, a súa política en materia de formación ocupacional e promoción de emprego.</p>
<p>Doutra banda o R.D. 735/1995, do 5 de maio, regula as axencias de colocación sen fins lucrativos.</p>
<p>A realización das distintas políticas activas de emprego e particularmente a xestión da formación ocupacional precisa da posta en marcha dun instrumento capaz de interrelaciona-la oferta e a demanda de emprego, dándolle transparencia ó mercado de traballo e contribuíndo á competitividade de empresas e traballadores.</p>
<p>As necesidades de xestión que formula unha axencia de colocación pública e de ámbito autonómico que se estructura nunha subdirección xeral, e os requisitos formais e de funcionamento que establece o R.D. 735/1995, do 5 de maio, esixen a creación dunha infraestructura necesaria para a coordinación das actividades de formación ocupacional e outras políticas activas de emprego.</p>
<p>Dado o exposto, maniféstase a necesidade de crear un órgano que se encargue da xestión do proceso de intermediación laboral, procurando a inserción dos demandantes e dentro deles dos alumnos de formación ocupacional, e facilita-la busca de candidatos axeitados polas empresas.</p>
<p>Na súa función de intermediación laboral garantirá a transparencia do mercado a nivel autonómico, fronte á súa posible atomización polo nacemento de múltiples axencias de colocación privadas, e coordinará a tódolos axentes que desexen actuar na intermediación laboral, garantindo o mantemento dos criterios de gratuidade e universalidade.</p>
<p>Por conseguinte, é preciso reforma-lo Decreto 2/1994, do 13 de xaneiro, polo que se establece a estructura orgánica da Consellería de Familia, Muller e Xuventude.</p>
<p>Na súa virtude, por proposta da conselleira de Familia, Muller e Xuventude, logo de informe das consellerías da Presidencia e Administración Pública e de Economía e Facenda, e logo de deliberación</p>
<p>do Consello da Xunta de Galicia na súa reunión do día doce de xaneiro de mil novecentos noventa e seis,</p>
<p>DISPOÑO:</p>
<p>Artigo único.-Engádese ó apartado dous do artigo 7, o punto 3:</p>
<p>3. Subdirección Xeral de Colocación.</p>
<p>Asumirá a xestión da axencia de colocación da Xunta de Galicia, que actuará baixo a denominación de Servicio Galego de Colocación, comprendendo as relacións cos axentes sociais e outros organismos, os aspectos legais para adapta-la axencia ás normativas legais vixentes, a supervisión da promoción da indicada axencia velando sempre pola súa calidade e tempos de resposta e a coordinación con outros departamentos.</p>
<p>A Subdirección Xeral de Colocación estructúrase nas seguintes unidades con nivel orgánico de servicio:</p>
<p>3.1. Servicio de Xestión e Coordinación de Centros Asociados.</p>
<p>Corresponderanlle as seguintes funcións: coordinación da actividade e soporte técnico nos centros, colaboración na promoción e difusión da axencia de colocación, seguimentos dos convenios establecidos cos centros asociados realizando o control de calidade da actividade de inserción que desenvolverán, a avaliación da calidade das infraestructuras esixidas para a súa inclusión na axencia de colocación e atribución de funcionalidades a eles de acordo coa tipoloxía establecida.</p>
<p>3.2. Servicio de Administración Informática.</p>
<p>Correspóndelle a Administración do sistema de información, a supervisión do soporte técnico e mantemento da aplicación, a planificación de melloras e novos desenvolvementos, elaboración das estatísticas e informes de resultados da xestión do sistema, garantía da seguridade dos datos e seguimento da operación do sistema, sen prexuízo das competencias atribuídas ó Instituto Galego de Estatística.</p>
<p>Disposicións derradeiras:</p>
<p>Primeira.-Facúltase a Consellería de Familia, Muller e Xuventude para dictar cantas disposicións sexan necesarias para o desenvolvemento e execución do presente decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, doce de xaneiro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>499</p>

