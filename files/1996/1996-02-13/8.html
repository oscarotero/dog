---
date: '1996-02-13'
id: 33EA
page: 1145
number: 31
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Decreto 49/1996, do 1 de febreiro, polo que se declara a urxente ocupación de
  bens e dereitos co obxecto de impoñe-la servidume de paso para o
  establecemento e conservación da liña eléctrica aérea, a 15/20 kV
  Lavandeira-polígono de Peiceira, no concello de Cabanas (A Coruña).
  (Expediente número 52786).
range: Decreto
url: 'https://www.xunta.gal/dog/Publicados/1996/19960213/Anuncio33EA_gl.html'
---
<p>Unión Eléctrica-Fenosa, S.A., con domicilio para efectos de notificación na r/ Fernando Macías nº 2 da Coruña, solicitou desta Consellería de Industria e Comercio a concesión dos beneficios de expropiación forzosa e a declaración de urxente ocupación dos terreos afectados pola execución do proxecto de construcción da liña eléctrica aérea a 15/20 kV de 1.264 m de lonxitude, conductor LA-56, apoios metálicos e de formigón, con orixe na L.M.T. ó C.T. de Soaserra e remate no C.T. do polígono de servicios de Peiceira, no concello de Cabanas (A Coruña). (Expediente número 52786).</p>
<p>A dita instalación foi autorizada, declarada de utilidade pública, e aprobado o seu proxecto de execución por resolución da Delegación Provincial da Consellería de Industria e Comercio da Coruña do 27-10-1994, a cal foi obxecto de publicación, inseríndose no DOG do 22-12-1994, no BOP da Coruña do 30-12-1994, e no BOE do 4-1-1995.</p>
<p>A solicitude de urxente ocupación fíxose segundo o disposto no artigo 31 do regulamento que desenvolve a Lei 10/1966, do 18 de marzo, de expropiación forzosa e sancións en materia de instalacións eléctricas, aplicable ó presente expediente en virtude do establecido pola alínea 2 da disposición transitoria segunda da Lei 40/1994, do 30 de decembro, de ordenación do sistema eléctrico nacional.</p>
<p>Os anuncios de información pública aberta en función desta petición, coa relación de interesados, bens e dereitos afectados, publicáronse no DOG do 14-3-1995, no BOP da Coruña do 23-3-1995, no xornal La Voz de Galicia do 24-3-1995, e nos taboleiros de anuncios da casa do Concello de Cabanas e nos da delegación provincial referida; ó mesmo tempo na forma regulamentaria notificouse individualmente a cada un dos interesados que figuran na dita relación.</p>
<p>A tramitación do expediente fíxose de acordo coa devandita Lei 10/1966, do 18 de marzo, e co seu regulamento de aplicación, aprobado polo Decreto 2619/1966, do 20 de outubro; durante o período no que se someteu ó trámite de información pública formularon alegación de disconformidade co trazado da liña os propietarios dos prediso números 1, 3, 4, 6, 7, 8, 9, 10, 12, 13, 15, 16, 17, 18, 20, 21, 23, 24, 25, 26, 29, 30, 31, 32, 34, 35, 37, 38, 39 e 40, as que se desestiman por considerar que o trazado da liña é o máis idóneo para os fins requiridos, correspóndese coa traza do proxecto aprobado e xa que unha vez practicada por técnicos da Delegación Provincial da Consellería de Industria e Comercio da Coruña, a inspección sobre o terreo seguindo o trazado aprobado para a instalación desta</p>
<p>liña, púidose comprobar que nos bens afectados sobre os que se solicitan os beneficios de expropiación, para os efectos da imposición de servidume, non se dan os supostos prohibitivos previstos nos artigos 6 da Lei 10/1966, do 18 de marzo e 25 do Decreto 2619/1966, nin lles son de aplicación as limitacións do artigo 26 do dito decreto. Non se entra noutras consideracións alegadas polo propietario do citado predio nº 40, por non ser este o momento procedemental oportuno.</p>
<p>Estímase xustificada a urxente ocupación solicitada pola compañía Unión Eléctrica-Fenosa, S.A., xa que con esta liña se pretende amplia-las redes de distribución de enerxía, para mellora-la subministración eléctrica nos sectores de establecemento das instalacións e poder garanti-las máximas condicións de seguridade da subministración as ditas zonas, atendendo as constantes reclamacións polo mal servicio no sector e debido a que a imposición da servidume de paso, polo procedemento ordinario, faría imposible cumpri-los prazos previstos para esta instalación.</p>
<p>Na súa virtude, e por proposta do conselleiro de Industria e Comercio, logo de deliberación do Consello da Xunta de Galicia, na súa reunión do día un de febreiro de mil novecentos noventa e seis,</p>
<p>DISPOÑO:</p>
<p>Artigo único.-Para os efectos previstos na Lei 10/1966, do 18 de marzo, de expropiación forzosa e sancións en materia de instalacións eléctricas, e no seu regulamento de aplicación, aprobado polo Decreto 2619/1966, do 20 de outubro, declárase urxente a ocupación de terreos e bens gravados coa servidume de paso imposta co alcance previsto no artigo 4 da lei citada, para realiza-la instalación proxectada e proposta por Unión Eléctrica-Fenosa, S.A. da liña eléctrica aérea Lavandeiro-Polígono de Peiceira.</p>
<p>Os bens e dereitos a que afecta esta disposición sitúanse no termo municipal de Cabanas (A Coruña), e son tódolos que figuran na relación presentada pola empresa solicitante dos beneficios de expropiación, que consta no expediente, o cal se someteu a información pública na forma e datas anteriormente descritas.</p>
<p>Santiago de Compostela, un de febreiro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>
<p>791</p>

