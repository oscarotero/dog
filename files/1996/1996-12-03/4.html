---
date: '1996-12-03'
id: C1BA
page: 10
number: 236
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 421/1996, do 21 de novembro, polo que se acorda a cesión do uso, a
  título gratuíto, dun inmoble coñecido como estación de inspección técnica de
  vehículos, sito na parroquia de San Salvador de Muxa (Lugo), á Asociación de
  Talleres de Reparación de Vehículos Automóbiles de Lugo.
range: Decreto
url: 'https://www.xunta.gal/dog/Publicados/1996/19961203/AnuncioC1BA_gl.html'
---
<p>A Asociación de Talleres de Reparación de Vehículos Automóbiles de Lugo solicitou da Consellería de Economía e Facenda a cesión do uso do inmoble coñecido como estación de inspección técnica de vehículos, sita na parroquia de San Salvador de Muxa (Lugo), para destinalo a impartir cursos de capacitación profesional.</p>
<p>Mediante Decreto 130/1996, do 29 de marzo (DOG nº 75, do 17 de abril), desafectouse o inmoble sito na parroquia de San Salvador de Muxa, da cidade de Lugo, denominado estación de inspección técnica de vehículos.</p>
<p>Por orde da Consellería de Economía e Facenda do 29 de maio de 1996 (DOG nº 201, do 14 de outubro), declarouse a alleabilidade do inmoble.</p>
<p>A Secretaría Xeral e do Patrimonio, dependente da antedita consellería, tramitou o expediente de cesión do uso de acordo co previsto nos artigos 83 e seguintes do Regulamento que desenvolve a Lei 3/1985, do 12 de abril, do patrimonio da Comunidade Autónoma de Galicia.</p>
<p>Na súa virtude, por proposta do conselleiro de Economía e Facenda e logo da deliberación do Consello da Xunta de Galicia, na súa reunión do día vinteún de novembro de mil novecentos noventa e seis,</p>
<p>DISPOÑO:</p>
<p>Artigo 1º.-</p>
<p>Acórdase a cesión a título gratuíto a favor da Asociación de Talleres de Reparación de Vehículos Automóbiles de Lugo, do dereito do uso do inmoble coñecido como estación de inspección técnica de</p>
<p>vehículos, sito na parroquia de San Salvador de Muxa, de Lugo.</p>
<p>Artigo 2º.-</p>
<p>A cesión de uso queda sometida ás seguintes cláusulas:</p>
<p>a) O fin da cesión será a dedicación do inmoble como centro no que se impartirán cursos de capacitación profesional.</p>
<p>b) A cesión do uso outorgarase por un período de cinco anos, contados desde o outorgamento da correspondente escritura pública, prorrogables por períodos sucesivos da mesma duración, se así o acordase expresamente o Consello da Xunta de Galicia, por proposta da Consellería de Economía e Facenda, logo da petición do cesionario con anterioridade ó vencemento do período anterior, excluída a tácita reconducción.</p>
<p>c) Se o dereito cedido non se aplicase ó fin sinalado dentro do prazo dun ano contado desde a sinatura da escritura pública, ou deixase de estalo con posterioridade, considerarase resolta a cesión e o uso dos bens reverterá na Administración da Comunidade Autónoma, de conformidade co disposto no artigo 87 do regulamento da Lei 3/1985, do 12 de abril, do patrimonio da Comunidade Autónoma galega.</p>
<p>d) As obras de reforma, reparación e mellora do inmoble, que serán por conta da antedita cesionaria, requirirán a presentación do proxecto e a súa aprobación pola Secretaría Xeral e do Patrimonio da Consellería de Economía e Facenda. En todo caso, os investimentos realizados quedarán en beneficio do inmoble e, en ningún caso, poderán ser reembolsados pola Comunidade Autónoma de Galicia, propietaria do inmoble.</p>
<p>e) A Asociación de Talleres de Reparación de Vehículos Automóbiles de Lugo subscribirá unha póliza, da que será beneficiaria a Comunidade Autónoma de Galicia, que cubra os danos do inmoble do que se cede o uso, así como a responsabilidade civil por posibles danos a terceiros.</p>
<p>Artigo 3º.-</p>
<p>A cesión do uso formalizarase mediante escritura pública subscrita pola Secretaría Xeral e do Patrimonio ou funcionario en quen delegue, debendo constar nela o acordo de cesión e a aceptación do cesionario.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, realizará os trámites necesarios para a efectividade de canto se dispón no presente decreto.</p>
<p>Santiago de Compostela, vinteún de novembro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>96-8875</p>

