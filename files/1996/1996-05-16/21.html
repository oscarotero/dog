---
date: '1996-05-16'
id: 680A
page: 4
number: 96
agency: CONCELLO DE FORCAREI
section: VI. ANUNCIOS
title: >-
  Bases para a provisión en propiedade dunha praza pertencente á subescala
  auxiliar da escala de Administración xeral.
range: Bases
url: 'https://www.xunta.gal/dog/Publicados/1996/19960516/Anuncio680A_gl.html'
---
<p>1ª. Obxecto.</p>
<p>O obxecto desta convocatoria é a provisión en propiedade dunha praza pertencente á subescala auxiliar da escala de Administración xeral, vacante no cadro de funcionarios deste concello e incluída na oferta de emprego público de 1996, mediante o procedemento de oposición libre. Esta praza está integrada no grupo D (artigo 25 da Lei 30/1984, do 2 de agosto) e dotada coas retribucións legais correspondentes ó seu grupo e categoría.</p>
<p>2ª. Condicións ou requisitos dos aspirantes.</p>
<p>Para tomar parte nesta oposición será preciso:</p>
<p>a) Ser español.</p>
<p>b) Ter cumpridos 18 anos de idade e non exceder daquela en que falte menos de 10 anos para a xubilación forzosa por idade, determinada pola lexislación básica en materia de función pública.</p>
<p>c) Estar en posesión do título de graduado escolar, formación profesional de primeiro grao ou equivalente, ou en condicións de obtelo na data en que remate o prazo de presentación de instancias.</p>
<p>d) Non padecer enfermidade nin estar afectado por defecto físico ou psíquico que imposibilite o normal exercicio das funcións.</p>
<p>e) Non estar separado, mediante expediente disciplinario, do servicio de calquera das administracións públicas nin estar inhabilitado para o exercicio de funcións públicas.</p>
<p>f) Non atoparse incurso nalgún dos casos de incapacidade ou incompatibilidade que sinalen as disposicións vixentes.</p>
<p>Tódolos requisitos enumerados con anterioridade deberán posuírse no momento de remata-lo prazo de admisión de solicitudes e conservaranse ata a data do nomeamento.</p>
<p>3ª. Solicitudes.</p>
<p>a) Os aspirantes que desexen tomar parte nas probas selectivas farano por medio de solicitude dirixida o alcalde-presidente do concello de Forcarei manifestando reuni-los requisitos na base 2ª.</p>
<p>b) Presentaranse no rexistro xeral do concello ou na maneira que sinala o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de vinte días naturais contados a partir do día seguinte ó da publicación desta convocatoria no Boletín Oficial del Estado, Coa solicitude achegarase unha fotocopia do DNI e o xustificante de te-los dereitos de exame pagados, que foron fixados en tres mil (3.000) pesetas.</p>
<p>4ª. Admisión de aspirantes.</p>
<p>Ó remata-lo prazo de admisión de solicitudes, publicarase no BOP e expoñerase no taboleiro de anuncios da casa do concello resolución aprobatoria da lista provisional de admitidos e excluídos, concedéndose un prazo de quince días para reclamacións, que en caso de habelas serán aceptadas ou rexeitadas na resolución que aprobe a lista definitiva, a cal se fará pública nos mesmos medios que a provisional.</p>
<p>5ª. Tribunal cualificador.</p>
<p>O tribunal cualificador estará formado polos seguintes membros:</p>
<p>Presidente: o da corporación ou membro desta en quen delegue.</p>
<p>Secretario: o da corporación ou funcionario de Administración local con habilitación de carácter nacional en quen delegue.</p>
<p>Vocais:</p>
<p>-Un funcionario da Comunidade Autónoma designado polo órgano competente da Xunta de Galicia.</p>
<p>-Un funcionario de carreira de nivel igual ou superior ó grupo D, designado poloa lcalde.</p>
<p>-Un técnico lingüista designado polo alcalde.</p>
<p>O tribunal quedará integrado ademais polos suplentes respectivos.</p>
<p>Os membros do tribunal deberán absterse de formar parte del cando concorran as circunstancias previstas no artigo 28 da Lei 30/1992, do 26 de novembro, de réxime xurídico das administracións públicas e do procedemento administrativo común, notificándollo á autoridade convocante.</p>
<p>Os aspirantes poderán recusalos cando se dean as circunstancias do artigo 29 da mencioanda lei.</p>
<p>O tribunal non poderá constituírse nin actuar sen asistencia, polo menos, de máis da metade dos seus membros, titulares ou suplentes, indistintamente.</p>
<p>6ª. Comezo das probas e exercicios da oposición.</p>
<p>a) Os aspirantes serán convocados para cada exercicio en chamamento único; quedarán excluídos os</p>
<p>opositores que non comparezan a realizalo salvo nos casos debidamente xustificados e libremente apreciados polo tribunal.</p>
<p>Para o primeiro exercicio o chamamento publicarase no BOP.</p>
<p>b) A publicación do anuncio de celebración do segundo e sucesivos exercicios efectuaraa o tribunal no taboleiro de anuncios do concello.</p>
<p>c) A selección dos aspirantes farase mediante a realización dos seguintes exercicios:</p>
<p>Primeiro exercicio: de carácter obrigatorio e eliminatorio para tódolos aspirantes.</p>
<p>Consistirá na realización dun cuestionario tipo test referido ó temario que figura no programa anexo a esta convocatoria. O tempo será dunha hora (máximo).</p>
<p>Segundo exercicio: de carácter obrigatorio e eliminatorio para tódolos aspirantes.</p>
<p>Consistirá en escribir á máquina durante 30 minutos (máximo) un suposto práctico proposto polo tribunal. Valorarase a rapidez, terminación, limpeza, presentación, redacción, etc. O exercicio realizarase, obrigatoriamente, con máquina de escribir manual, debendo os aspirantes acudir provistos dela.</p>
<p>Terceiro exercicio: de carácter obrigatorio e eliminatorio.</p>
<p>Consistirá en utiliza-lo ordenador e manexar un ou varios dos programas seguintes: tratamento de textos, bases de datos, folla de cálculo, sistema operativo MS-DOS.</p>
<p>Será o tribunal o que sinale o programa ou programas que se utilizarán (sendo estes entre os máis coñecidos do mercado) e as tarefas que se realizarán en cada programa.</p>
<p>O tempo máximo para o desenvolvemento deste exercicio será de 45 minutos.</p>
<p>Cuarto exercicio: de carácter obrigatorio.</p>
<p>Consistirá na traducción directa para o idioma galego, sen axuda do diccionario, dun texto en castelán e á inversa, na traducción dun texto do galego para o castelán. O tempo será dunha hora.</p>
<p>7ª. Cualificación dos exercicios.</p>
<p>Os catro exercicios serán cualificados ata un máximo de dez (10) puntos en cada un deles, sendo necesario para aprobar un mínimo de cinco (5) puntos para cada un deles.</p>
<p>As cualificacións faranse sumando as puntuacións outorgadas polos distintos membros do tribunal e dividindo o total polo número de compoñentes.</p>
<p>A puntuación final será a suma das cualificacións obtidas nos catro exercicios da oposición.</p>
<p>8ª. Lista de aprobados.</p>
<p>Rematado cada un dos exercicios da oposición, o tribunal publicará no taboleiro de anuncios a lista de aprobados coa puntuación obtida.</p>
<p>Rematada a oposición, o tribunal publicará a relación de aprobados, non podendo superar estes o número de prazas convocadas.</p>
<p>9ª. Proposta de nomeamento.</p>
<p>O tribunal, se é o caso, formulará proposta de nomeamento para ocupa-la praza como funcionario de carreira a favor do aspirante que obteña maior puntuación total, e elevará esta proposta o alcalde-presidente deste concello para que efectúe o nomeamento.</p>
<p>10ª. Presentación de documentos.</p>
<p>Feita pública a relación definitiva de aprobados estes deberán presentar, no prazo de vinte días naturais, a documentación a que alude a base 2ª da convocatoria, é dicir:</p>
<p>a) Certificación en extracto da acta de nacemento, expedida polo rexistro civil correspondente.</p>
<p>b) Fotocopia compulsada do título de graduado escolar, formación profesional ou equivalente.</p>
<p>c) Certificación médica acreditativa de non padecer enfermidade ou defecto físico que impida o normal exercicio da función.</p>
<p>d) Declaración xurada ou promesa de que non foi separado, mediante expediente disciplinario, do servicio de ningunha Administración pública, nin estar inhabilitado para o exercicio de funcións públicas.</p>
<p>Os que teñan a condición de funcionarios de carreira están exentos de xustificar documentalmente as condicións e demais requisitos xa demostrados para obte-lo seu anterior nomeamneto, debendo presenta-la certificación do ministerio ou organismo de que dependan para azcreditar tal condición.</p>
<p>Se dentro do prazo indicado, salvo nos casos de forza maior, o opositor non presentara a documentación oportuna, deducirase que carece dos requisitos esixidos na base 2ª, non poderá ser nomeado funcionario e quedarán anuladas tódalas actuacións, sen prexuízo da responsabilidade en que puideran incorrer por falsidade na solicitude de tomar parte na oposición.</p>
<p>11ª. Toma de posesión.</p>
<p>A toma de posesión do opositor nomeado efectuarase no prazo de vinte días naturais, contados desde a data na que se lle faga a notificación do nomeamento, e se non toma posesión nese prazo, sen causa xustificada, quedará na situación de cesante.</p>
<p>12ª. Incidencias.</p>
<p>A convocatoria e as súas bases e cantos actos administrativos deriven destas e da actuación do tribunal poderán ser impugnados polos interesados nos casos, termos e forma previstos pola Lei de procedemento administrativo.</p>
<p>O tribunal queda autorizado para resolve-las dúbidas que se susciten e toma-los acordos necesarios para a boa marcha da oposición.</p>
<p>En todo o non previsto nestas bases, rexerán como supletorias a Lei 7/1985, do 2 de abril, o Real decreto lexislativo 781/1986, do 18 de abril, a Lei 30/1984, do 2 de agosto, a Lei 30/1992, do 26 de novembro, o Real decreto 896/1991, do 7 de xuño, e o Real decreto 346/1995, do 10 de marzo.</p>
<p>Programa do primeiro exercicio.</p>
<p>I Tema 1. A Constitución española de 1978: significado e estructura. Principios xerais. Reforma da Constitución. O Tribunal Constitucional.</p>
<p>Tema 2. Dereitos e deberes fundamentais dos españois. O Defensor do Pobo.</p>
<p>Tema 3. A Coroa. As atribucións de El Rei. Sucesión, rexencia e titoría. O poder lexislativo: composición das Cortes Xerais, atribucións e funcionamento.</p>
<p>Tema 4. O poder executivo: presidente, ministros e Consello de Ministros.</p>
<p>Tema 5. O poder xudicial: organización xudicial. O Consello Xeral do Poder Xudicial.</p>
<p>Tema 6. A organización territorial do Estado na Constitución. As comunidades autónomas. Constitución e competencias. O Estatuto de autonomía de Galicia. A Administración local.</p>
<p>Tema 7. O Dereito administrativo. Concepto. Fontes do dereito administrativo. Principios de actuación da Administración pública. Sometemento da Administración á lei e ó dereito.</p>
<p>Tema 8. O acto administrativo: concepto. Clases e elementos. O procedemento administrativo común: principios xerais. Os interesados. Competencia. Obriga de resolver e actos presuntos.</p>
<p>Tema 9. Fases do procedemento administrativo: iniciación, ordenación, instrucción, terminación e execución. Comunicacións e notificacións.</p>
<p>Tema 10. O administrado: concepto e clases. A capacidade do administrado e as súas causas modificativas. Actos xurídicos do administrado. Peticións e solicitudes. Colaboración e participación dos cidadáns na Administración.</p>
<p>Tema 11. Formas de acción administrativa. Fomento. Policia. Servicio público.</p>
<p>Tema 12. A responsabilidade da Administración.</p>
<p>Tema 13. O dominio público. O patrimonio privado da Administración.</p>
<p>II</p>
<p>Tema 1. A Administración local. Concepto e entidades que comprende. O réxime local español. Regulación xurídica.</p>
<p>Tema 2. A provincia no réxime local. Organización provincial. Competencias. O presidente da deputación provincial. Os vicepresidentes. O pleno da deputación. A comisión de goberno. Comisións informativas.</p>
<p>Tema 3. O municipio: concepto e elementos. Organización municipal. Competencias.</p>
<p>Tema 4. O alcalde: elección, deberes e atribucións. O pleno do concello. A comisión de goberno. As comisións informativas.</p>
<p>Tema 5. Outras entidades locales. Mancomunidades. Agrupacións. Entidades locais menores.</p>
<p>Tema 6. Ordenanzas e regulamentos das entidades locais. Clases. Procedemento de elaboración e aprobación.</p>
<p>Tema 7. Funcionamento dos órganos colexiados locais. Convocatoria e orde do día. Actas e certificacións de acordos.</p>
<p>Tema 8. O procedemento administrativo local. O rexistro de entrada e saída de documentos. Requisitos na presentación de documentos. Comunicacións e notificacións. Arquivo de documentos.</p>
<p>Tema 9. Os bens das entidades locais. O dominio público. Os bens patrimoniais.</p>
<p>Tema 10. Os contratos administrativos na esfera local. Concepto, regulación e réxime xurídico. Elementos. A selección do contratista. Incumprimento dos contratos.</p>
<p>Tema 11. Intervención administrativa local na actividade privada. Medios de intervención. Procedemento de concesión de licencias.</p>
<p>Tema 12. A función pública local e a súa organización. Dereitos e deberes dos funcionarios públicos locais. Dereito de sindicación. Seguridade Social.</p>
<p>Tema 13. Facendas locais: clasificación dos ingresos. Ordenanzas fiscais. Os orzamentos locais. Concepto. Estructura e control do gasto local.</p>
<p>Tema 14. Concepto de informática. Partes dun ordenador. Clasificación de ordenadores. A unidade central de proceso de datos. As memorias e periféricos de entrada e saída.</p>
<p>Tema 15. Tratamento de textos, bases de datos, follas de cálculo.</p>
<p>Tema 16. O sistema operativo MS-DOS. Almacenamento da información. Ficheiros, rexistro, campos, organización de ficheiros. Directorios e medidas de información.</p>
<p>Forcarei, 9 de abril de 1996.</p>
<p>Manuel Brea Porto</p>
<p>Alcalde</p>
<p>3707</p>

