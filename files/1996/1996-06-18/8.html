---
date: '1996-06-18'
id: 783A
page: 5
number: 119
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 3 de xuño de 1996, da Dirección Xeral de Relacións Laborais,
  pola que se ordena a publicación do texto do acordo subscrito polos
  representantes da Administración autonómica e as organizacións sindicais
  representadas na mesa xeral de negociación de funcionarios e do comité
  intercentros do persoal laboral, e aprobado polo Consello da Xunta de Galicia
  o día 24 de maio de 1996, sobre criterios de reparto do Fondo de Acción Social
  para o exercicio do ano 1996.
range: Resolución
url: 'https://www.xunta.gal/dog/Publicados/1996/19960618/Anuncio783A_gl.html'
---
<p>Visto o texto do acordo subscrito o día 6 de maio de 1996 polos representantes da Administración autonómica e as organizacións sindicais representadas na mesa xeral de negociación de funciones e do comité intercentros do persoal laboral, así como na Comisión da Concesión das Axudas de Acción Social do ano 1996, e de conformidade co disposto no artigo 36 da Lei 8/1987, do 12 de xuño. Esta dirección xeral de Relacións Laborais,</p>
<p>ACORDA:</p>
<p>Primeiro.-Ordena-la inscrición do devandito acordo no rexistro correspondente desta dirección xeral.</p>
<p>Segundo.-Dispoñe-la súa publicación no Diario Oficial de Galicia.</p>
<p>Santiago de Compostela, 3 de xuño de 1996.</p>
<p>Juan Pedrosa Vicente</p>
<p>Director xeral de Relacións Laborais</p>
<p>ANEXO</p>
<p>ACORDO SOBRE CRITERIOS DE REPARTO DO FONDO DE ACCIÓN SOCIAL PARA O EXERCICIO DE 1996</p>
<p>En Santiago de Compostela o 6 de maio de 1996, os representantes da Administración autonómica e as organizacións sindicais representadas na mesa xeral de negociación de funcionarios e no comité Intercentros do persoal laboral, así como na Comisión da Concesión das Axudas de Acción Social do ano 1996, adoptan os seguintes acordos:</p>
<p>Criterios de reparto do fondo de acción social para o exercicio do ano 1996</p>
<p>-Normas xerais:</p>
<p>1. Ámbito persoal.</p>
<p>Primeira: poderá causar dereito ás distintas axudas que se establecen na presente resolución o seguinte persoal ó servicio da Administración da Xunta de Galicia:</p>
<p>a) O persoal funcionario de carreira, persoal interino, contratado administrativo, persoal laboral fixo e persoal laboral temporal incorporados á Xunta de Galicia con anterioridade ó 1-1-1997.</p>
<p>b) O persoal referido no parágrafo anterior debería estar en situación de activo na Administración da Xunta de Galicia no ano 1996.</p>
<p>Para os efectos do establecido neste apartado, a invalidez provisional queda asimilada ó servicio activo.</p>
<p>Segunda: quedan excluídos do ámbito de aplicación deste acordo o persoal ó servicio de entes autónomos que se rexan polos seus propios orzamentos e estatutos (universidades, TVG, Igape, Consello de Contas,etc.), o persoal estatutario do Sergas, así como o persoal dos centros sanitarios Hospital Médico-Cirúrxico Provincial de Santiago, Sanatorio Psiquiátrico de Conxo, Hospital Provincial Santa Mª Madre de Ourense e Hospital Municipal Nicolás Peña de Vigo e ademais todo o persoal que non estea organicamente integrado na Xunta de Galicia.</p>
<p>Terceira: o persoal laboral non poderá solicita-las axudas previstas para diminuídos físicos, psíquicos ou sensoriais, ó que lles será de aplicación o disposto no artigo 37 do III convenio único da Xunta de Galicia, agás os casos considerados no punto 2 das normas específicas.</p>
<p>Cuarta: débense cumprir, ademais, os requisitos que se determinen nas normas específicas para cada modalidade de axuda.</p>
<p>2. Incompatibilidades.</p>
<p>a) As modalidades de axuda obxecto deste acordo son incompatibles coa percepción doutras de natureza similar concedidas pola Xunta de Galicia ou doutro organismo oficial, salvo que fosen de contía inferior; nese caso, se se acredita documentalmente a súa natureza e contía, poderá solicitarse a diferencia ata a cantidade que, en cada caso, corresponda.</p>
<p>En todo caso deberá presentarse certificación do importe anual percibido expedido polo organismo correspondente.</p>
<p>b) Queda exceptuada do apartado a) a axuda a diminuídos físicos, psíquicos ou sensoriais.</p>
<p>3. Solicitudes e documentación.</p>
<p>a) Os interesados deben presenta-la solicitude conforme o modelo oficial establecido para cada axuda, debidamente cuberta.</p>
<p>b) Será causa de denegación toda solicitude que non veña certificada polas unidades seguintes de acordo co destino de cada traballador.</p>
<p>Servicios centrais: secretario xeral, subdirector xeral ou xefes de servicio que teñan atribuídas funcións en materia de xestión de persoal das consellerías respectivas.</p>
<p>No referente ó persoal funcionario ou laboral do Sergas: subdirección xeral ou xefatura de servicio da Dirección Xeral de Recursos Humanos que teña atribuídas funcións en materia de persoal.</p>
<p>Servicios periféricos: secretarios xerais das delegacións territoriais, provinciais e comarcais, ou funcionarios que teñan atribuídas funcións en materia de xestión de persoal das consellerías respectivas.</p>
<p>Unicamente para estes efectos poderán certifica-los Directores ou Secretarios de centros de educación dependentes da Consellería de Educación e Ordenación Universitaria con respecto ó persoal con destino nos ditos centros.</p>
<p>No referente ó persoal funcionario ou laboral do Sergas que preste os seus servicios nas direccións provinciais do organismo ou nos distintos hospitais ou centros de atención primaria: o secretario da dirección provincial do organismo ou o secretario da delegación da Consellería de Sanidade dependendo do ámbito de dependencia funcional do interesado.</p>
<p>c) Naqueles supostos nos que dous suxeitos beneficiarios incluídos no ámbito de aplicación deste acordo teñan causa ou causantes comúns, soamente un deles poderá causar dereito.</p>
<p>d) Os solicitantes deben xuntar á petición os documentos que se esixen en cada unha das axudas e xustificar mediante certifificación ou copia cotexada os feitos que se aleguen.</p>
<p>e) Carecerán de validez os documentos aportados con emendas ou riscaduras.</p>
<p>f) A comisión de reparto rexeitará toda axuda solicitada que non cumpra cos requisitos esixidos.</p>
<p>4. Falsidade nas solicitudes.</p>
<p>A ocultación de datos, a falsidade na documentación aportada ou a omisión da requirida, darán lugar á denegación da axuda solicitada ou perda da concedida, coa devolución, neste último caso, das cantidades indebidamente percibidas, con independencia das responsabilidades a que houbera lugar.</p>
<p>5. Prazo e lugar de presentación de solicitudes.</p>
<p>a) As solicitudes presentaranse no rexistro xeral da Consellería da Presidencia e Administración Pública, delegacións provinciais das distintas consellerías e nas oficinas de correos (selada e rexistrada cada solicitude pola oficina onde se efectúe a presentación) de acordo co establecido no artigo 38 da Lei 30/1992, do 26 de novembro (BOE nº 285 do 27 de novembro), dirixidas ó director xeral da Función Pública (edificio Administrativo San caetano, nº 1, Santiago de Compostela), desde o día seguinte á publicación desta resolución no Diario Oficial de Galicia e ata o fin do prazo que para cada tipo de axuda se sinala no seguinte calendario:</p>
<table><tbody><tr><td>Axuda</td><td>Fin do prazo</td></tr>
<tr><td></td></tr>
</tbody></table>
<table><tbody><tr><td>Xubilación</td><td>--</td></tr>
<tr><td>Fillos menores</td><td>7-setembro-1996</td></tr>
<tr><td>Estudios por fillo</td><td>31-outubro-1996</td></tr>
<tr><td>Estudios do traballador</td><td>31-outubro-1996</td></tr>
<tr><td>Diminuídos</td><td>15-xaneiro-1996</td></tr>
<tr><td>Vivenda</td><td>15-xaneiro-1996</td></tr>
</tbody></table>
<p>b) Se é o caso, o persoal incorporado á Xunta de Galicia no período comprendido entre o día seguinte ó remate do prazo de presentación de solicitudes e o 31-12-1996, poderá presenta-las súas solicitudes ata o 15-1-1997.</p>
<p>Todo isto de acordo cos modelos anexos das solicitudes.</p>
<p>6. Distribución dos créditos.</p>
<p>Os créditos existentes destínanse á atención das situacións que referidas ó ano 1996 se relacionan seguidamente nas porcentaxes e contías que, así mesmo, se indican:</p>
<table><tbody><tr><td>Finalidade</td><td>Porcentaxe</td><td>Contía</td></tr>
<tr><td></td></tr>
</tbody></table>
<table><tbody><tr><td>1. Axuda á xubilación</td><td>14%</td><td>84.000.0000</td></tr>
<tr><td>2. Axuda á atención á diminuídos</td><td>13%</td><td>78.000.0000</td></tr>
<tr><td>3. Axuda por fillos menores</td><td>25%</td><td>150.000.0000</td></tr>
<tr><td>4. Axuda estudios do traballador</td><td>4%</td><td>24.000.0000</td></tr>
<tr><td>5. Axuda estudios por fillo</td><td>22%</td><td>132.000.0000</td></tr>
<tr><td>6. Axuda por vivenda</td><td>22%</td><td>132.000.0000</td></tr>
<tr><td>Total</td><td>600.000.000</td></tr>
</tbody></table>
<p>Por proposta da mesa xeral de negociación ou comisión designada por ela, poderanse modifica-las contías asignadas a cada axuda nunha mesma porcentaxe,</p>
<p>se á vista das solicitudes presentadas non se puideran respecta-los topes mínimos establecidos nas axudas que así o establezan.</p>
<p>Os remanentes que houbera en cada unha das prestacións ou axudas incrementarán o orzamento da axuda de estudios por fillos e fillos menores nun 70% e un 30% respectivamente.</p>
<p>Procedemento</p>
<p>1. Recibidas as solicitudes, procederase ó seu estudio e cualificación polo Servicio de Relacións Laborais da Dirección Xeral da Función Pública que, unha vez ultimada a xestión, elevará proposta de concesión a favor dos que reúnan os requisitos desta resolución.</p>
<p>2. Mediante resolucións da Dirección Xeral da Función Pública publicaranse listados provisionais de admitidos e excluídos contra os que os interesados poderán formula-las reclamacións que sexan procedentes, no prazo de dez días hábiles. Así mesmo, durante este prazo deberán corrixirse, se é o caso, os defectos causantes da exclusión provisional. Esgotado este, elevaranse aqueles a definitivos coas modificacións a que houbera lugar.</p>
<p>3. O aboamento das axudas concedidas efectuarase por transferencia bancaria ós beneficiarios.</p>
<p>4. O prazo máximo para resolve-las solicitudes especificadas nesta orde será de tres meses, contados a partir do día seguinte á finalización do prazo de presentación de solicitudes.</p>
<p>Se no prazo establecido non se resolvera o expediente, entenderase desestimada a solicitude.</p>
<p>-Normas específicas:</p>
<p>1. Axudas á xubilación.</p>
<p>Beneficiarios:</p>
<p>O persoal ó servicio da Xunta de Galicia que se xubilara no ano 1996 (desde 1-1-1996 ata 31-12-1996 ambos inclusive).</p>
<p>A Dirección Xeral de Persoal da Consellería de Educación e Ordenación Universitaria remitirá certificación do persoal docente xubilado no ano 1996, así como dos importes percibidos ó amparo da disposición transitoria novena da Ley orgánica 1/1990, do 3 de outubro, de ordenación xeral do sistema educativo.</p>
<p>A Dirección Xeral de Recursos Humanos da Consellería de Sanidade e Servicios Sociais remitirá certificación do persoal funcionario e laboral xubilado no ano 1996.</p>
<p>De acordo co apartado 2 a) das normas xerais o persoal xubilado que ostente a condición de mutualista sometido ó campo de aplicación de Muface ou de calquera outra mutualidade de aseguramento de funcionarios, deberá solicitar a dita mutualidade o subsidio de xubilación e presentar, se é o caso, certificación denegatoria da dita mutualidade de non ter dereito a dito subsidio, ante esta dirección xeral e antes do 15-1-1997.</p>
<p>A mutualidade Muface remitirá, a petición da Dirección Xeral da Función Pública, certificación de tódolos seus mutualistas solicitantes do subsidio de xubilación durante o ano 1996, con indicación dos importes percibidos por cada solicitante ou motivos do rexeitamento.</p>
<p>O persoal xubilado no ano 1996 que, ostentando a condición de mutualista de Muface, figurase nas listas de excluídos coa clave: «falta importe percibido por Muface ou calquera outra mutualidade de aseguramento de funcionarios», quedarán excluídos do Fondo de Acción Social, elevándose a correspondente proposta de aprobación da axuda, se é o caso, cando o xubilado presente certificación do importe percibido, aboándose, de existir diferencia, con cargo ó orzamento do Fondo de Acción Social do ano 1997, se non fora posible facelo con cargo ó de 1996 por estar este xa executado.</p>
<p>Contido:</p>
<p>Reparto da contía do orzamento sinalado no punto 6.1 deste acordo entre os beneficiarios cos seguintes topes:</p>
<p>Tope mínimo e máximo 350.000 ptas.</p>
<p>Documentación:</p>
<p>a) Non se precisa presentación de solicitudes.</p>
<p>b) A concesión será feita de oficio pola Administración.</p>
<p>2. Axudas para a atención a diminuídos.</p>
<p>Beneficiarios:</p>
<p>O persoal ó servicio da Xunta de Galicia sinalado no apartado 1. Ámbito persoal, que teñan baixo a súa dependencia directa e legal e vivindo ás súas expensas, consorte, fillos e ascendentes de 1º grao por cosanguinidade ou afinidade ou tutelados por sentencia xudicial firme; diminuídos físicos, psíquicos ou sensoriais, recoñecidos como tales antes do 1-1-1997, polos organismos que a continuación se relacionan e que os seus ingresos non superen o salario mínimo interprofesional anual:</p>
<p>-Área de Servicios Sociais da Consellería de Traballo e Servicios Sociais ou Sanidade e Servicios Sociais.</p>
<p>-Instituto Nacional de Servicios Sociais.</p>
<p>O persoal laboral terá dereito a esta axuda sempre que:</p>
<p>-Reúna tódolos requisitos antes reseñados para causar dereito á axuda.</p>
<p>-Que a solicite no ano 1996 a súa consellería de destino de acordo co artigo 37 do III convenio colectivo único; e non perciba a totalidade da contía anual neste caso, o F.A.S. farase cargo da diferencia.</p>
<p>Contido:</p>
<p>Reparto da contía sinalada no punto 6.2 entre tódolos solicitantes beneficiarios cos seguintes topes:</p>
<p>Tope mínimo e máximo de 216.000 ptas. por axuda e diminuído.</p>
<p>Documentación:</p>
<p>Para os fillos.</p>
<p>a) Solicitude normalizada por cada diminuído.</p>
<p>b) Copia cotexada do certificado oficial de minusvalidez, expedido polos centros anteriormente sinalados.</p>
<p>c) Copia cotexada de tódalas follas do libro de familia onde figuren anotacións.</p>
<p>d) Copia cotexada da declaración da renda do diminuído e unidade familiar do solicitante do ano 1995.</p>
<p>Para os consortes ascendentes.</p>
<p>a) Solicitude normalizada por cada diminuído.</p>
<p>b) Copia cotexada do certificado oficial da minusvalidez, expedido polos centros anteriormente indicados.</p>
<p>c) Copia cotexada do DNI do diminuído.</p>
<p>d) Copia cotexada do certificado de convivencia do concello e xustificación do parentesco co solicitante.</p>
<p>e) Copia cotexada da fe de vida do diminuído.</p>
<p>f) Copia cotexada da declaración da renda do diminuído e unidade familiar do solicitante do ano 1995.</p>
<p>Se o diminuído non ten declaración da renda remitirá certificación de cotizacións da Tesourería Territorial desde ó 1-1-1995.</p>
<p>g) Certificación de pensións do Instituto Nacional da Seguridade Social.</p>
<p>3. Axudas por fillos menores.</p>
<p>Beneficiarios:</p>
<p>O persoal ó servicio da Xunta de Galicia sinalado no apartado 1. Ámbito persoal, que teñan fillos nados antes do 1-9-1996 e que non alcancen a idade escolar obrigatoria no curso 1996-1997.</p>
<p>Contido:</p>
<p>Reparto da contía sinalada no punto 6.3 entre tódolos solicitantes beneficiarios cun máximo de 45.000 ptas por axuda e fillo.</p>
<p>Documentación:</p>
<p>Causantes aprobados no FAS do ano 1995:</p>
<p>a) Solicitude normalizada por cada fillo menor causante.</p>
<p>b) Se é o caso, certificación acreditativa da contía anual percibida pola entidade xestora correspondente (Muface, bolsas, INSS).</p>
<p>Outros causantes:</p>
<p>a) Solicitude normalizada por cada fillo menor.</p>
<p>b) Copia cotexada da totalidade das follas do libro de familia onde figuren anotacións.</p>
<p>d) Declaración xurada do solicitante conforme non percibe axuda para o mesmo fin da Xunta de Galicia ou doutro organismo oficial.</p>
<p>e) Se é o caso, certificación acreditativa da contía anual percibida expedida pola entidade xestora correspondente (Muface, bolsas, INSS).</p>
<p>4. Axuda estudios do traballador.</p>
<p>Beneficiarios:</p>
<p>O persoal ó servicio da Xunta de Galicia sinalado no apartado 1. Ámbito de persoal, que curse estudios de EXB, BUP, FP, universitarios e outros de carácter oficial todos eles durante o curso académico 1996-1997.</p>
<p>No ámbito universitario, queda excluído desta axuda o persoal que teña a matrícula subvencionada.</p>
<p>Reparto da contía sinalada no punto 6.4 entre tódolos solicitantes beneficiarios.</p>
<p>Tope máximo por solicitante beneficiario: 16.000 ptas.</p>
<p>Se ó termo de presentación de solicitudes ou do prazo de reclamacións o solicitante non puidese, por causas alleas a súa vontade, presenta-lo documento de ter aboado a matrícula do curso 1996-1997 poderá ser beneficiario da axuda e aboaráselle con cargo ó Fondo Social do ano 1997.</p>
<p>Documentación:</p>
<p>a) Solicitude normalizada.</p>
<p>b) Copia cotexada da matrícula referente ó curso académico 1996-1997.</p>
<p>c) Declaración xurada de que non percibe axudas para o mesmo fin da Xunta de Galicia ou doutro organismo oficial.</p>
<p>d) Se é o caso, certificación acreditativa da contía anual percibida expedida pola entidade xestora correspondente.</p>
<p>e) Se é o caso, documentación acreditativa de ter aboado a matrícula do curso 1996-1997, antes do 30-9-1997 co fin de poder eleva-la correspondente proposta de aprobación da axuda con cargo ó Fondo de Acción Social do ano 1997.</p>
<p>5. Axuda para estudios por fillos.</p>
<p>Beneficiarios:</p>
<p>O persoal ó servicio da Xunta de Galicia sinalado no apartado 1. Ámbito de persoal, que teña fillos ó seu cargo que cursen estudios de EXB, BUP, FP, universitarios e outros de carácter oficial, todos eles durante o curso 1996-1997.</p>
<p>No ámbito universitario, queda excluído desta axuda o persoal que teña a matrícula subvencionada.</p>
<p>Contido:</p>
<p>Reparto da contía sinalada no punto 6.5 entre tódolos solicitantes beneficiarios.</p>
<p>Tope máximo por solicitante beneficiario: 15.000 ptas por axuda e fillo.</p>
<p>Se ó final da presentación de solicitudes ou do prazo de reclamacións, o solicitante non puidese, por causas alleas a súa vontade, presenta-lo documento de ter</p>
<p>aboado a matrícula do curso 1996-1997 poderá ser beneficiario da axuda e aboaráselle con cargo ó Fondo Social do ano 1997.</p>
<p>Documentación:</p>
<p>Causantes aprobados no FAS do ano 1995:</p>
<p>a) Solicitude normalizada.</p>
<p>b) Copia cotexada da matrícula referente ó curso 1996-1997.</p>
<p>Non se precisa en estudios de EXB.</p>
<p>c) Se é o caso, certificación acreditativa da contía anual percibida expedida pola entidade xestora correspondente (Muface, bolsas, INSS).</p>
<p>d) Se é o caso, documentación acreditativa de ter aboado a matrícula do curso 1996-1997, antes do 30-9-1997 co fin de poder eleva-la correspondente proposta de aprobación da axuda con cargo ó Fondo de Acción Social do ano 1997.</p>
<p>Outros causantes:</p>
<p>a) Solicitude normalizada.</p>
<p>b) Copia cotexada da matrícula referente ó curso 1996-1997.</p>
<p>c) Copia cotexada da totalidade das follas do libro de familia onde figuren anotacións.</p>
<p>d) Declaración xurada do solicitante conforme non percibe axuda para o mesmo fin da Xunta de Galicia ou doutro organismo oficial.</p>
<p>e) Se é o caso, certificación acreditativa da contía anual percibida expedida pola entidade xestora correspondente (Muface, bolsas, INSS).</p>
<p>f) Se é o caso, documentación acreditativa de ter aboado a matrícula do curso 1996-1997, antes do 30-9-1997 co fin de poder eleva-la correspondente proposta de aprobación da axuda con cargo ó Fondo de Acción Social do ano 1997.</p>
<p>6. Axuda por adquisición de vivenda.</p>
<p>Beneficiarios:</p>
<p>O persoal ó servicio da Xunta de Galicia sinalado no apartado 1. Ámbito persoal, que adquira individualmente ou en copropiedade a súa única vivenda no ano 1996 para a unidade familiar e por única vez. Quedan excluídos desta axuda os solicitantes que pertenzan a unha unidade familiar na que algún dos seus membros percibira esta axuda en anos anteriores. Non terá dereito a esta axuda o persoal funcionario sanitario da Lei 17/1989, do 23 de outubro (DOG nº 206 do 26-10-1989) de creación de escalas do persoal sanitario ó servicio da Comunidade Autónoma e do Decreto 303/1990 do 31 de maio (DOG nº 111 do 8-7-1990) que perciba este mesmo tipo de axuda, o persoal interino docente da Consellería de Educación e Ordenación Universitaria, o persoal interino posterior ó 31-5-1990 nin o persoal laboral temporal. Para efectos da axuda de vivenda a unidade familiar está constituída polos cónxuxes non separados legalmente, ou convivente, solteiro/a, viúvo/a, divorciado/a,</p>
<p>separado/a legalmente, irmáns ou persoas que convivan co solicitante.</p>
<p>Contido:</p>
<p>Reparto da contía sinalada no punto 6.6 entre tódolos solicitantes beneficiarios ata un tope máximo de 400.000 ptas por unidade familiar.</p>
<p>Documentación:</p>
<p>a) Solicitude normalizada por unidade familiar.</p>
<p>b) Copia notarial cotexada da formalización de compra-venda ou obra nova escriturada no ano 1996.</p>
<p>c) Copia cotexada do DNI do solicitante e persoa que integre con el a unidade familiar.</p>
<p>d) Copia cotexada da declaración da renda completa do ano 1995 do solicitante e da persoa que integre con el a unidade familiar.</p>
<p>No caso de ter ingresos ou gastos de rendas de capital inmobiliario, deberán demostrar con documentos oficiais (facturas, certificados bancarios, recibos da contribución, etc.) que os ditos rendementos non corresponden a unha segunda vivenda.</p>
<p>e) Copia cotexada da cartilla de afiliación á Seguridade Social, Muface, etc., do solicitante e da persoa que constitúa con el a unidade familiar.</p>
<p>f) Declaración xurada do solicitante conforme é a única vivenda da unidade familiar e non percibe axuda para o mesmo fin da Xunta de Galicia ou doutro organismo oficial.</p>
<p>g) Se é o caso, certificación acreditativa da contía anual percibida expedida pola entidade xestora correspondente.</p>
<p>h) De acordo co apartado 2 a) das normas xerais, o persoal solicitante e/ou o que constitúa con el a unidade familiar, que ostenten a condición de mutualistas sometidos ó campo de aplicación de Muface ou doutra mutualidade de aseguramento de funcionarios, deberán solicita-la dita mutualidade dentro do ano 1996 a axuda por compra de vivenda ou obra nova xa que é preceptiva a referida solicitude para poder acceder ó Fondo de Acción Social, e deben presentar copia cotexada da solicitude da subvención a Muface ou outra mutualidade de aseguramento de funcionarios ou certificación acreditativa.</p>
<p>A mutualidade Muface remitirá, por petición da Dirección Xeral da Función Pública, certificación de tódolos seus mutualistas solicitantes da axuda por compra de vivenda ou obra nova durante o ano 1996, con indicación dos importes percibidos ou causas de rexeitamento.</p>
<p>Os solicitantes da axuda de vivenda que figuren nas listas que publique a Dirección Xeral da Función Pública unicamente coa clave de exclusión falta importe percibido por Muface, ou outra mutualidade de aseguramento de funcionarios, deberán presentar antes do 30-9-1997, certificación do importe concedido, co fin de poder elevar proposta de aprobación,</p>
<p>se é o caso , da axuda, con cargo ó orzamento do fondo de Acción Social do ano 1997, se non fora posible facelo con cargo ó de 1996 por estar este xa executado.</p>
<p>i) Son compatibles coas establecidos na orde da Consellería de Ordenación do Territorio e Obras Públicas do 20 de marzo de 1992 (DOG nº 65, do 3 de abril de 1992).</p>
<p>Pola Administración:</p>
<p>-Juan José Álvarez Pérez.</p>
<p>Subdirector xeral de Réxime Xurídico e Relacións Laborais.</p>
<p>-Luis Boullosa Nores.</p>
<p>Presidente.</p>
<p>-Rafael López Aguilera.</p>
<p>Secretario.</p>
<p>-Generosa Yáñez Salgado.</p>
<p>Pola Dirección Xeral da Función Pública.</p>
<p>-José A. García Gallego.</p>
<p>Consellería de Agricultura, Gandería e Montes.</p>
<p>-Miguel A. Ares Casal.</p>
<p>Consellería de Cultura.</p>
<p>-Alejandro Fernández Rodríguez.</p>
<p>Consellería de Economía e Facenda.</p>
<p>-Manuel Fernández López.</p>
<p>Consellería de Educación e Ordenación Universitaria.</p>
<p>-Juan Carlos Argüello Fernández.</p>
<p>Consellería de Industria e Comercio.</p>
<p>-Pedro Tomás Díaz Rodríguez.</p>
<p>Consellería de Política Territorial, Obras Públicas e Vivenda.</p>
<p>-Alba Paz Boubeta.</p>
<p>Consellería de Pesca, Marisqueo e Acuicultura.</p>
<p>-Josefa Vidal Blanco.</p>
<p>-Maika Selas García.</p>
<p>Consellería da Presidencia e Administración Pública.</p>
<p>-Luisa Fernanda Mediero Lago.</p>
<p>Consellería de Sanidade e Servicios Sociais.</p>
<p>-Manuela Guillán De Dios.</p>
<p>Consellería de Familia, Muller e Xuventude.</p>
<p>-Mª José Colomer Fariña.</p>
<p>Consellería de Xustiza, Interior e Relacións Laborais.</p>
<p>Polas organizacións sindicais:</p>
<p>-Manuel Trigo Táboas.</p>
<p>CIG.</p>
<p>-Fernando Pedrosa Nogueira.</p>
<p>UXT.</p>
<p>-Clara Gamarra Lozano.</p>
<p>CC.OO.</p>
<p>-Fernando García Pelayo.</p>
<p>CSI-CSIF.</p>
<p>4707</p>

