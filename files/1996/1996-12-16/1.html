---
date: '1996-12-16'
id: C7BA
page: 11
number: 244
agency: 'CONSELLERÍA DE AGRICULTURA, GANDERÍA E MONTES'
section: I. DISPOSICIÓNS XERAIS
title: >-
  Decreto 431/1996, do 29 de novembro, polo que se regulan os órganos
  competentes para a imposición de sancións por infraccións cometidas en materia
  de medicamentos veterinarios.
range: Decreto
url: 'https://www.xunta.gal/dog/Publicados/1996/19961216/AnuncioC7BA_gl.html'
---
<p>A Lei orgánica 1/1981, do 6 de abril, pola que se aproba o Estatuto de autonomía para Galicia, establece no seu artigo 33.3º que lle corresponde á comunidade autónoma a execución da lexislación do Estado sobre productos farmacéuticos.</p>
<p>Os productos farmacéuticos veñen regulados na Lei 25/1990, do 20 de decembro, do medicamento, lei que se desenvolve polo que se refire ós medicamentos veterinarios no Real decreto 109/1995, do 27 de xaneiro.</p>
<p>Dentro do ámbito da Comunidade Autónoma de Galicia é a Consellería de Agricultura, Gandería e Montes, a que ten facultades para exerce-las funcións inherentes sobre a materia de medicamentos veterinarios.</p>
<p>Conforme o anterior, considérase conveniente por razóns de seguridade xurídica, así como de potestade de autoorganización administrativa, establece-los órganos competentes na comunidade autónoma para a imposición de sancións por infraccións cometidas en materia de medicamentos veterinarios.</p>
<p>En consecuencia, por proposta do conselleiro de Agricultura, Gandería e Montes, e logo de deliberación do Consello da Xunta de Galicia, na súa reunión do día vintenove de novembro de mil novecentos noventa e seis,</p>
<p>DISPOÑO:</p>
<p>Artigo 1º.-Instrucción.</p>
<p>A instrucción dos expedientes sancionadores incoados por infraccións cometidas en materia de medicamentos veterinarios corresponderá ós servicios provinciais de Producción e Sanidade Animal e Vexetal das delegacións provinciais da Consellería de Agricultura, Gandería e Montes.</p>
<p>Artigo 2º.-Competencias sancionadoras.</p>
<p>Os órganos competentes para a imposición de sancións polas infraccións cometidas en materia de medicamentos veterinarios, reguladas nos artigos 106 a 112 do Real decreto 109/1995, do 27 de xaneiro, no ámbito territorial da comunidade Autónoma de Galicia, serán os seguintes:</p>
<p>a) Os delegados provinciais da Consellería de Agricultura, Gandería e Montes para as infraccións leves no seu grao mínimo.</p>
<p>b) O director xeral de Producción Agropecuaria e Industrias Agroalimentarias para as demais infraccións leves e para as infraccións graves no seu grao mínimo.</p>
<p>c) O conselleiro de Agricultura, Gandería e Montes para as infraccións graves nos seus graos medio e máximo.</p>
<p>d) O Consello da Xunta de Galicia para as infraccións moi graves, así como, se é o caso, o peche temporal do establecemento, instalación ou servicio.</p>
<p>Artigo 3º.-Recursos.</p>
<p>Contra as resolucións dos delegados provinciais e do director xeral recaídas nos procedementos sancionadores, caberá a interposición polos interesados do recurso ordinario no prazo dun mes, ante o conselleiro de Agricultura, Gandería e Montes, de acordo co disposto no artigo 114.1º da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 34.7º da Lei 1/1983, do 22 de febreiro, reguladora da Xunta e do seu presidente, modificada por Lei 11/1988, do 20 de outubro.</p>
<p>Contra as resolucións que esgoten a vía administrativa poderán exercerse as accións que legalmente procedan na vía xurisdiccional.</p>
<p>Disposición transitoria</p>
<p>Ós procedementos sancionadores incluídos no ámbito de aplicación deste decreto e iniciados con anterioridade á súa entrada en vigor, seralles de aplicación a presente normativa.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintenove de novembro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>9154</p>

