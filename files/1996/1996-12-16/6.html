---
date: '1996-12-16'
id: C7D2
page: 11
number: 244
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 5 de decembro de 1996 pola que se establecen bolsas de prácticas para
  estudiantes e titulados en especialidades agrarias.
range: Orde
url: 'https://www.xunta.gal/dog/Publicados/1996/19961216/AnuncioC7D2_gl.html'
---
<p>Coa finalidade de que os estudiantes e os recentemente titulados en especialidades agrarias adquiran maiores coñecementos prácticos nas materias propias dos seus estudios, que lles permitan unha mellor preparación para o seu futuro profesional, convén establecer unha liña de axudas económicas en forma de bolsas para prácticas.</p>
<p>En consecuencia,</p>
<p>DISPOÑO:</p>
<p>Artigo 1º.-Obxecto.</p>
<p>Establécense axudas económicas, que no sucesivo denominaremos bolsas, para realizar prácticas en temas agrarios conforme as bases contidas na presente orde.</p>
<p>Artigo 2º.-Finalidade.</p>
<p>Desenvolvemento de estudios e prácticas formativas en materia agraria. As prácticas levaranse a cabo en unidades desta consellería, preferentemente en Axencias de Extensión Agraria, Servicios de Sanidade e Producción Animal, Montes, Incendios e Medio Ambiente.</p>
<p>Artigo 3º.-Carácter das bolsas.</p>
<p>As bolsas terán carácter formativo e non implican relación laboral nin administrativa entre os beneficiarios e a Consellería de Agricultura, Gandería e Montes, aínda que si a necesaria dependencia administrativa en relación co horario, normas de réxime interno e disciplinas da unidade administrativa onde se realicen as prácticas.</p>
<p>As bolsas tampouco darán lugar á súa inclusión na Seguridade Social. Nembargantes, subscribiráselles unha póliza colectiva de seguro de accidentes durante o período de prácticas.</p>
<p>Artigo 4º.-Destinatarios e número de bolsas.</p>
<p>Establécense dous tipos de bolsas:</p>
<p>Tipo A) Vinte bolsas destinadas ós recentemente titulados de escolas técnicas superiores de enxeñeiros agrónomos e de montes, facultades de veterinaria e escolas técnicas de grao medio agrícolas ou forestais.</p>
<p>Tipo B) Vinte bolsas destinadas a estudiantes das escolas ou facultades descritas no tipo A).</p>
<p>Artigo 5º.-Duración e contía económica.</p>
<p>As bolsas tipo A) terán unha duración de tres meses, entre o 15 de xullo e o 14 de outubro, e a súa contía será de 300.000 ptas.</p>
<p>As bolsas tipo B) terán unha duración de tres meses, entre o 15 de xullo e o 14 de outubro, e a súa contía será de 250.000 ptas.</p>
<p>Artigo 6º.-Requisitos.</p>
<p>Poderán solicitar estas bolsas aquelas persoas que acrediten, polo menos, dous anos de residencia en Galicia e reúnan os seguintes requisitos:</p>
<p>Bolsas tipo A): titulados nalgún dos centros ós que se fai referencia no artigo 4º, sempre que obtivesen o título a partir do 1 de xaneiro de 1996.</p>
<p>Bolsas tipo B): estudiantes dos mesmos centros, que estean matriculados no curso 1996-97 en materias do derradeiro ano de carreira.</p>
<p>Non poderán optar a un mesmo tipo de bolsa os estudiantes que a disfrutasen en anos anteriores.</p>
<p>En calquera caso, estas bolsas son incompatibles co traballo remunerado de carácter fixo ou temporal durante o período das prácticas.</p>
<p>Artigo 7º.-Solicitudes.</p>
<p>As solicitudes irán dirixidas ó conselleiro de Agricultura, Gandería e Montes, e serán presentadas no rexistro xeral da Consellería de Agricultura, Gandería e Montes, nas súas delegacións provinciais, ou do xeito previsto no artigo 38.4º da Lei 30/1992, de 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes será dun mes desde a publicación da presente orde no Diario Oficial de Galicia.</p>
<p>Artigo 8º.-Documentación.</p>
<p>A solicitude presentarase, segundo modelo E que se xunta debidamente cuberto, xunto coa seguinte documentación:</p>
<p>-Tipo de bolsa á que aspira.</p>
<p>-Fotocopia do DNI do interesado.</p>
<p>-Declaración do interesado na que faga constar que cumpre cos requisitos sinalados no artigo 6º da convocatoria, e de que non incorre na incompatibilidade sinalada nela.</p>
<p>-Centro no que acadou o título ou no que está matriculado.</p>
<p>-Certificación das cualificacións da totalidade do expediente académico.</p>
<p>-Acreditar debidamente o coñecemento en materia informática e de idiomas.</p>
<p>Artigo 9º-Selección dos beneficiarios.</p>
<p>1. A selección faraa unha comisión de valoración presidida polo secretario xeral da Consellería de Agricultura, Gandería e Montes, e na que se integrarán: como secretario, o xefe do Servicio de Contratación e Xestión Orzamentaria, e como vocais, o subdirector xeral de Xestión Orzamentaria e a subdirectora xeral de Persoal e Coordinación Adtva.</p>
<p>2. A selección realizarase tendo en conta o expediente académico completo de cada solicitante,</p>
<p>segundo os tipos de bolsas e os méritos alegados, realizada segundo o seguinte baremo:</p>
<p>a) Valoración das cualificacións académicas:</p>
<p>-Matrícula de honor: 4 puntos.</p>
<p>-Sobresaíente: 3 puntos.</p>
<p>-Notable: 2 puntos.</p>
<p>-Aprobado: 1 punto.</p>
<p>-Suspenso ou non presentado: 0 puntos.</p>
<p>Deberase ter en conta para efectos de aplicación do baremo que a nota acadada nunha disciplina no caso de non superarse na primeira convocatoria, dividirase entre o número delas, sempre que non sexa superior a tres, pois con posterioridade á terceira convocatoria valorarase con 0 puntos.</p>
<p>b) Reducción ó mesmo número de materias:</p>
<p>(Suma de notas x 30)/(Número de materias)=Suma expediente académico.</p>
<p>c) Outras valoracións:</p>
<p>Poderanse valorar tamén, sempre que veñan perfectamente acreditados documentalmente:</p>
<p>-Coñecementos informáticos: ata 3 puntos.</p>
<p>-Coñecementos de idiomas: ata 3 puntos.</p>
<p>É requisito imprescindible que, no caso de estudiantes, estean matriculados da totalidade de disciplinas do derradeiro ano.</p>
<p>3. A relación de seleccionados será exposta nos taboleiros de anuncios das delegacións provinciais respectivas.</p>
<p>Artigo 10º.-Adxudicación e pagamento.</p>
<p>1. As bolsas serán adxudicadas polo conselleiro de Agricultura, Gandería e Montes, por proposta da comisión de valoración.</p>
<p>2. O pagamento farase por contías iguais mensuais, unha vez recibido o informe do xefe da unidade correspondente sobre o bo desenvolvemento das prácticas.</p>
<p>3. No caso de que o bolseiro deixe de levar a cabo a asistencia á unidade onde realice as prácticas, deixará de percibi-la cantidade correspondente.</p>
<p>Artigo 11º</p>
<p>No caso de quedar deserta algunha bolsa dun tipo, poderase acumular ás do outro tipo.</p>
<p>Artigo 12º</p>
<p>O importe destas bolsas sufragarase con cargo á aplicación orzamentaria 09.01.611A.481.0 «Axudas a estudios e traballos en temas agrarios», dos orzamentos xerais da Comunidade Autónoma de Galicia para 1997, por un importe máximo de 11.100.000 ptas.</p>
<p>O importe de 100.000 ptas. destinarase a contratar unha póliza de seguro de accidentes para 40 bolseiros.</p>
<p>Disposición adicional</p>
<p>A adxudicación definitiva das bolsas queda condicionada á aprobación dos orzamentos xerais da Comunidade Autónoma de Galicia para 1997, e á consignación neles de crédito dabondo na aplicación 09.01.611A.481.0</p>
<p>Disposición derradeira</p>
<p>Facúltase o secretario xeral para dicta-las resolucións necesarias para o mellor cumprimento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de decembro de 1996.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>9015</p>

