---
date: '1996-12-16'
id: C822
page: 11
number: 244
agency: CONCELLO DE FENE
section: VI. ANUNCIOS
title: Edicto.
range: Edicto.
url: 'https://www.xunta.gal/dog/Publicados/1996/19961216/AnuncioC822_gl.html'
---
<p>A Corporación Municipal, en sesión ordinaria celebrada con data 5 de setembro de 1996, adoptou o acordo que, copiado literalmente, di o seguinte:</p>
<p>3º. Aprobación definitiva do proxecto de modificación puntual do plan xeral de ordenación urbana no contorno da unidade de actuación número 13.</p>
<p>Dáse conta da proposta da Comisión Informativa de Urbanismo, Obras, Vivenda e Industria que, copiada literalmente, di o seguinte:</p>
<p>Visto o procedemento tramitado para a modificación puntual do plan xeral de ordenación urbana no contorno da unidade de actuación número 13.</p>
<p>Resultando que, por acordo plenario con data 10 de xaneiro de 1996, se prestou aprobación inicial ó proxecto de modificación de referencias, redactado polo arquitecto Fernando Casqueiro Barreiro, e someteuse a información pública regulamentaria mediante edictos publicados no Diario Oficial de Galicia os días 8 de marzo e 11 de abril, no diario La Voz de Galicia o día 3 de abril e no BOP correspondente ó día 15 do citado mes.</p>
<p>Resultando que durante a información pública se presentaron dúas alegacións, formuladas por José M. España Gómez e José Rivera Martínez, nas que se pon de manifesto a existencia duns afloramentos de auga potable e a correspondente servidume de acueducto; así como unha arqueta dunha capacidade de 3.510 litros, na zona afectada pola modificación puntual para o abastecemento de auga potable de Villa Mercedes, e coa finalidade de que se tivese en conta a execución das obras para preservar e non causar danos nas referidas instalacións, informando o enxeñeiro municipal que as alegacións non entran a discutir nin a procedencia da modificación, nin a ordenación proposta, nin aspectos ou parámetros urbanísticos dela e que, en principio, a realización da referida ordenación non debe afectar de maneira directa a captación e conducción referidas, sen prexuízo de determinadas puntualizacións que se especifican por posibles incidencias indirectas durante a execución das obras, pero que poderían </p>
<p>respecta-la existencia da captación si se desexa.</p>
<p>Resultando que, en cumprimento do establecido nos artigos 8.a e 7.2º da Lei 7/1995, do 29 de xuño, de delegación e distribución de competencias en materia de urbanismo, constan no expediente os informes favorables do conselleiro de Política Territorial, Obras Públicas e Vivenda, con datas 14 de decembro de 1995 e 15 de xullo de 1996, este último preceptivo e vinculante como requisito previo á aprobación definitiva da referida modificación.</p>
<p>Así mesmo, consta informe da demarcación de estradas do Estado de Galicia, Servicio de Conservación e Explotación, no que se especifica que se terá en conta a acta de aliñacións subscrita entre o concello e a Xefatura Provincial de Estradas que establecía que a liña de edificación se situaría a 12,50 metros do eixe da estrada N-651 nos treitos comprendidos entre os P.Q. 29.308 e 30.569.</p>
<p>Vistos os informes emitidos polo enxeñeiro municipal, secretaría e intervención.</p>
<p>Considerando que a lexislación vixente faculta os concellos para a aprobación de modificacións do seu planeamento, e xustificouse no acordo plenario con data 2 de febreiro de 1995, así como nos convenios urbanísticos subscritos con Higinio Giao Carregado e a familia González-Cela Pardo e aprobados en sesión plenaria do día 25 de maio do referido ano, así como na memoria do proxecto, as causas e razóns que xustifican a referida modificación, así como as vantaxes que supón para os intereses públicos e privados, destacando a obtención do solo para a creación dun parque municipal, e terreos de localización de aproveitamentos edificatorios asignables ó concello.</p>
<p>Considerando que o proxecto reúne as determinacións e documentos requiridos en atención á súa</p>
<p>entidade e, ademais, queda xustificada a obtención dos maiores espacios libres e zonas verdes demandados polo incremento da edificabilidade, de conformidade co disposto no artigo 128 da lei sobre réxime do solo e ordenación urbana, sen prexuízo da elaboración, tramitación e aprobación dun ou varios estudios de detalle para a complementación daqueles extremos da ordenación que sexan precisos a este nivel, así como do correspondentes proxecto de urbanización e os procedementos de execución do planeamento que fosen precisos de conformidade coa referida normativa.</p>
<p>Na súa virtude e de conformidade co dictame-proposta emitido pola Comisión Informativa de Urbanismo, Obras, Vivenda e Industria, en votación ordinaria e por maioría de cinco votos a favor (5 do BNG) e dous en contra (1 do PSdeG-PSOE; 1 de FI), propónselle ó Pleno da Corporación a adopción do acordo seguinte:</p>
<p>1º.-Aprobar, con carácter definitivo, o proxecto de modificación puntual do plan xeral de ordenación urbana no contorno da unidade de actuación número 13, redactado polo arquitecto Fernando Casqueiro Barreiro.</p>
<p>2º.-Dispoñe-la publicación do presente acordo no Diario Oficial de Galicia e a súa comunicación á Consellería de Política Territorial, Obras Públicas e Vivenda, coa remisión dunha copia do expediente completo e dous exemplares do proxecto, nos termos previstos no artigo 8 da Lei galega 7/1995, do 29 de xuño.</p>
<p>Logo de deliberación, a corporación, en votación ordinaria e por maioría absoluta de nove votos a favor correspondentes ós membros do grupo do BNG, fronte a oito votos en contra (3 do PP, 2 do PSOE, 2 de EU-EG e 1 de FI), acordou aprobar nos seus propios termos a proposta transcrita.</p>
<p>O que se fai público para xeral coñecemento poderá interpoñerse contra o acordo transcrito, recurso contencioso-administrativo ante o Tribunal Superior de Xustiza de Galicia no prazo de dous meses desde a publicación deste edicto.</p>
<p>Fene, 11 de novembro de 1996.</p>
<p>O alcalde</p>
<p>Rubricado</p>
<p>8756</p>

