---
date: '1996-12-16'
id: C7CE
page: 11
number: 244
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 5 de decembro de 1996 pola que se establecen axudas para viaxes
  colectivas de interese agrario.
range: Orde
url: 'https://www.xunta.gal/dog/Publicados/1996/19961216/AnuncioC7CE_gl.html'
---
<p>A realización de viaxes de interese agrario permite contribuír a ampliar coñecementos e experiencias levadas a cabo noutros ámbitos xeográficos, mediante a posta en práctica na Comunidade Autónoma de Galicia de técnicas, equipos e métodos de traballo cos que se pode conseguir unha maior rendibilidade das explotacións, así como influír na innovación empresarial e tecnolóxica. Para facilitar estas actividades é necesario que a Administración sume ó seu esforzo o das diversas persoas ou colectivos do sector agrario, agroalimentario ou forestal.</p>
<p>En consecuencia,</p>
<p>DISPOÑO:</p>
<p>Artigo 1º</p>
<p>Co fin de fomenta-las viaxes e visitas colectivas de grupos de agricultores e organizacións de agricultores legalmente constituídas, establécese unha liña de axudas regulada pola presente orde.</p>
<p>Artigo 2º</p>
<p>As axudas poderán chegar ata o 30% dos gastos da viaxe, concedéndose exclusivamente para gastos de desprazamento e de aloxamento, sen inclui-los gastos de alimentación.</p>
<p>En calquera caso, a subvención nunca excederá das 40.000 ptas. por persoa.</p>
<p>Artigo 3º</p>
<p>Para efectos de solicitude e pagamento, o grupo de agricultores interesados deberá designar unha comisión organizadora da viaxe. Esta comisión terá, como mínimo, tres membros, sendo un deles presidente e outro tesoureiro.</p>
<p>Artigo 4º</p>
<p>Poderán solicitar estas axudas as agrupacións de agricultores e as organizacións profesionais legalmente constituídas, sempre que teñan relación cos sectores que conforman o noso sistema agroalimentario e forestal.</p>
<p>1. As solicitudes serán dirixidas ó conselleiro de Agricultura, Gandería e Montes, e presentaranse, ben directamente na Consellería de Agricultura, Gandería e Montes, edificios administrativos de San Caetano, Santiago de Compostela, ou ben nalgunha das súas unidades periféricas.</p>
<p>2. A solicitude presentarase segundo modelo E debidamente cuberta, irá asinada polo presidente da comisión e a ela xuntarase a seguinte documentación:</p>
<p>-Datas e programa da viaxe.</p>
<p>-Breve memoria dos seus obxectivos.</p>
<p>-Relación de agricultores que se prevexa que van participar nela.</p>
<p>-Composición da comisión organizadora.</p>
<p>-Xustificante bancario de apertura dunha conta específica a nome da comisión organizadora, para efectua-lo pagamento.</p>
<p>-Orzamento da viaxe e o seu financiamento.</p>
<p>3. As solicitudes presentaranse cun mínimo de 15 días de antelación á viaxe. En calquera caso, non se admitirán solicitudes con data posterior ó 30 de xuño.</p>
<p>Artigo 5º</p>
<p>A Consellería de Agricultura, Gandería e Montes, unha vez rematado o prazo de presentación de instancias, comunicará ós beneficiarios a concesión da axuda e a súa contía en función da documentación presentada, quedando supeditado o pagamento e a súa contía á xustificación.</p>
<p>Para a aprobación de solicitudes, consideraranse preferentes:</p>
<p>1. As viaxes promovidas por organizacións profesionais legalmente constituídas, en relación a grupos de agricultores creados para o efecto.</p>
<p>2. As viaxes promovidas por organizacións profesionais que veñan realizando actividades formativas consideradas de alto nivel pola Administración.</p>
<p>3. As viaxes promovidas por organizacións profesionais galegas en réxime de correspondencia con outras organizacións semellantes doutras rexións da Unión Europea, de terceiros países e incluso doutras rexións españolas.</p>
<p>Artigo 6º</p>
<p>1. As axudas económicas establecidas na presente orde imputaranse á aplicación orzamentaria 09.01.611A.481.0 «Axudas a estudios e traballos en temas agrarios» dos presupostos xerais da Comunidade Autónoma galega para 1997, por un importe máximo de 2.500.000 ptas. O pagamento da subvención farase unha vez realizada a viaxe e presentados os xustificantes oportunos (facturas orixinais debidamente conformadas).</p>
<p>A non presentación nun prazo máximo de 15 días a partir do remate da viaxe dos ditos xustificantes, suporá a perda da subvención aprobada.</p>
<p>Non se atenderán viaxes realizadas con posterioridade ó 31 de outubro.</p>
<p>2. A contía definitiva de axuda determinarase en función das xustificacións presentadas mediante facturas, nas que aparecerán perfectamente desagregados os gastos de aloxamento, manutención, desprazamento e medio de transporte utilizado.</p>
<p>A cantidade xustificada será como mínimo o triple do importe da subvención concedida, pois, en caso contrario, practicarase a reducción proporcional correspondente.</p>
<p>A concesión e/ou percepción desta axuda polo beneficiario é incompatible con calquera outra concedida pola Administración autonómica para a mesma finalidade.</p>
<p>Así mesmo, nas facturas deberán consta-los lugares e datas da viaxe e o número de persoas que a realizaron.</p>
<p>Disposición adicional</p>
<p>A adxudicación definitiva das axudas queda condicionada á aprobación dos presupostos xerais da Comunidade Autónoma para 1997, e á consignación neles de crédito suficiente na aplicación 09.01.611A.481.0.</p>
<p>Disposición derradeira</p>
<p>Facúltase o secretario xeral para dicta-las resolucións precisas para o cumprimento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de decembro de 1996.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>9213</p>

