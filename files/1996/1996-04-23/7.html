---
date: '1996-04-23'
id: 5B3A
page: 3
number: 79
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Orde do 12 de marzo de 1996 pola que se convocan bolsas de colaboración para a
  organización e descrición de arquivos de interese galego.
range: Orde
url: 'https://www.xunta.gal/dog/Publicados/1996/19960423/Anuncio5B3A_gl.html'
---
<p>O Decreto 307/1989, polo que se regula o sistema de arquivos e o patrimonio documental de Galicia, atribúelle á Consellería de Cultura a competencia de velar pola conservación, organización e difusión do patrimonio documental de Galicia, así como a responsabilidade de fomenta-la adecuada formación do persoal técnico de arquivos. Coñecendo, por outra banda, as necesidades de organización e descrición de fondos documentais de moitos arquivos galegos pola importancia que teñen para garanti-los dereitos e obrigas dos cidadáns e as actividades da propia Administración,</p>
<p>DISPOÑO:</p>
<p>Artigo 1º</p>
<p>1. Convócanse bolsas de colaboración para organización e descrición de fondos de arquivos de interese galego, con cargo á aplicación orzamentaria 010.003.352B.481.00 dos orzamentos xerais da Comunidade Autónoma de Galicia para 1996. O importe total das bolsas non excederá en ningún caso do crédito asignado para o efecto.</p>
<p>2. As bolsas irán destinadas a: organización e descrición de arquivos municipais de Galicia e tarefas de organización e descrición de fondos no Arquivo do Reino de Galicia, nos arquivos históricos provinciais de Lugo, Ourense e Pontevedra, e outros arquivos de interese galego.</p>
<p>Os bolseiros realizarán os seus traballos en diversos municipios de Galicia, no Arquivo do Reino de Galicia, e nos arquivos históricos provinciais de Lugo, Ourense e Pontevedra ou outros centros nos que sexan destinados, e serán coordinados e dirixidos pola Dirección Xeral do Patrimonio Histórico e Documental da Consellería de Cultura e por persoal técnico facultativo debidamente cualificado, designado para o efecto por aquela.</p>
<p>3. Os traballos terán unha duración de 6 meses, a partir da data de incorporación que estableza a Dirección Xeral do Patrimonio Histórico e Documental da Consellería de Cultura.</p>
<p>4. Os bolseiros seleccionados quedarán obrigados a:</p>
<p>-Asistir diariamente durante un mínimo de cinco horas ós centros onde resulten destinados. O horario será o establecido polos servicios técnicos da Dirección Xeral do Patrimonio Histórico e Documental de acordo co centro de destino.</p>
<p>-A segui-las indicacións técnicas dos coordinadores.</p>
<p>-A lles entregar ós coordinadores, ó finaliza-la bolsa, informe técnico así como copia dos instrumentos de descrición documental resultado do seu traballo.</p>
<p>Ó remata-la actividade, os coordinadores dos bolseiros depositarán na Dirección Xeral do Patrimonio Histórico e Documental da Consellería de Cultura os informes e copia dos intrumentos de descrición documental realizados por cada bolseiro. O orixinal destes instrumentos descritivos quedará depositado no mesmo lugar no que se realice o traballo.</p>
<p>Artigo 2º</p>
<p>1. Os solicitantes dunha bolsa de colaboración deberán ser licenciados en xeografía e historia ou filosofía e letras (sección de historia), con coñecementos de arquivística ou experiencia de traballo en arquivos.</p>
<p>2. As solicitudes presentaranse conforme o modelo oficial, que figura como anexo I desta orde, no rexistro xeral da Consellería de Cultura ou nas súas delegacións provinciais. O prazo de presentación será de 15 días naturais contados a partir do día seguinte ó da publicación no Diario Oficial de Galicia.</p>
<p>Sen prexuízo do establecido no parágrafo anterior, as solicitudes poderán así mesmo presentarse en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. Os solicitantes deberán xunta-la seguinte documentación:</p>
<p>-Fotocopia do DNI.</p>
<p>-Declaración responsable de non ter emprego remunerado nin desfrutar doutra bolsa ou axuda, calquera que fose esta, situacións que producen incompatibilidade co desfrute da bolsa que nesta orde se convoca.</p>
<p>-Fotocopia compulsada do expediente académico.</p>
<p>-Anexos I e II debidamente cuberto e fotocopia dos méritos alegados. Só contabilizarán aqueles méritos dos que se achegue proba documental.</p>
<p>Artigo 3º</p>
<p>1. As bolsas serán adxudicadas para a organización de fondos dos arquivos de Galicia que se relacionan no anexo II.</p>
<p>2. Resérvanse 5 bolsas para licenciados en xeografía e historia coa especialidade de arquivística,</p>
<p>que obtiveran a licenciatura nos anos 1993, 1994 e 1995. Os interesados nesta reserva, que será excluínte, deberán facelo constar expresamente na solicitude.</p>
<p>Artigo 4º</p>
<p>O importe das bolsas non excederá da cantidade de seiscentas noventa e dúas mil oitocentas cincuenta e sete pesetas (692.857 ptas.) cada unha.</p>
<p>Artigo 5º</p>
<p>1. Os correspondentes servicios técnicos da Dirección Xeral do Patrimonio Histórico e Documental da Consellería de Cultura poderán reclamarlles, se fose necesario, ós solicitantes que emenden os defectos administrativos apreciados na documentación esixida, de acordo co artigo 71 da Lei 30/1992, do 26 de novembro, de réxime xurídico das administración públicas e do procedemento administrativo común, outorgándose un prazo de 10 días, desde o recibo do escrito de requirimento.</p>
<p>2. A avaliación dos méritos alegados, que corresponde á Dirección Xeral do Patrimonio Histórico e Documental da Consellería de Cultura, farase segundo o seguinte baremo:</p>
<p>-Experiencia de traballo remunerado en organización e descrición de arquivos públicos. Por cada mes traballado: 0,50 puntos ata un máximo de 6 puntos.</p>
<p>-Experiencia de traballo remunerado en organización e descrición de arquivos privados. Por cada mes traballado: 0,25 puntos ata un máximo de 3 puntos.</p>
<p>-Experiencia de traballo non remunerado en organización e descrición de arquivos públicos ou privados. Por cada mes traballado: 0,10 puntos ata un máximo de 1,20 puntos.</p>
<p>-Especialidade universitaria en arquivística: 2 puntos.</p>
<p>-Mestrado en arquivística: 2 puntos.</p>
<p>-Certificado de escola-obradoiro en arquivística: 2 puntos.</p>
<p>-Cursos de arquivística, diplomática, paleografía e historia das institucións:</p>
<p>* Con acreditación expresa de duración superior a 100 horas: 0,75 puntos ata un máximo de 1,50 puntos.</p>
<p>* Con acreditación expresa de duración superior a 40 horas: 0,25 puntos ata un máximo de 2 puntos.</p>
<p>* Con duración inferior a 40 horas: 0,10 puntos ata un máximo de 0,80 puntos.</p>
<p>-Asistencia a congresos de arquivística, diplomática, paleografía ou historia das institucións: 0,10 puntos ata un máximo de 1 punto.</p>
<p>-Presentación de comunicacións en congresos de arquivística, diplomática, paleografía ou historia das institucións: 0,50 puntos ata un máximo de 2 puntos.</p>
<p>-Publicacións relacionadas coa arquivística, paleografía, diplomática e historia das institucións, impresas antes do remate do prazo de presentación de solicitudes:</p>
<p>* Por cada libro: 2 puntos ata un máximo de 6 puntos.</p>
<p>* Por cada artigo en revista especializada: 1 punto ata un máximo de 4 puntos.</p>
<p>* Pola publicación efectiva de inventarios ou catálogos: 0,50 puntos ata un máximo de 2 puntos.</p>
<p>O mesmo mérito só se valorará unha única vez: como comunicación, publicación ou asistencia a congresos.</p>
<p>-Cursos de galego:</p>
<p>* Iniciación: 0,5 puntos.</p>
<p>* Iniciación e perfeccionamento ou só perfeccionamento: 1 punto.</p>
<p>-Cursos de informática aplicada ós arquivos:</p>
<p>* Con acreditación expresa de duración superior a 40 horas: 0,50 puntos ata un máximo de 4 puntos.</p>
<p>* Con duración inferior a 40 horas: 0,25 puntos ata un máximo de 2 puntos.</p>
<p>-Cursos de informática en xeral:</p>
<p>* Con acreditación expresa de duración superior a 40 horas: 0,50 puntos ata un máximo de 4 puntos.</p>
<p>* Con duración inferior a 40 horas: 0,10 puntos ata un máximo de 1 punto.</p>
<p>3. A selección das bolsas dedicadas a licenciados dos anos 1993, 1994 e 1995 efectuarase de acordo coas cualificacións obtidas en tódolos cursos da licenciatura, resultando seleccionados aqueles solicitantes que obteñan a puntuación máis alta.</p>
<p>4. Os listados provisionais de bolseiros exporanse nos taboleiros de anuncios da Consellería de Cultura e nos das súas delegacións provinciais. O prazo de exposición será de 10 días naturais contados a partir do día seguinte da súa publicación, e durante os cales se poderán face-las alegacións pertinentes.</p>
<p>5. A resolución da convocatoria correspóndelle ó conselleiro de Cultura por proposta do director xeral do Patrimonio Histórico e Documental. O acordo farase público, para efectos de notificación ós interesados, nos taboleiros de anuncios da Consellería de Cultura e nos das súas delegacións provinciais.</p>
<p>6. A resolución de adxudicación pon fin á vía administrativa de acordo co artigo 109 da Lei 30/1992, do 26 de novembro, e contra esta cabe interpoñer recurso contencioso-administrativo perante o Tribunal Superior de Xustiza de Galicia, no prazo de</p>
<p>dous meses contados a partir da data de notificación efectiva dela ós interesados.</p>
<p>7. Unha vez rematado o período de desfrute da bolsa, as persoas non seleccionadas poderán solicita-la devolución da documentación achegada.</p>
<p>Artigo 6º</p>
<p>O pagamento da bolsa axustarase á normativa orzamentaria de aplicación.</p>
<p>Ós adxudicatarios das bolsas poderáselles requiri-la documentación necesaria para proceder ó pagamento da dita bolsa.</p>
<p>Artigo 7º</p>
<p>1. No caso de que os beneficiarios das bolsas incumprisen algunha das condicións ou obrigas estipuladas na presente orde, a Consellería de Cultura instruirá expediente sancionador conforme o previsto na Lei 30/1992, do 26 de novembro, e poderá mesmo anula-los beneficios concedidos e solicita-la devolución das cantidades percibidas, se as houbese, nos prazos que establece o Regulamento xeral da recadación.</p>
<p>2. O persoal técnico e facultativo que en cada provincia coordine e dirixa ós bolseiros poderá propoñerlle á Dirección Xeral do Patrimonio Histórico e Documental da Consellería de Cultura a extinción da bolsa por falta de dedicación ou incumprimento das condicións sinaladas.</p>
<p>3. A Dirección Xeral do Patrimonio Histórico e Documental da Consellería de Cultura expedirá, logo do informe favorable dos coordinadores, ó remata-los traballos, certificación acreditativa da prestación de servicios.</p>
<p>4. As bolsas non implicarán relación funcionarial nin laboral coa Consellería de Cultura, nin compromiso que se estenda máis alá do seu ámbito de duración.</p>
<p>Artigo 8º</p>
<p>A Consellería de Cultura poderá facer pública unha nova convocatoria en iguais ou diferentes termos, no caso de que as adxudicacións acordadas non cubrisen a totalidade do crédito asignado.</p>
<p>Disposicións derradeiras</p>
<p>Primeira.-Autorízase o director xeral do Patrimonio Histórico e Documental para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 12 de marzo de 1996.</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>ANEXO II</p>
<p>BOLSAS DE COLABORACIÓN EN ARQUIVOS: DESTINOS</p>
<p>1. Os que optaran por reserva de praza sinalen por orde de preferencia do 1 ó 5 os destinos:</p>
<p>Arquivo do Reino de Galicia (A Coruña): 1 bolsa.</p>
<p>Arquivo Histórico Provincial de Lugo: 1 bolsa.</p>
<p>Arquivo Histórico Provincial de Ourense: 1 bolsa.</p>
<p>Arquivo Histórico Provincial de Pontevedra: 1 bolsa.</p>
<p>Arquivo Municipal de Lugo: 1 bolsa.</p>
<p>2. Sinalen por orde de preferencia do 1 ó 29 os destinos para as bolsas adxudicadas polo baremo xeral:</p>
<p>Provincia da Coruña:</p>
<p>Arquivo Municipal da Baña: 1 bolsa.</p>
<p>Arquivo Municipal de Brión: 1 bolsa.</p>
<p>Arquivo Municipal de Cerceda: 1 bolsa.</p>
<p>Arquivo Municipal de Frades: 1 bolsa.</p>
<p>Arquivo Municipal Mañón: 1 bolsa.</p>
<p>Arquivo Municipal de Moeche: 1 bolsa.</p>
<p>Arquivo Municipal de Padrón: 1 bolsa.</p>
<p>Arquivo Municipal de San Sadurniño: 1 bolsa.</p>
<p>Arquivo Municipal do Val do Dubra: 1 bolsa.</p>
<p>Arquivo Municipal de Valdoviño: 1 bolsa.</p>
<p>Provincia de Lugo:</p>
<p>Arquivo Municipal de Mondoñedo: 2 bolsas.</p>
<p>Arquivo Municipal da Pontenova: 1 bolsa.</p>
<p>Arquivo da Fábrica de Sargadelos-Cervo: 1 bolsa.</p>
<p>Arquivo Municipal de Sarria: 1 bolsa.</p>
<p>Arquivo Municipal do Valadouro: 1 bolsa.</p>
<p>Arquivo Municipal de Viveiro: 1 bolsa.</p>
<p>Provincia de Ourense:</p>
<p>Arquivo Municipal de Amoeiro: 1 bolsa.</p>
<p>Arquivo Municipal da Gudiña: 1 bolsa.</p>
<p>Arquivo Municipal da Pobra de Trives: 1 bolsa.</p>
<p>Arquivo Municipal de Ribadavia: 1 bolsa.</p>
<p>Arquivo Municipal de San Amaro: 1 bolsa.</p>
<p>Arquivo Municipal de Vilamarín: 1 bolsa.</p>
<p>Provincia de Pontevedra:</p>
<p>Arquivo da Autoridade Portuaria de Marín-Pontevedra: 1 bolsa.</p>
<p>Arquivo da Autoridade Portuaria de Vigo: 1 bolsa.</p>
<p>Arquivo Municipal de Catoira: 1 bolsa.</p>
<p>Arquivo Municipal de Forcarei: 1 bolsa.</p>
<p>Arquivo Municipal de Agolada: 1 bolsa.</p>
<p>Arquivo Municipal de Moaña: 1 bolsa.</p>
<p>Arquivo Municipal de Pontevedra: 1 bolsa.</p>
<p>2924</p>

