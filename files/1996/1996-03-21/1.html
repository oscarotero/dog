---
date: '1996-03-21'
id: 46B2
page: 2
number: 58
agency: PRESIDENCIA
section: I. DISPOSICIÓNS XERAIS
title: 'Lei 1/1996, do 5 de marzo, de regulación das actividades feirais de Galicia.'
range: Lei
url: 'https://www.xunta.gal/dog/Publicados/1996/19960321/Anuncio46B2_gl.html'
---
<p>De conformidade co establecido no artigo 27.16º do Estatuto de autonomía para Galicia, correspóndelle á Comunidade Autónoma a competencia exclusiva en materia de feiras e mercados interiores.</p>
<p>Na súa virtude, e dada a importancia das actividades feirais como elemento dinamizador da economía galega e medio de promoción dos seus productos, a súa evolución ó longo do tempo e a necesaria aplicación no marco da Unión Europea dos principios de libre concorrencia, libre prestación de servicios e liberdade de establecemento, faise necesario que a Comunidade Autónoma dicte unha nova normativa na materia co fin esencial de acadar uns servicios feirais que se correspondan coa demanda existente e ó mesmo tempo garanti-la eficacia práctica, na nosa comunidade, daqueles principios.</p>
<p>A presente lei, estructurada en seis capítulos, unha disposición transitoria, unha adicional, unha derrogatoria e unha derradeira, establece o marco normativo para que o conxunto de actividades que constitúe o seu ámbito de aplicación sexa conforme á realidade actual e contribúa deste xeito á ampliación dos intercambios comerciais mediante o achegamento entre a oferta e a demanda.</p>
<p>A lei define as actividades feirais que se inclúen no seu ámbito de aplicación diferenciando entre actividades de carácter oficial, para a condición das cales a súa adquisición está suxeita ó cumprimento de requisitos específicos fixados na propia lei, e actividades de carácter privado, respecto das cales a súa realización pode levarse a cabo por calquera persoa física ou xurídica, coa única limitación da necesaria autorización administrativa previa.</p>
<p>Así mesmo fíxanse as actividades excluídas do seu ámbito ben en razón do seu carácter tradicional (mercados destinados ás transaccións de gando, productos agrícolas e pesqueiros e outros de uso e consumo corrente), da natureza dos productos obxecto dela (exposicións dirixidas a productos culturais, científicos, educacionais e artísticos), do obxecto principal da súa finalidade (realización de vendas directas con retirada de mercadorías durante o seu desenvolvemento) ou da súa suxeición á normativa específica (actividades promocionais desenvolvidas por establecementos comerciais).</p>
<p>Doutra banda, a lei sinala como requisito necesario para a realización de calquera actividade incluída no seu ámbito de aplicación a autorización previa da Administración, podendo establecer esta, como condición para a súa concesión, a prestación dunha fianza.</p>
<p>Finalmente recóllese o Rexistro Oficial de Actividades Feirais e regúlase o réxime sancionador dirixido a garanti-lo cumprimento das prescricións legais.</p>
<p>Por todo o exposto, o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e do seu presidente, promulgou en nome de El-Rei a Lei de regulación de actividades feirais de Galicia.</p>
<p>Capítulo I</p>
<p>Obxecto e ámbito de aplicación</p>
<p>Artigo 1º.-Obxecto.</p>
<p>1. A presente lei ten por obxecto a regulación das actividades feirais que se realicen en Galicia, con excepción das que sinala o artigo seguinte.</p>
<p>2. Terán a condición de actividade feiral as manifestacións de carácter comercial de duración limitada que, reunindo unha pluralidade de expositores, teñan por obxecto a exhibición de bens ou a oferta de servicios.</p>
<p>Artigo 2º.-Ámbito.</p>
<p>Quedan excluídas do ámbito desta lei:</p>
<p>a) As feiras ou os mercados dedicados fundamentalmente ás transaccións de gando, productos agrarios e pesqueiros e outros de uso ou consumo corrente, con independencia da súa periodicidade.</p>
<p>En calquera caso, os certames gandeiros están sometidos á vixente lexislación específica sobre gandería e sanidade animal.</p>
<p>b) As feiras que, con independencia da súa periodicidade, se dirixan ó público en xeral e teñan por obxecto a venda directa con retirada de mercadorías durante o seu desenvolvemento.</p>
<p>c) As actividades de carácter promocional organizadas polos establecementos comerciais, con independencia da súa duración.</p>
<p>d) As exposicións que teñan por obxecto a exhibición, con ou sen venda, de productos da cultura, a ciencia, a educación e a arte.</p>
<p>Capítulo II</p>
<p>Clasificación</p>
<p>Artigo 3º.-Clasificación.</p>
<p>1. As actividades feirais que constitúen o ámbito de aplicación desta lei clasifícanse:</p>
<p>-Por razón da súa periodicidade, en feiras e exposicións.</p>
<p>-Por razón da oferta exhibida, en multisectoriais e monográficas.</p>
<p>2. Son feiras as actividades feirais de carácter periódico, dirixidas fundamentalmente ó público profesional, nas que non se realicen vendas coa retirada de mercadorías durante o seu desenvolvemento.</p>
<p>3. Son exposicións as actividades feirais de carácter non periódico, dirixidas fundamentalmente ó público profesional, nas que non se realicen vendas coa retirada de mercadorías durante o seu desenvolvemento.</p>
<p>4. Tanto nas feiras coma nas exposicións poden admitirse pedidos e perfeccionarse contratos de compravenda.</p>
<p>5. Teñen a consideración de multisectoriais ou xerais aquelas feiras ou exposicións nas que se exhiba unha oferta representativa de distintos sectores da actividade económica e de monográficas ou salóns aquelas respecto das cales a oferta se refira a un único sector.</p>
<p>Capítulo III</p>
<p>Actividades feirais oficiais de Galicia</p>
<p>Artigo 4º.-Cualificación.</p>
<p>1. A Xunta de Galicia poderá outorgarlles ás feiras a cualificación de oficial.</p>
<p>2. O outorgamento da cualificación de oficial esixirá a concorrencia, como mínimo, das características seguintes:</p>
<p>a) Que estean organizadas por persoa xurídica.</p>
<p>b) Que teñan lugar en instalacións permanentes dotadas dos servicios convenientes para este tipo de actividades.</p>
<p>c) Que conten cun número mínimo de expositores e metros cadrados de superficie de exposición que regulamentariamente se determine.</p>
<p>d) Que o seu ámbito de influencia sexa igual ou superior ó da Comunidade Autónoma de Galicia.</p>
<p>e) Que dispoñan dun regulamento de participación dos expositores.</p>
<p>Artigo 5º.-Regulamento de participación.</p>
<p>O regulamento de participación dos expositores citado no artigo 4º e) desta lei terá, como mínimo, o seguinte contido:</p>
<p>a) Dereitos e obrigacións dos expositores.</p>
<p>b) Criterios que establezan unha orde de prioridade no tocante ás solicitudes de participación.</p>
<p>c) Procedemento relacionado coas distintas cuestións que se formulen entre os participantes e regulación dun órgano de carácter arbitral, que será o encargado de dirimi-las ditas cuestións.</p>
<p>Artigo 6º.-Comité organizador.</p>
<p>A organización de feiras oficiais esixirá a constitución dun comité organizador, no que estará representada a entidade organizadora, a Administración autonómica, o concello onde deba realizarse e a Cámara de Comercio, Industria e Navegación da correspondente demarcación.</p>
<p>Artigo 7º.-Orzamentos.</p>
<p>As entidades organizadoras das feiras oficiais presentaranlle anualmente á consellería competente en</p>
<p>materia de comercio os respectivos orzamentos e as correspondentes liquidacións. Tamén presentarán a memoria anual das actividades realizadas.</p>
<p>Artigo 8º.-Calendario de feiras oficiais.</p>
<p>A consellería competente en materia de comercio publicará anualmente o calendario de feiras oficiais de Galicia.</p>
<p>Capítulo IV</p>
<p>Autorización de actividades feirais</p>
<p>Artigo 9º.-Autorización.</p>
<p>1. A realización de feiras ou exposicións requirirá a autorización previa da consellería competente en materia de comercio. Para tales efectos a devandita consellería deberá solicitarlles informe ós concellos afectados, cámaras oficiais de comercio, industria e navegación ou outras entidades.</p>
<p>A Administración autonómica exercerá facultades de coordinación para evitar duplicidades de feiras e exposicións oficiais.</p>
<p>2. Para os efectos sinalados no apartado anterior, a solicitude de autorización realizarase de conformidade co que regulamentariamente se estableza.</p>
<p>3. A consellería competente en materia de comercio poderá esixirlle ó organizador da actividade feiral a prestación dunha fianza na forma e contía que regulamentariamente se determine.</p>
<p>4. Calquera modificación nas condicións da autorización deberá ser obxecto de solicitude ante a Consellería competente por razón da materia.</p>
<p>5. O prazo para resolver sobre a autorización á que se refiren os apartados anteriores será de tres meses. A falta de resolución expresa da Administración producirá efectos estimatorios co alcance previsto no artigo 43 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 10º.-Vixencia da autorización.</p>
<p>1. A autorización da realización de feiras terá unha vixencia de dous anos, de acordo cos criterios e coas condicións que regulamentariamente se establezan, con posibilidade de prórroga por petición do organizador, de conformidade co procedemento sinalado no artigo anterior.</p>
<p>2. A autorización dunha exposición terá vixencia para unha única edición.</p>
<p>Artigo 11º.-Requisitos.</p>
<p>O organizador da actividade feiral fará constar na solicitude de autorización:</p>
<p>-A denominación, o ámbito territorial, a duración, a data e o lugar de realización.</p>
<p>-Os productos ós que se dirixe e a previsión de participantes.</p>
<p>-Os recursos económicos dos que dispón.</p>
<p>-As características do espacio físico no que se vai desenvolve-la actividade, así como os servicios dos que dispón.</p>
<p>-Aqueloutras circunstancias que, se é o caso, se determinen regulamentariamente.</p>
<p>Artigo 12º.-Suspensión.</p>
<p>A consellería competente por razón da materia poderá suspende-la realización dunha actividade feiral autorizada cando ó longo do seu desenvolvemento se constate o incumprimento das prescricións desta lei e das disposicións que a desenvolvan.</p>
<p>Artigo 13º.-Denegación.</p>
<p>Son causas de denegación de autorización:</p>
<p>a) A non prestación da garantía se é o caso esixida e á que fai referencia o apartado 3 do artigo 9 desta lei.</p>
<p>b) A falta de solvencia técnica ou económica do organizador.</p>
<p>c) A existencia de circunstancias das cales poida derivarse unha falta da seguridade das persoas, dos productos, das instalacións industriais e do medio ambiente.</p>
<p>Artigo 14º.-Obrigacións.</p>
<p>Son obrigacións do organizador da actividade feiral:</p>
<p>a) Solicita-la autorización á que se refire o artigo 9 da presente lei.</p>
<p>b) Presta-la garantía que, se é o caso, estableza a Administración.</p>
<p>c) Realiza-la actividade feiral de conformidade coas condicións establecidas na autorización.</p>
<p>d) Responsabilizarse do cumprimento das prescricións establecidas nesta lei e nas disposicións que a desenvolvan e, en xeral, da normativa vixente, así como da seguridade das persoas, dos productos, das instalacións industriais e do medio ambiente.</p>
<p>Capítulo V</p>
<p>Rexistro Oficial de Actividades Feirais</p>
<p>Artigo 15º.-Rexistro.</p>
<p>1. A consellería competente en materia de comercio levará un Rexistro de Actividades Feirais de Galicia no que se inscribirán de oficio as actividades autorizadas.</p>
<p>2. Os datos que figuren no rexistro terán carácter público, e deberá comunicárselle á consellería competente en materia de comercio calquera modificación dos datos relativos ás actividades feirais inscritas.</p>
<p>3. As normas de organización e funcionamento do rexistro estableceranse regulamentariamente.</p>
<p>Capítulo VI</p>
<p>Réxime sancionador</p>
<p>Artigo 16º.-Infraccións.</p>
<p>1. As infraccións ó disposto nesta lei e nas disposicións que a desenvolvan serán cualificadas en leves, graves e moi graves.</p>
<p>2. Son infraccións leves:</p>
<p>a) A non comunicación ó rexistro dos datos relativos ás actividades feirais inscritas nel.</p>
<p>b) As infraccións ó establecido nesta lei que non poidan ser cualificadas como graves ou moi graves.</p>
<p>3. Son infraccións graves:</p>
<p>a) A realización de actividades feirais sen a autorización prevista nesta lei.</p>
<p>b) A venda con retirada de mercadorías dentro do recinto feiral e durante o seu desenvolvemento.</p>
<p>c) A non realización de feiras e exposicións autorizadas salvo que concorran circunstancias singulares debidamente xustificadas.</p>
<p>d) O non cumprimento das condicións establecidas na autorización.</p>
<p>e) A reincidencia na comisión de infraccións leves no período de un ano.</p>
<p>4. Son infraccións moi graves:</p>
<p>a) O uso indebido da denominación «Feira oficial» en feiras non recoñecidas como tales.</p>
<p>b) Calquera infracción ó establecido nesta lei cando dela deriven alteracións da orde pública ou un notable prexuízo para o interese xeral.</p>
<p>c) A reincidencia na comisión de infraccións graves no período de dous anos.</p>
<p>5. Para os efectos do disposto nos apartados 3 e) e 4 c) deste artigo, entenderase que existe reincidencia cando, no período indicado, se cometa máis de unha infracción da mesma natureza e así fose declarado por resolución firme.</p>
<p>Artigo 17º.-Sancións.</p>
<p>1. As sancións que se impoñan polas infraccións tipificadas nesta lei serán:</p>
<p>a) No caso de infraccións leves, multa de ata 500.000 ptas.</p>
<p>b) No caso de infraccións graves, multa de 500.001 ata 5.000.000 de ptas.</p>
<p>c) No caso de infraccións moi graves, multa de 5.000.001 ata 15.000.000 de ptas.</p>
<p>2. En todo caso, para a graduación das sancións terase en conta a transcendencia social da infracción, a intencionalidade, os efectos económicos producidos e a reincidencia.</p>
<p>Artigo 18º.-Prescrición.</p>
<p>1. As infraccións previstas nesta lei prescribirán ós seis meses se son leves, ós dous anos se son graves e ós cinco anos se son moi graves.</p>
<p>2. O prazo de prescrición das infraccións comezará a contar ó día seguinte da súa comisión ou a partir da súa finalización se se trata dunha infracción continuada. O prazo de prescrición interromperase no momento no que se inicie, con coñecemento do infractor, o procedemento sancionador, e volverase inicia-lo cómputo cando o procedemento remate sen sanción ou se paralice por causa non imputable ó infractor.</p>
<p>3. As sancións previstas nesta lei prescribirán ó ano se son leves, ós dous anos se son graves e ós tres anos se son moi graves.</p>
<p>4. O prazo de prescrición das sancións comezará a contar desde o día seguinte a aquel no que adquira firmeza a resolución pola que se impoña a sanción. O prazo interromperase coa iniciación, con coñecemento do infractor, do procedemento de execución, e volverá transcorre-lo prazo se aquel está paralizado durante máis dun mes por causa non imputable ó infractor.</p>
<p>Artigo 19º.-Procedemento sancionador.</p>
<p>O procedemento para a imposición das sancións axustarase ó establecido na Lei 30/1992, do 26 de novembro, de réxime xurídico das administracións públicas e do procedemento administrativo común, e nas normas que a desenvolvan.</p>
<p>Artigo 20º.-Incoación.</p>
<p>O órgano con competencias para incoa-los procedementos sancionadores por infracción do disposto nesta lei determinarase regulamentariamente.</p>
<p>Artigo 21º.-Órganos competentes.</p>
<p>Os órganos competentes para impoñe-las sancións establecidas nesta lei serán:</p>
<p>a) O director xeral competente para as derivadas de faltas leves.</p>
<p>b) O conselleiro competente na materia para as derivadas de faltas graves.</p>
<p>c) O Consello da Xunta de Galicia para as derivadas de faltas moi graves.</p>
<p>Artigo 22º.-Medidas complementarias.</p>
<p>O Consello da Xunta de Galicia poderá acorda-lo pechamento dos establecementos, das instalacións ou dos servicios onde se realicen actividades feirais que non conten coas autorizacións preceptivas.</p>
<p>Artigo 23º.-Recursos.</p>
<p>Contra as resolucións dictadas en cumprimento do establecido nesta lei poderán interpoñerse os recursos correspondentes, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición adicional</p>
<p>Autorízase o Consello da Xunta de Galicia para actualiza-lo importe das sancións establecidas nesta lei.</p>
<p>Disposición transitoria</p>
<p>No prazo dos seis meses seguintes á entrada en vigor desta lei, as institucións feirais existentes adaptaranse ás disposicións dela.</p>
<p>Disposición derrogatoria</p>
<p>Quedan derrogados o título IV (Dos certames feirais) da Lei 10/1988, do 20 de xullo, de ordenación do comercio interior de Galicia, o Decreto 296/1985, do 14 de novembro, regulador dos certames feirais</p>
<p>de Galicia, e cantas outras disposicións de igual ou inferior rango se opoñan a esta lei.</p>
<p>Disposición derradeira</p>
<p>Autorízase o Consello da Xunta de Galicia para dictar cantas disposicións sexan necesarias para o desenvolvemento e a aplicación desta lei.</p>
<p>Santiago de Compostela, cinco de marzo de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>96-1964</p>

