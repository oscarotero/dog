---
date: '1996-07-31'
id: EBA2
page: 7
number: 149
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 23 de xullo de 1996 pola que se regula a integración do persoal que
  presta os seus servicios no ámbito da atención primaria da Comunidade Autónoma
  de Galicia no novo sistema deseñado polo Decreto 200/1993, do 29 de xullo.
range: Orde
url: 'https://www.xunta.gal/dog/Publicados/1996/19960731/AnuncioEBA2_gl.html'
---
<p>O Decreto 200/1993, do 29 de xullo, de ordenación da atención primaria na Comunidade Autónoma de Galicia, modificado, pola súa vez, polo Decreto 161/1996, do 25 de abril, establece, na súa disposición transitoria primeira, en favor dos colectivos de persoal nela incluídos, o ofrecemento da posibilidade de que se integren no novo sistema de atención primaria, o que se levará a cabo dun xeito aberto, continuo e voluntario.</p>
<p>Establecido o marco retributivo de aplicación ó persoal que opte pola integración, a través do Decreto 226/1996, do 25 de abril, e sistematizado, pola súa vez, pola Orde do 30 de maio de 1996, o réxime xurídico aplicable ó persoal funcionario sanitario pertencente ás clases de médicos e practicantes titulares que opte por integrarse no novo modelo, procede agora establece-lo mecanismo para concreta-la dita opción de integración.</p>
<p>Por todo isto, esta consellería, en uso das súas facultades,</p>
<p>DISPÓN:</p>
<p>Artigo 1º</p>
<p>A presente orde é de aplicación ó persoal funcionario de carreira ou estatutario fixo incluído nalgún dos colectivos relacionados na disposición transitoria do Decreto 200/1993, do 29 de xullo, de ordenación da atención primaria na Comunidade Autónoma de Galicia, na redacción dada a esta polo Decreto 161/1996, do 25 de abril, que modifica o anterior.</p>
<p>Artigo 2º</p>
<p>1. O persoal a que se refire o artigo anterior que á publicación da presente orde no Diario Oficial de Galicia se encontre en destino definitivo ou desempeñe en propiedade unha praza poderá exerce-lo dereito a integrarse no novo sistema de atención primaria. No suposto de atoparse en comisión de servicio, a opción soamente poderá levarse a</p>
<p>cabo respecto da praza da que se é titular propietario en destino definitivo. Queda excluído do dereito de opción o persoal que se atope na situación de reingreso provisional.</p>
<p>2. A dita opción de integración poderá exercerse de xeito aberto, continuo e voluntario a partir do día seguinte ó da publicación da presente orde no Diario Oficial de Galicia.</p>
<p>3. O persoal que decida exerce-lo dereito a integrarse no novo sistema de atención primaria deberá utiliza-lo modelo de solicitude individual incluído como anexo á presente orde, dirixido ó director xerente da Xerencia de Atención Primaria á que pertence a praza correspondente.</p>
<p>4. A dita solicitude deberá presentarse nas propias xerencias de atención primaria do Servicio Galego de Saúde ou no rexistro xeral da Consellería de Sanidade e Servicios Sociais, nos das súas delegacións provinciais, nos das direccións provinciais do Servicio Galego de Saúde ou en calquera das oficinas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 3º</p>
<p>1. A solicitude de integración resolverase en función das necesidades organizativas, posibilidades orzamentarias e da maior ou menor demanda dos profesionais dunha determinada zona.</p>
<p>2. De non concorre-los factores enumerados no apartado anterior, o Servicio Galego de Saúde poderá demorar aquela ata a existencia ou suficiencia daqueles. Por iso, a mera presentación da solicitude individual non presupón a aprobación da integración solicitada. A opción inicialmente exercida é irreversible, salvo que, mentres tanto non sexa aprobada, transcorridos dezaoito meses desde que se formule, o afectado manifeste por escrito a súa vontade de permanecer no réxime de orixe.</p>
<p>3. Cando como consecuencia da posta en funcionamento dunha unidade ou dun servicio de atención primaria, o número de prazas ofertadas fose inferior ó número de profesionais do ámbito territorial respectivo susceptibles de incorporación a ela que realizasen a súa opción de integración, esta resolverase, como criterio xeral, a favor do profesional que acredite unha maior antigüidade de prestación de servicios no Sistema Nacional de Saúde e, no caso de empate, a favor do profesional de maior idade.</p>
<p>Excepcionalmente, naquelas localidades con servicios de urxencia ou onde preste servicios persoal con intitulación de institucións abertas, poderán terse en conta criterios de carácter organizativo e asistencial, debidamente acreditados, coa finalidade de conseguir un desenvolvemento harmónico do</p>
<p>novo modelo e permiti-la integración de tódolos profesionais que o desexen. Tales criterios, dos cales se fará unha relación pormenorizada nos casos concretos, deberán estar claramente imbricados coa consecución das finalidades harmonizadora e integradora anteriormente aludidas.</p>
<p>Da concorrencia, entidade e ponderación dos criterios de que se trate, darase traslado ós profesionais afectados.</p>
<p>Artigo 4º</p>
<p>1. A aprobación será resolta mediante resolución conxunta das direccións xerais de Recursos Humanos e de Atención Primaria do Servicio Galego de Saúde por proposta razoada do director xerente da Xerencia de Atención Primaria correspondente.</p>
<p>2. A aprobación da dita integración terá carácter definitivo, producíndose tódolos efectos xurídicos en favor do persoal afectado previstos ó respecto no Decreto 200/1993, do 25 de xullo, modificado polo Decreto 161/1996, do 25 de abril.</p>
<p>3. Igualmente, resolta a integración, o correspondente posto de traballo integrado quedará incorporado de forma definitiva ó novo sistema de atención primaria, quedando as súas funcións e a cota de titulares do dereito á asistencia sanitaria correspondente, cando os houbese, integrado no novo sistema.</p>
<p>Disposiciones derradeiras</p>
<p>Facúltase as direccións xerais de Recursos Humanos e de Atención Primaria para que, no ámbito das súas competencias, dicten cantas instruccións sexan necesarias para a execución das previsións contidas na presente orde.</p>
<p>Segunda.-A presente orde producirá os seus efectos a partir do día seguinte ó da súa publicación no Diario Oficial de Galicia.</p>
<p>Santiago de Compostela, a 23 de xullo de 1996.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>5391</p>

