---
date: '1996-09-26'
id: A296
page: 8
number: 189
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 14 de xuño de 1996, da Delegación Provincial de Ourense, pola
  que se dispón a inscrición e a publicación do convenio colectivo de ámbito
  provincial para o sector de panaderías de Ourense.
range: Resolución
url: 'https://www.xunta.gal/dog/Publicados/1996/19960926/AnuncioA296_gl.html'
---
<p>Visto o texto do convenio colectivo provincial para o sector de panaderías (código nº 3200265) de Ourense, con entrada nesta delegación provincial, subscrito en representación da parte económica pola Asociación de Empresarios de Panaderías de Ourense e da parte social pola central sindical CIG, con capacidade e lexitimidade suficiente para asinalo en xuntanza celebrada o 18 de abril de 1996, e de conformidade co disposto no artigo 90.2º e 3º do Estatuto dos traballadores, texto refundido aprobado por R.D. 1/1995, do 24 de marzo, R.D. 1040/1981, do 22 de maio, sobre rexistro e depósito de convenios colectivos de traballo e R.D. 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no rexistro de convenios colectivos desta delegación provincial, con notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 14 de xuño de 1996.</p>
<p>Manuel López Casas</p>
<p>Delegado provincial de Ourense</p>
<p>Convenio de panaderías</p>
<p>Capítulo I</p>
<p>Normas xerais</p>
<p>Artigo 1º.-Ámbito de aplicación.</p>
<p>No aspecto territorial o presente convenio afectará a tódalas empresas situadas na provincia de Ourense, rexidas pola Regulamentación nacional de panaderías, sen outra excepción que aquelas que se rexan por convenios colectivos de ámbito de empresa, sempre e cando estes sexan superiores globalmente ás do presente convenio.</p>
<p>Artigo 2º.-Ámbito persoal.</p>
<p>O convenio afectará á totalidade do persoal que presta os seus servicios nas empresas encadradas na industria de panadería coa excepción seguinte:</p>
<p>o persoal que efectúe traballos de alta dirección ou alta xestión na empresa.</p>
<p>Artigo 3º.-Vixencia.</p>
<p>Este convenio entrará en vigor o día do seu asinamento e os efectos económicos retreotaeranse ó 1 de xaneiro de 1996.</p>
<p>Artigo 4º.-Duración.</p>
<p>A duración do presente convenio será ata o trinta e un de decembro de mil novecentos noventa e seis, prorrogado pola tácita reconducción sempre que non sexa denunciado de acordo cos preceptos legais, cun previo aviso de tres meses (artigo 85.2º e, segundo o Estatuto dos traballadores). Á finalización deste convenio manterán a súa vixencia tódalas súas cláusulas ata a entrada en vigor do seguinte.</p>
<p>Artigo 5º.-Compensación e absorción.</p>
<p>As condicións que se establecen neste convenio son compensables e absorvibles en cómputo anual, conforme a lexislación vixente, respectándose as situacións persoais en igual forma.</p>
<p>Artigo 6º.-Xornada de traballo.</p>
<p>Serán 40 horas semanais, dispoñendo de 15 minutos durante a xornada de traballo para toma-lo bocadillo, contabilizándose como traballo efectivo.</p>
<p>Capítulo II</p>
<p>Retribucións</p>
<p>Artigo 7º.-Táboa de retribucións que se aplicarán desde o 1 de xaneiro ó 31 de decembro de 1996.</p>
<p>-Oficial de pa: 2.855 ptas. diarias.</p>
<p>-Oficial de masa: 2.780 ptas. diarias.</p>
<p>-Oficial de mesa: 2.729 ptas. diarias.</p>
<p>-Axudante: 2.657 ptas. diarias.</p>
<p>-Mordomo: 2.779 ptas. diarias.</p>
<p>-Portador de pa a despachos: 2.729 ptas. diarias.</p>
<p>-Repartidor de pa a domicilio: 2.565 ptas. diarias.</p>
<p>-Oficial administrativo: 88.533 ptas. mes.</p>
<p>-Chofer repartidor: 2.855 ptas. diarias (1).</p>
<p>(1) Enténdese chofer repartidor aquel que se despraza a distintas poboacións.</p>
<p>(A) Aboaranse 5.105 ptas. nos meses traballados en concepto de servicio nocturno, sendo proporcional ós días traballados durante o mes.</p>
<p>(B) Aboarase a cantidade de 1.662 ptas. nos meses traballados en concepto de gratificación de horario, (Os apartados A e B son para efectos do persoal de elaboración).</p>
<p>(C) Os traballadores terán dereito a percibir 1 kg de pan diario, incluído os períodos de vacacións, baixa por enfermidade e accidentes. O valor do kg de pan para efectos de cotización á Seguridade Social será de 100 pesetas.</p>
<p>Artigo 8º.-Pagas extraordinarias.</p>
<p>De vencemento superior ó mes. As gratificacións extraordinarias de Nadal e xullo, así como a de San Honorato, serán equivalentes ó importe dunha mensualidade cos seguintes conceptos: salario base, beneficios e antigüidade. Cada gratificación será o salario real que para categoría se establece no presente convenio.</p>
<p>Artigo 9º.-Vacacións.</p>
<p>Tódolos productores desfrutarán de 30 días naturais de vacacións ó ano; a súa contía será dunha mensualidade, a salario real.</p>
<p>As vacacións desfrutaranse 15 días continuos entre o 1 de xuño e o 30 de setembro, desfrutándose os restantes días segundo o disposto no Estatuto dos traballadores, artigo 38º. As vacacións serán comunicadas con dous meses de antelación. Aboaranse 3.245 pesetas no día de San Honorato.</p>
<p>Non se considerará festivo o dito día a excepción de se o fose pola natureza do día.</p>
<p>Capítulo III</p>
<p>Outras disposicións</p>
<p>Artigo 10º</p>
<p>As empresas dotarán o seu persoal de roupa adecuada ó posto de traballo que desempeñen, a cal só poderá ser usada durante a xornada laboral.</p>
<p>A roupa será entregada unha cando sexa asinado o convenio e a outra ós seis meses.</p>
<p>Se non fose entregada a roupa de traballo aboarase a razón de 500 pesetas mensuais, se ben será preceptivo a reclamación previa da roupa de traballo ante o SMAC.</p>
<p>Artigo 11º.-Período de proba.</p>
<p>Observarase o disposto na lexislación xeral vixente sobre esta materia.</p>
<p>Artigo 12º.-Gratificación en función das vendas ou beneficios.</p>
<p>Observarase o disposto na Regulamentación nacional de traballo de panadeiros (O.M. 12-7-1946), segundo sexan mecanizadas ou semimecanizadas, (mecanizadas vinte por cento, semimecanizadas quince por cento).</p>
<p>Artigo 13º.-Revisión salarial.</p>
<p>Os salarios que figuran no artigo 7º do presente convenio serán revisados anualmente segundo o índice do custo da vida publicado polo Instituto Nacional de Estatística.</p>
<p>Artigo 14º.-Licencias e permisos.</p>
<p>Nos supostos taxativamente previstos no artigo trinta e sete do Estatuto dos traballadores e a Regulamentación nacional de traballo na panadería, o traballador percibirá durante a súa ausencia, dentro da marxe que para esta sinalan os ditos preceptos, o soldo real, segundo a súa categoría no presente</p>
<p>convenio. Os permisos por morte serán de catro días no caso de cónxuxe, de tres días no caso de pais e fillos; no resto observarase o disposto na ordenanza.</p>
<p>Artigo 15º.-Atrasos.</p>
<p>Os atrasos pagaranse nunha mensualidade, facéndose efectiva no mes seguinte ó asinamento do convenio.</p>
<p>Artigo 16º.-Festivos.</p>
<p>Descansarase os domingos e festivos a excepción de dous, como máximo, que coincidan con festas locais ou tradicionais sendo estes a elección da empresa, comunicándollo ó traballador con dez días de antelación. Tendo en conta o disposto no artigo 12 da Lei 10/1988 (Lei de comercio de Galicia), queda establecido neste convenio a total prohibición de venda, fabricación e distribución de pan, pans especiais e bolería, quedando a obrigación de peche dos seus establecementos os domingos e días sinalados. Tanto a parte social como a económica teñen formada unha comisión de vixilancia que, a través dos seus representantes acreditados, denunciarán a todos aqueles industriais que infrinxan os acordos deste convenio á Consellería de Traballo, por medio das súas delegacións provinciais.</p>
<p>Artigo 17º.-Antigüidade.</p>
<p>Co fin de fomenta-la vinculación coa respectiva empresa do persoal que actúe na industria panadeira, establécense aumentos periódicos por tempo de servicio dentro da propia empresa para todo o persoal afectado polo convenio, nas seguintes proporcións: dous bienios do 5% e catro quinquenios do 10% sobre o salario base.</p>
<p>Artigo 18º.-Comisión paritaria.</p>
<p>Créase unha comisión mixta composta por un presidente, dous vocais pola parte empresarial e dous pola parte social cos seus respectivos suplentes. Sendo elixidos os vocais entre os membros da comisión deliberadora.</p>
<p>Artigo 19º</p>
<p>A comisión a que se alude no artigo anterior impulsará de forma inmediata ante os organismos competentes a creación de cursos de formación profesional orientados á especialización dos traballadores do sector.</p>
<p>Artigo 20.-ILT.</p>
<p>Os traballadores afectados polo presente convenio, no caso de accidente laboral ou enfermidade con hospitalización, serán remunerados normalmente ó 100 por 100 do seu salario normal desde o día da súa hospitalización, sendo a cargo da empresa a diferencia entre a cantidade cobrada, segundo as disposicións da Seguridade Social, e o salario en situación de alta.</p>
<p>Tamén será aboado pola empresa o 100 por 100 do salario real no caso de enfermidade desde o 40 ó 230 día de baixa.</p>
<p>Artigo 21º.-Póliza de accidentes.</p>
<p>As empresas están obrigadas a concertar, con primas íntegras ós eu cargo, no prazo de tres meses a partir da contratación dun traballador, unha póliza de seguros para a cobertura e os riscos de falecemento ou incapacidad permanente absoluta derivada de accidente de traballo, incluídos os in itinere, que garanta ó traballador accidentado ou ós seus habentes causa a percepción das seguintes indemnizacións:</p>
<p>-1.500.000 pesetas en caso de morte.</p>
<p>-1.500.000 pesetas en caso de incapacidade para todo tipo de traballo.</p>
<p>A referida póliza só abrangará os procesos iniciados a partir da súa vixencia e validez.</p>
<p>Esta compensación é compatible coa pensión ou indemnización que poida recibi-lo traballador da Seguridade Social ou Montepío.</p>
<p>Non obstante o exposto anteriormente, a indemnización que sexa percibida con cargo a contrato de seguro de accidente que voluntariamente se conten neste convenio, considerarase como entregada a conta da indemnización que, se é o caso, puideran declarar con cargo ás empresas os tribunais de xustiza unha vez exista sentencia definitiva, sobresemento ou renuncia de accións.</p>
<p>Os traballadores terán dereito a unha revisión médica anual.</p>
<p>Artigo 22º.-Premio de xubilación.</p>
<p>Todo traballador que se xubile antes dos 65 anos percibirá en concepto de gratificación unha remuneración que se establece de acordo coas seguintes normas:</p>
<p>-De 10 a 15 anos de antigüidade: 20% da seguinte táboa.</p>
<p>-De 15 a 20 anos de antigüidade: 30% da seguinte táboa.</p>
<p>-De 20 a 25 anos de antigüidade: 40% da seguinte táboa.</p>
<p>Táboa:</p>
<p>-Ós 60 anos: 6 mensualidades.</p>
<p>-Ós 61 anos: 4 mensualidades.</p>
<p>-Ós 62 anos: 3 mensualidades.</p>
<p>-Ós 63 anos: 2 mensualidades.</p>
<p>-Ós 64 anos: 1 mensualidade.</p>
<p>Artigo 23º</p>
<p>Interromperanse as vacacións cando por causa de enfermidade ou accidente sexa necesaria a hospitalización do traballador sendo a súa interropción polo tempo que dure a hospitalización.</p>
<p>Artigo 24º.-Definición de categorías profesionais.</p>
<p>a) Oficial de pa. Será aquel traballador que verificará as funcións inherentes a cocción, comezando pola posta a punto do forno para enfornamento do pan, a realización deste, coidado dos aparellos necesarios para o labor forneiro así como o funcionamento das caldeiras de vapor e contidos necesarios.</p>
<p>Adquiren a categoría profesional de oficial de pa aqueles traballadores que teñan unha antigüidade na emrpesa de polo menos oito anos.</p>
<p>b) Oficial de masa. É o traballador que ten ó seu cargo os traballos de amasado e preparación de levaduras, coidando así mesmo de vixia-lo bo funcionamento e estado das amasadoras, efectuando a limpeza ou encargando de que o verifiquen axudantes ou aprendices baixo a súa vixilancia.</p>
<p>Adquirirán a categoría profesional de oficiais de masa aqueles traballadores que teñan unha antigüidade na empresa de polo menos seis anos.</p>
<p>c) Oficial de mesa. É o traballador que ten como función primordial a tinguidura ou a confección de pezas de pan, entaboado destas, así como a división cando se utilicen ou non procedementos mecánicos de división.</p>
<p>Adquirirán a categoría profesional de oficial de mesa, aqueles traballadores que teñan unha antigüidade na empresa de polo menos tres anos.</p>
<p>d) Axudante. É o traballador que acredita a súa suficiencia, pasados dous anos como mínimo de aprendiz na industria, e ten o cometido de auxiliar indistintamente ó oficial de pa, ó de mesa ou nos labores de confección de pezas, para alcanzar unha perfección nos seus coñecementos que lle permita ocupar postos de categoría superior.</p>
<p>Os traballadores anteriormente mencionados no momento en que os seus cometidos propios llo permitan, axudarán os traballadores encargados da confección das pezas de pan, entaboado desta e aseo de panaderías.</p>
<p>Adquirirán a condición de axudantes os traballadores que teñan unha antigüidade na emrpesa de polo menos dous anos.</p>
<p>e) Peón. É o traballador maior de 20 anos encargado de efectua-los labores para os que se require predominantemente a aprotación de esforzo físico, como traslado e acarreamento de fariña, amoreamento desta, leña, carbón e ocupacións similares.</p>
<p>Artigo 25º.-Mobilidade funcional.</p>
<p>Con independencia da adquisión da categoría profesional polo transcurso do tempo sinalado no artigo anterior, todo traballador terá dereito ó ascenso a unha categoría superior, se como consecuencia da mobilidade funcional este viñese realizando funcións de categoría superior ás da súa categoría profesional, por un período superior a seis meses durante un ano ou oito meses durante dous anos, neste caso o traballador ascenderá automaticamente á</p>
<p>categoría profesional correspondente ó traballo que viñera realizando no dito período, tal e como sinala o artigo 39 do Real decreto lexislativo 1/1995, do 24 de marzo.</p>
<p>A emrpesa poderá encomendarlles ós seus traballadores a realización de cometidos de categoría profesional inferior á súa por razóns técnicas, organizativas ou de producción que a xustifiquen e polo tempo imprescindible para a súa realización, tal e como se sinala igualmente no artigo 39 do Real decreto lexislativo 1/1995, do 24 de marzo.</p>
<p>Disposición transitoria</p>
<p>Será nulo calquera pacto producido no ámbito de aplicación deste convenio que non respecte os mínimos garantidos con carácter xeral no seu réxime salarial.</p>
<p>Disposición derradeira</p>
<p>No non previsto neste convenio, aplicarase o disposto nas disposicións de xeral aplicación.</p>
<p>9605980</p>

