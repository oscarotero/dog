---
date: '1996-03-12'
id: '4302'
page: 2141
number: 51
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 86/1996, do 29 de febreiro, polo que se acepta a cesión a título
  gratuíto a favor da Comunidade Autónoma de Galicia dun terreo na zona de Beco,
  de 1.575 m de superficie, con destino exclusivo á construcción dunha estación
  de autobuses.
range: Decreto
url: 'https://www.xunta.gal/dog/Publicados/1996/19960312/Anuncio4302_gl.html'
---
<p>O Pleno da Corporación municipal de Cedeira (A Coruña), reunido en sesión extraordinaria o 27 de outubro de 1995 acordou a cesión á Xunta de Galicia dun terreo de 1.575 m para a construcción dunha estación de autobuses.</p>
<p>Conforme os artigos 17.1º da Lei 3/85, do 12 de abril, do patrimonio da Comunidade Autónoma galega, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta, por proposta da Consellería de Economía e Facenda. Así mesmo, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles sobrepase o seu valor intrínseco; se ben non se considera carga, gravame ou afección os investimentos que teña que realiza-la Comunidade Autónoma para dá-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, de conformidade coa proposta da Consellería de Economía e Facenda, feita nos termos nos que o Concello de Cedeira acordou a cesión, logo de deliberación do Consello da Xunta de Galicia na súa reunión do día vintenove de febreiro de mil novecentos noventa e seis,</p>
<p>DISPOÑO:</p>
<p>Artigo primeiro.</p>
<p>Acéptase cesión gratuíta do terreo de 1.575 m de superficie na zona de Beco, con destino exclusivo á construcción dunha estación de autobuses.</p>
<p>O dito terreo resulta da unión das seguintes parcelas, propiedade do concello:</p>
<p>a) Porción de 1.163 m, segregada do predio inscrito no Rexistro da Propiedade de Ortigueira, tomo 254, libro 43, folio 219, predio 6.562.</p>
<p>b) Porción de 412 m, segregada do predio adquirida polo concello a Josefa Picos García e Mercedes e Rosa María Iglesias Picos, formalizada en escritura autorizada o 20 de outubro de 1995 polo notario de Cedeira e inscrita ó tomo 398 do arquivo, libro 98 do Concello de Cedeira, folio 190, predio número 19.252, inscrición 1ª.</p>
<p>Artigo segundo.</p>
<p>Os inmobles cedidos destinaranse á construcción dunha estación de autobuses.</p>
<p>Artigo terceiro.</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e a inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, vintenove de febreiro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>1617</p>

