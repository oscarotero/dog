---
date: '2013-03-11'
id: CA04-200213-0001
page: 7252
number: 49
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 15 de febreiro de 2013, da Dirección Xeral de Industria, Enerxía
  e Minas, pola que se autoriza administrativamente e se aproba o proxecto de
  execución da infraestrutura eléctrica denominada Nova subestación Cangas II 66
  kV, situada no termo municipal de Cangas (Pontevedra) e promovida por Unión
  Fenosa Distribución, S.A. (expediente IN407A 2012/190-4).
range: Resolución
url: >-
  https://www.xunta.gal/dog/Publicados/2013/20130311/AnuncioCA04-200213-0001_gl.html
---
<p>Logo de examinar o expediente instruído a pedimento da empresa Unión Fenosa Distribución, S.A., con enderezo para os efectos de notificación na avenida de Arteixo, 171, 15007 A Coruña, resultan os seguintes,</p>
    <p>Antecedentes de feito.</p>
    <p>Primeiro. O 28.6.2012 a empresa Unión Fenosa Distribución, S.A. presentou, ante a Xefatura Territorial de Pontevedra desta consellería (en diante, xefatura territorial), a solicitude de autorización administrativa da infraestrutura eléctrica denominada Nova subestación Cangas II 66 kV; acompañada do preceptivo anteproxecto. Esta nova subestación, que se situará nas cercanías do polígono da Portela no termo municipal de Cangas, substituirá a subestación Cangas I, situada no lugar de San Pedro-Darbo dese municipio.</p>
    <p>Segundo consta neste anteproxecto, a Nova subestación Cangas II responde a un esquema unifilar de dobre barra, tanto en 66 kV como en 20 kV, e estará constituída por un parque intemperie en que se instalarán tres transformadores de potencia (3×25 mVA) e un edificio de fábrica, que albergará as celas de AT, as de MT, o cadro de distribución de BT, as baterías de 125 e 48 (c.c.) e os equipamentos de comunicación e control. As características básicas dos seus elementos constitutivos son as seguintes:</p>
    <p>– Sistema de 66 kV: está composto por un conxunto de celas de AT no interior do edificio, blindadas encapsuladas tipo F-35 e con illamento en SF6; e consta de 8 posicións (3 de liña, 3 de transformador, 1 de medida de tensión en barras e 1 de acoplamento transversal), quedando no interior do edificio espazo para outras 3 posicións.</p>
    <p>– Sistema 20 kV: está composto por un conxunto de celas de MT no interior do edificio, blindadas e con illamento en SF6; este conxunto de celas está formado por 23 posicións (12 de liña, 3 de transformador, 2 de medida de tensión en barras, 2 de acoplamento transversal, 2 de acoplamento lonxitudinal e 2 de servizos auxiliares), quedando no interior do edificio espazo para outras 10 posicións de MT.</p>
    <p>– Transformadores de potencia: contará con 3 transformadores trifásicos equipados con regulación de tensión en carga e refrixeración natural (ONAN), cada un deles cunha potencia nominal de 25 mVA, unha relación de transformación de 66.000/20.000 V e conexión primario secundario YNd11; un dos transformadores será de nova adquisición e os outros dous aproveitaranse da subestación Cangas I.</p>
    <p>– Servizos auxiliares: están constituídos por un cadro de distribución en BT, un equipamento cargador-batería de 125 V (c.c.), un equipo cargador-batería 48 V (c.c.), un armario UCI (unidade de control integrada), un equipamento de comunicacións e dous transformadores cunha potencia de 160 KVA e relación de transformación 20.000/420 V.</p>
    <p>Segundo. O 1.8.2012 a xefatura territorial ditou resolución pola que se someteu a información pública a solicitude de autorización da devandita infraestrutura eléctrica, que se publicou no Diario Oficial de Galicia do 27.8.2012 e no Boletín Oficial da provincia de Pontevedra do 13.9.2012. Durante o período en que o devandito anteproxecto se someteu ao trámite de información pública non se presentaron alegacións.</p>
    <p>Terceiro. Así mesmo, a xefatura territorial trasladou a separata deste anteproxecto ao Concello de Cangas, por tratarse dunha Administración con bens e dereitos afectados pola mencionada infraestrutura eléctrica, para os efectos de obter a súa conformidade, reparos ou oposición ao respecto. Este concello non contestou á petición de informe, nin á reiteración desta petición (xustificante de recepción do 23.10.2012); polo tanto, enténdese a súa conformidade coa autorización da citada infraestrutura eléctrica, conforme o disposto no artigo 127 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Cuarto. O 1.8.2012 a xefatura territorial emitiu informe favorable sobre o devandito anteproxecto.</p>
    <p>Quinto. O 26.11.2012 a empresa Unión Fenosa Distribución, S.A. presentou, ante a xefatura territorial, a solicitude de aprobación do proxecto de execución da devandita infraestrutura eléctrica; acompañada do preceptivo proxecto.</p>
    <p>Sexto. A xefatura territorial trasladou a separata deste proxecto de execución ao Concello de Cangas, por tratarse dunha Administración con bens e dereitos afectados pola mencionada infraestrutura eléctrica, para os efectos de obter a súa conformidade, reparos ou oposición ao respecto. Este concello non contestou á petición de informe (xustificante de recepción do 17.12.2012), nin á reiteración desta petición (xustificante de recepción do 22/01/2013); polo tanto, conforme o disposto no artigo 131 do Real decreto 1955/2000, do 1 de decembro, enténdese a súa conformidade coa aprobación do proxecto de execución da citada infraestrutura eléctrica.</p>
    <p>Sétimo. O 8.1.2013 a xefatura territorial emitiu informe favorable sobre o devandito proxecto de execución.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas, e a súa asignación á Consellería de Industria, Enerxía e Comercio; no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia; no Decreto 324/2009, do 11 de xuño, polo que se establece a estrutura orgánica da Consellería de Economía e Industria; no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 54/1997, do 27 de novembro, do sector eléctrico; co Real decreto 1955/2000, do 1 de decembro; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O proxecto cumpre o disposto no Regulamento sobre centrais eléctricas, subestacións e centros de transformación, aprobado polo Real decreto 3275/1982, do 12 de novembro.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>De conformidade co que antecede e no exercicio das competencias que ten atribuídas, esta dirección xeral</p>
    <h2>RESOLVE:</h2>
    <p>1. Autorizar administrativamente a infraestrutura eléctrica denominada Nova subestación Cangas II 66 kV, situada no termo municipal de Cangas (Pontevedra) e promovida por Unión Fenosa Distribución, S.A.</p>
    <p>2. Aprobar o proxecto de execución da infraestrutura eléctrica que se cita.</p>
    <p>Todo isto con suxeición ás seguintes condicións:</p>
    <p>Primeira. As instalacións de distribución de enerxía eléctrica que se autorizan terán que realizarse de acordo coas especificacións e planos que figuran no proxecto de execución presentado pola empresa promotora, denominado subestación Cangas II 66 kV-Nova subestación, datado en novembro de 2012, asinado polo enxeñeiro industrial Carlos Cristóbal Dolado (colexiado nº 17068 do Colexio Oficial de Enxeñeiros Industriais de Madrid) e no cal figura un orzamento total de 4.389.575 euros.</p>
    <p>Segunda. O peticionario asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento deberase cumprir canto establece o Regulamento sobre centrais eléctricas, subestacións e centros de transformación, e as súas instrucións técnicas complementarias, de acordo co Real decreto 3275/1982, do 12 de novembro, e ordes posteriores, así como demais normativa e directrices vixentes que sexan de aplicación.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa desta dirección xeral. Así mesmo, a xefatura territorial poderá autorizar as modificacións de detalle do proxecto que resulten procedentes, debendo comunicar a esta dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a xefatura territorial inspeccionará a totalidade das obras e montaxes efectuadas e verificará o cumprimento dos compromisos contraídos pola empresa promotora.</p>
    <p>Sexta. A administración reserva para si o dereito a deixar sen efecto esta autorización por calquera das causas sinaladas no artigo 34.1 do Decreto 1775/1967, do 22 de xullo, sobre o réxime de instalación, ampliación e traslado de industrias; por incumprimento das condicións estipuladas; pola facilitación de datos inexactos; ou por calquera outra causa legal ou regulamentaria que así o prevexa.</p>
    <p>Sétima. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpoñer calquera outro recurso que estimen pertinente.</p>
    <p>Santiago de Compostela, 15 de febreiro de 2013</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

