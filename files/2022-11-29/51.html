---
date: '2022-11-29'
id: L332-081122-0001
page: 61652
number: 227
agency: Concello de Xinzo de Limia
section: VI. Anuncios. b) Administración local.
title: ANUNCIO de aprobación definitiva do estudo de detalle en Guntimil.
range: Anuncio
url: >-
  https://www.xunta.gal/dog/Publicados/2022/20221129/AnuncioL332-081122-0001_gl.html
---
<p>O Pleno da corporación, na sesión ordinaria que tivo lugar o día 3 de novembro de 2022, adoptou, entre outros, o seguinte acordo: </p>
    <p>«Primeiro. Aprobar definitivamente o estudo de detalle de iniciativa privada elaborado en xuño de 2021 polo arquitecto Vítor Dorrio Conde, que afecta a modificación de aliñacións nunha área delimitada no solo de núcleo rural de extensión de Guntimil, deste municipio, e co cal se pretende exclusivamente a modificación das aliñacións establecidas na ordenanza décimo terceira do Plan xeral de ordenación municipal de Xinzo de Limia para o solo de núcleo rural de extensión, aprobado inicialmente mediante o Acordo da Xunta de Goberno local do 4 de marzo de 2022 e que desenvolve o Plan xeral de ordenación urbana de Xinzo de Limia, quedando extinguida a suspensión de licenzas.</p>
    <p>Segundo. Publicar o acordo de aprobación definitiva no <em>Diario Oficial de Galicia</em> e o texto dos documentos que o integran, así como o índice de planos do estudo de detalle, no <em>Boletín Oficial </em>da provincia, co fin de que entre en vigor dito instrumento de planeamento.</p>
    <p>Terceiro. Notificar o presente acordo aos propietarios e demais interesados directamente afectados polo estudo de detalle.</p>
    <p>Cuarto. Comunicarlle á consellería competente en materia de urbanismo e ordenación do territorio a aprobación do estudo de detalle referido, á vez que se lle dá traslado dunha copia autenticada de dous exemplares deste con todos os planos e documentos que o integran.</p>
    <p>Quinto. Facultar o alcalde presidente para subscribir e asinar toda clase de documentos e, en xeral, para todo o relacionado con este asunto.</p>
    <p>Sexto. Notificarlles o presente acordo aos servizos técnicos municipais e ao concelleiro de Urbanismo para os efectos do seu coñecemento».</p>
    <p>Descrición do acordo:</p>
    <p>1. Suprímese a aliñación oficial fixada a 3,00 m da liña de cerramento na fronte da parcela. No seu lugar, establécese un recuamento mínimo de 3,00 m respecto da liña de cerramento.</p>
    <p>2. Suprímese tamén o fondo máximo edificable establecido en 14,00 m. Non tería sentido por tratarmos dunha tipoloxía edificatoria de vivenda unifamiliar onde non se persegue a uniformidade.</p>
    <p>3. Mantéñense os recuamentos exixibles a lindes laterais e posterior (3,00 m).</p>
    <p>4. Non se modifican os parámetros xa establecidos de ocupación (25 %) e de edificabilidade (0,6 m2/m2).</p>
    <p>Xinzo de Limia, 7 de novembro de 2022</p>
    <footer><p>Elvira Lama Fernández<br>Alcaldesa</p></footer>

