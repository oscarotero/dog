---
date: '2022-07-20'
id: G0426-060722-0006
page: 40842
number: 138
agency: Consellería do Medio Rural
section: VI. Anuncios. a) Administración autonómica.
title: >-
  EDICTO do 5 de xullo de 2022, do Xurado Provincial de Clasificación de Montes
  Veciñais en Man Común de Ourense, polo que se publica a Resolución do 5 de
  xullo de 2022, relativa á revisión do esbozo do monte veciñal en man común
  Rañadoiro, Regueira Vella e outros, no concello de Leiro.
range: Edicto
url: >-
  https://www.xunta.gal/dog/Publicados/2022/20220720/AnuncioG0426-060722-0006_gl.html
---
<p>Examinada a solicitude de revisión de esbozo formulada polos representantes do MVMC Rañadoiro, Regueira Vella e outros, pertencente á CMVMC da parroquia de Serantes, no concello de Leiro, resultan os seguintes</p>
    <p>Feitos:</p>
    <p>Primeiro. O 1 de febreiro de 2019 a CMVMC da parroquia de Serantes presentou unha solicitude (núm. 2019/225489) de revisión de esbozo do MVMC Rañadoiro, Regueira Vella e outros, situado no concello de Leiro.</p>
    <p>Coa solicitude achegou a seguinte documentación:</p>
    <p>– Certificación do acordo da asemblea xeral do 27 de maio de 2018.</p>
    <p>– Documento-memoria da revisión de esbozo.</p>
    <p>– Arquivos xeográficos en formato vectorial (<em>shapefile</em>) coa proposta de revisión.</p>
    <p>– Informe de validación gráfica alternativo.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 1 de xuño de 2022 en relación coa citada solicitude. Nel indícase que o perímetro obxecto de revisión abrangue unha única parcela (denominada Follente) ou couto redondo dos que conforman o monte, correspondéndose en toda a súa lonxitude con lindeiros particulares (non veciñais).</p>
    <p>A superficie conxunta do MVMC Rañadoiro, Regueira Vella e outros, unha vez modificado o esbozo, sería de 171,3 ha fronte ás 166 ha do acordo de clasificación, o que supón un incremento do 3,2 %. En termos parciais, a parcela Follente quedaría con 23,6 ha fronte ás 20,5 ha da súa dixitalización actual, é dicir, un incremento dun 15,1 % da extensión desa parcela de monte.</p>
    <p>Consideracións legais e técnicas:</p>
    <p>Único. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>De acordo con ela, os esbozos de montes veciñais integrados nun expediente que, pola súa antigüidade non reúnan as características de fiabilidade e precisión que exixen as novas técnicas topográficas poderán ser obxecto de revisión axustándose e completándose con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 1 de xuño de 2022, o Xurado Provincial de Clasificación de Montes Veciñais en Man Común acordou por unanimidade, o día 22 de xuño de 2022, aprobar a proposta de revisión de esbozo do monte veciñal en man común Rañadoiro, Regueira Vella e outros, no concello de Leiro.</p>
    <p>Ourense, 5 de xullo de 2022</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man común de Ourense</p></footer>

