---
date: '2022-07-20'
id: G0426-060722-0005
page: 40844
number: 138
agency: Consellería do Medio Rural
section: VI. Anuncios. a) Administración autonómica.
title: >-
  EDICTO do 5 de xullo de 2022, do Xurado Provincial de Clasificación de Montes
  Veciñais en Man Común de Ourense, polo que se publica a Resolución do 5 de
  xullo de 2022 relativa á revisión do esbozo do monte veciñal en man común
  Fonte do Seixo, no concello de Castrelo de Miño.
range: Edicto
url: >-
  https://www.xunta.gal/dog/Publicados/2022/20220720/AnuncioG0426-060722-0005_gl.html
---
<p>Examinada a solicitude de revisión de esbozo formulada polos representantes do MVMC Fonte do Seixo, pertencente á CMVMC de Meizo, no concello de Castrelo de Miño, resultan os seguintes</p>
    <p>Feitos:</p>
    <p>Primeiro. O 19 de febreiro de 2019 a CMVMC de Meizo presentou unha solicitude (núm. 2019/361621) de revisión de esbozo do MVMC Fonte do Seixo, situado no concello de Castrelo de Miño.</p>
    <p>Coa solicitude achegou a seguinte documentación:</p>
    <p>– Certificación do acordo da asemblea xeral do 27 de xullo de 2018.</p>
    <p>– Documento-memoria da revisión de esbozo.</p>
    <p>– Arquivos xeográficos en formato vectorial (<em>shapefile</em>) coa proposta de revisión.</p>
    <p>– Informe de validación gráfica alternativo.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 27 de maio de 2022 en relación coa citada solicitude. No mesmo indícase que o perímetro do MVMC obxecto de revisión correspóndese coas zonas lindeiras con propiedades particulares.</p>
    <p>A superficie do MVMC Fonte do Seixo, unha vez modificado o esbozo, sería de 14,1 ha fronte ás 17 ha do acordo de clasificación, o que supón unha redución do 17,1 %. Non obstante, e tal como se indica do documento-memoria, a dixitalización do esbozo de clasificación revela unha superficie (máis) real de 13,1 ha, de xeito, que atendendo a este criterio, o monte non só non perdería superficie senón que a incrementaría levemente.</p>
    <p>Consideracións legais e técnicas:</p>
    <p>Único. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>De acordo con esta, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión axustándose e completándose con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 27 de maio de 2022, o Xurado Provincial de Clasificación de Montes Veciñais en Man Común acordou por unanimidade o día 22 de xuño de 2022:</p>
    <p>Aprobar a proposta de revisión de esbozo do monte veciñal en man común Fonte do Seixo, no concello de Castrelo de Miño.</p>
    <p>Ourense, 5 de xullo de 2022</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

