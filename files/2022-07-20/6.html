---
date: '2022-07-20'
id: G0426-130722-0001
page: 40725
number: 138
agency: Consellería do Medio Rural
section: III. Outras disposicións.
title: >-
  ORDE do 7 de xullo de 2022 pola que se concede a protección nacional
  transitoria á indicación xeográfica protexida Terras do Navia.
range: Orde
url: >-
  https://www.xunta.gal/dog/Publicados/2022/20220720/AnuncioG0426-130722-0001_gl.html
---
<p>Mediante a Orde do 28 de maio de 2021, a Consellería do Medio Rural adoptou unha resolución favorable en relación coa solicitude de recoñecemento da indicación xeográfica protexida Terras do Navia. Esta orde publicouse no <em>Diario Oficial de Galicia</em> do día 11 de xuño de 2021.</p>
    <p>A dita resolución, xunto co resto do expediente, remitiuse ao Ministerio de Agricultura, Pesca e Alimentación para os efectos da transmisión da solicitude de inscrición á Comisión Europea, de acordo co establecido no Real decreto 1335/2011, do 3 de outubro, polo que se regula o procedemento para a tramitación das solicitudes de inscrición das denominacións de orixe protexidas e das indicacións xeográficas protexidas no rexistro comunitario e a oposición a elas.</p>
    <p>A solicitude de inscrición foi transmitida polo Ministerio de Agricultura, Pesca e Alimentación á Comisión Europea, que a recibiu o día 23.7.2021, correspondéndolle o código de expediente PGI-ES-02787.</p>
    <p>A normativa reguladora desta materia permite que os Estados membros outorguen unha protección transitoria a escala nacional unha vez recibido o expediente pola Comisión e mentres non adopte esta unha decisión definitiva.</p>
    <p>Para os efectos de tramitar a devandita protección nacional transitoria, o número 3 do artigo 17 do citado Real decreto 1335/2011, do 3 de outubro, na redacción dada polo Real decreto 149/2014, do 7 de marzo, establece que, para denominacións de orixe e indicacións xeográficas protexidas cuxo ámbito territorial non exceda unha comunidade autónoma, a dita concesión corresponde ao órgano competente da comunidade autónoma mediante a publicación no <em>Boletín Oficial del Estado</em> do acto administrativo polo que se toma a decisión. A publicación debe incluír o enderezo da páxina web onde se atopa o prego de condicións.</p>
    <p>De acordo co anterior, tras a proposta da Dirección da Axencia Galega da Calidade Alimentaria e coas competencias atribuídas a esta consellería mediante o Decreto 149/2018, do 5 de decembro, polo que se establece a estrutura orgánica da Consellería do Medio Rural, e no Decreto 4/2007, do 18 de xaneiro, polo que se regulan as denominacións xeográficas de calidade do sector alimentario e os seus consellos reguladores,</p>
    <p class="dog-titulo">RESOLVO:</p>
    <p>Primeiro. Conceder a protección nacional transitoria á indicación xeográfica protexida (IXP) Terras do Navia, que só poderá ser empregada na comercialización dos viños que cumpran as especificacións do prego de condicións transmitido á Comisión Europea, que pode ser consultado no seguinte URL:</p>
    <p>https://mediorural.xunta.gal/sites/default/files/produtos/en-tramitacion/Pliego-Condiciones-Terras-do-Navia-mayo_2022.pdf</p>
    <p>A dita protección transitoria cesará a partir da data en que a Comisión Europea adopte unha decisión sobre a súa inscrición.</p>
    <p>Segundo. Publicar no <em>Diario Oficial de Galicia</em> e no <em>Boletín Oficial del Estado</em> esta resolución.</p>
    <p>Terceiro. Informar o Ministerio de Agricultura, Pesca e Alimentación desta concesión de protección nacional transitoria.</p>
    <p>Esta resolución esgota a vía administrativa e fronte a ela os interesados poden interpoñer, con carácter potestativo, recurso de reposición ante a persoa titular da Consellería do Medio Rural no prazo dun mes, segundo dispoñen os artigos 123 e 124 da Lei 39/2015, do 1 de outubro, do procedemento administrativo común das administracións públicas; ou recurso contencioso-administrativo ante o Tribunal Superior de Xustiza de Galicia, de conformidade co establecido no artigo 10 da Lei 29/1998, do 13 de xullo, reguladora da xurisdición contencioso-administrativa, no prazo de dous meses. Ambos os prazos contaranse desde o día seguinte ao da publicación desta resolución.</p>
    <p>Santiago de Compostela, 7 de xullo de 2022</p>
    <footer><p>José González Vázquez<br>Conselleiro do Medio Rural</p></footer>

