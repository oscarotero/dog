---
date: '2001-02-05'
id: '2552'
page: 1
number: 25
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 15 de decembro de 2000, da Delegación Provincial da Coruña, pola
  que se dispón o depósito e a publicación, no Diario Oficial de Galicia, da
  acta da comisión negociadora do convenio colectivo do sector do comercio de
  materiais de construcción e decoración e comercio do metal da provincia da
  Coruña (convenio de fusión).
range: Resolución
url: 'https://www.xunta.gal/dog/Publicados/2001/20010205/Anuncio2552_gl.html'
---
<p>Visto o texto da acta asinada o día 28 de novembro de 2000 pola comisión negociadora do convenio colectivo do sector do comercio de materiais de construcción e decoración e comercio do metal da provincia da Coruña (convenio de fusión) (código do convenio colectivo nº 1503425), integrada en representación da parte económica pola Asociación de Empresarios de Ferretería y Hierros de la Provincia de A Coruña, Asociación Provincial de Mayoristas de Material Eléctrico, Asociación Provincial de Empresarios del Comercio de Materiales de Construcción y Decoración e o Gremio Provincial de Joyeros, Plateros y Relojeros e, en representación da parte económica, pola CIG, CC.OO. e UGT, na que se acorda modifica-los artigos 1º e 18º do devandito convenio colectivo, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e </p>
<p>depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado</p>
<p>á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, obrante nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 15 de decembro de 2000.</p>
<p>José Antonio Álvarez Vidal</p>
<p>Delegado provincial da Coruña</p>
<p>Acta</p>
<p>Na Coruña, ás 12 horas do día 28 de novembro de 2000, reúnese a comisión negociadora do convenio colectivo do comercio de materiais da construcción e decoración e comercio do metal da provincia da Coruña, integrada polos que se relacionan: parte empresarial: Ángel López Martínez, Ángel Torres González, Secundino Garrido Belmonte e José Luis Sánchez Pazos; e pola parte social, José Ramón Grela Castro, Nieves Montes Patiño e Lois Soto Sabio.</p>
<p>A comisión constitúese por acordo das partes que mutuamente se recoñecen capacidade necesaria para este acto.</p>
<p>O motivo da reunión é a denuncia dos artigos 18º e 1º do convenio.</p>
<p>A Lei de ordenamento e supervisión de seguro privado 30/1995 e o seu regulamento R.D. 2486/1998 impóñenlles ás empresas novas obrigas económicas, en aplicación do artigo 18º do convenio, obrigas non previstas cando se pactou este e que produce un desequilibrio no conxunto pactado en prexuízo das empresas, e que non lles reporta ós traballadores vantaxes efectivas.</p>
<p>Por outra banda, o artigo 1º, ó establece-lo ámbito funcional, faise por remisión a uns convenios xa inexistentes, o que dificulta na práctica a súa aplicación en casos concretos, esixindo unha nova redacción que delimite de forma clara o ámbito de aplicación.</p>
<p>Por todo isto, a comisión negociadora acorda, por unanimidade, modifica-los dous artigos, permanecendo o resto do convenio invariable na súa redacción actual ata o remate da súa vixencia o 31-12-2001.</p>
<p>A modificación acordada entrará en vigor o día 1 de xaneiro de 2001.</p>
<p>Artigo 1º.-Ámbito de aplicación.</p>
<p>Este convenio é de aplicación a tódalas empresas e traballadores da provincia da Coruña dedicados</p>
<p>ó comercio, en calquera das súas modalidades (por xunto, polo miúdo, etc.) de productos de material eléctrico, electrónico e informático, comercio de todo tipo de maquinaria, comercio de materiais de construcción, pinturas, vernices, material de saneamento e material de decoración, comercio de ferretería, comercio de máquinas, accesorios e útiles agrícolas, incluídos tractores, recambios e accesorios de vehículos de motor, comercio de reloxos, xoiería e pratería, comercio de artigos de uso doméstico, comercio de metais, minerais metálicos, ferro, aceiro, metais preciosos e metais non férreos, comercio de vehículos de motor, motocicletas, ciclomotores, bicicletas e, en xeral, será de aplicación a tódolos sectores e subsectores do comercio que, no momento da sinatura deste acordo, non estivesen afectados polo ámbito de aplicación doutro convenio colectivo.</p>
<p>Exceptúanse as empresas que teñan convenio propio, sempre que as súas condicións, consideradas no seu conxunto, sexan superiores ás aquí pactadas.</p>
<p>Artigo 18º.-Xubilación.</p>
<p>A xubilación será obrigatoria ós 65 anos para todos aqueles traballadores con dereito ó 100% da base reguladora.</p>
<p>Acórdase, así mesmo, autorizar a Francisco Javier González Outumuro para que proceda a dilixencia-los trámites relativos ó rexistro, depósito e publicación no boletín oficial correspondente.</p>
<p>E, non habendo máis asuntos que tratar, levántase a sesión, ás 13 horas da data e lugar indicados no encabezamento.</p>

