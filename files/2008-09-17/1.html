---
date: '2008-09-17'
page: 17
number: 180
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 204/2008, do 28 de agosto, sobre asunción da ampliación de funcións e
  servizos traspasados á Comunidade Autónoma de Galicia mediante o Real decreto
  1319/2008, do 24 de xullo, en materia de educación: homologación e validación
  de títulos e estudos estranxeiros en ensinanzas non universitarias, e sobre a
  súa asignación á Consellería de Educación e Ordenación Universitaria.
range: Decreto
---
<p>A Constitución española no seu artigo 149 reserva para o Estado a competencia exclusiva en materia de regulación das condicións de obtención, expedición e homologación de títulos académicos e profesionais.</p>
<p>Pola súa parte, o Estatuto de autonomía de Galicia establece no seu artigo 31 a competencia plena da Comunidade Autónoma na regulación e administración do ensino en toda a súa extensión, niveis, graos, modalidades e especialidades, no ámbito das súas competencias.</p>
<p>A través do Real decreto 1763/1982, do 24 de xullo, traspasáronse funcións e servizos da Administración do Estado á Comunidade Autónoma de Galicia en materia de educación. Estas funcións e servizos foron asumidos polo Decreto 114/1982, do 1 de setembro.</p>
<p>Mediante o Real decreto 1319/2008, do 24 de xullo, amplíanse as funcións e servizos traspasados á Comunidade Autónoma de Galicia polo Real decreto 1763/1982, do 24 de xullo, en materia de educación: homologación e validación de títulos e estudos estranxeiros en ensinanzas non universitarias.</p>
<p>Procede, en virtude da citada ampliación de funcións e servizos, asumilos de forma expresa, nos termos e condicións especificados no acordo da Comisión Mixta de Transferencias polo que se amplían os medios adscritos ás funcións e servizos traspasadas á Comunidade Autónoma de Galicia polo Real decreto 1763/1982, en materia de educación.</p>
<p>Na súa virtude, por proposta do conselleiro de Presidencia, Administracións Públicas e Xustiza, e logo da deliberación do Consello da Xunta de Galicia na súa reunión de vinte e oito de agosto de dous mil oito,</p>
<p>DISPOÑO:</p>
<p>Artigo 1º.-Asunción do traspaso.</p>
<p>Quedan asumidas as funcións e servizos traspasados pola Administración xeral do Estado á Comunidade Autónoma de Galicia en virtude do Real decreto 1319/2008, do 24 de xullo, sobre ampliación de funcións e servizos traspasados á Comunidade Autónoma de Galicia polo Real decreto 1763/1982, do 24 de xullo, en materia de educación: homologación e validación de títulos e estudos estranxeiros en ensinanzas non universitarias, nos termos e condicións especificados no acordo da Comisión Mixta de Transferencias do 23 de xuño de 2008, de ampliación das funcións e servizos traspasados á Comunidade Autónoma de Galicia polo Real decreto 1763/1982, do 24 de xullo, publicado como anexo ao Real decreto 1319/2008.</p>
<p>Artigo 2º.-Asignación de funcións.</p>
<p>De acordo co establecido no Decreto 585/2005, do 29 de decembro, polo que se establece a estrutura orgánica da Consellería de Educación e Ordenación Universitaria, asígnanselle á citada consellería, as funcións e servizos asumidos.</p>
<p>Artigo 3º.-Efectividade do traspaso.</p>
<p>A asunción de funcións e servizos obxecto deste decreto terá efectividade a partir da data sinalada no acordo da Comisión Mixta, conforme o disposto no Real decreto 1319/2008.</p>
<p>Disposicións derradeiras</p>
<p>Primeira.-Facúltase a conselleira de Educación e Ordenación Universitaria para ditar cantas disposicións sexan necesarias para o desenvolvemento deste decreto e para adoptar as medidas precisas para a plena efectividade das funcións e servizos traspasados.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vinte e oito de agosto de dous mil oito.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións</p>
<p>Públicas e Xustiza</p>

