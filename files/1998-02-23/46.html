---
date: '1998-02-23'
id: '82E6'
page: 1
number: 36
agency: FUNDACIÓN PARA O DESENVOLVEMENTO DA COMARCA DE TERRA DE TRIVES
section: VI. ANUNCIOS
title: >-
  Bases da convocatoria da praza de xerente da Fundación para o Desenvolvemento
  da Comarca da Terra de Trives.
range: Bases
url: 'https://www.xunta.gal/dog/Publicados/1998/19980223/Anuncio82E6_gl.html'
---
<p>En cumprimento do establecido na Lei de Galicia 10/1996, do 5 de novembro, de actuación de entes e empresas nas que ten participación maioritaria a Xunta de Galicia, en materia de persoal e contratación, e de conformidade co acordo adoptado polo Padroado da Fundación para o Desenvolvemento da Comarca de Terra de Trives, na reunión do día 16 de febreiro de 1998, convócanse probas de selección para cubrir, baixo a modalidade de contratación indefinida, unha praza de xerente para facerse cargo da xestión da dita fundación.</p>
<p>As condicións específicas do contrato de traballo así como as funcións que ten que realiza-lo xerente da fundación estarán a disposición dos interesados na sede da Sociedade para o Desenvolvemento Comarcal de Galicia, sita na estrada de Santiago de Compostela-Noia km 3, A Barcia (Santiago de Compostela).</p>
<p>I. Requisitos xerais:</p>
<p>-Ter nacionalidade dun país membro da Unión Europea.</p>
<p>-Ser maior de 18 anos.</p>
<p>-Non padecer enfermidade ou defecto físico que impida desempeña-las funcións correspondentes.</p>
<p>-Acreditar titulación superior ou experiencia demostrable de polo menos dous anos nun posto similar, indistintamente.</p>
<p>-Dispoñer do carné de conducir.</p>
<p>II. Condicións específicas das prazas:</p>
<p>a) Aptitudes para o posto. Valórase:</p>
<p>-Natureza sociable.</p>
<p>-Carácter dinámico.</p>
<p>-Capacidade de traballo.</p>
<p>-Capacidade de liderado.</p>
<p>-Dispoñibilidade para mobilidade xeográfica.</p>
<p>b) Coñecementos específicos para cubrir este posto:</p>
<p>-As regulacións legais que afectan ó modelo de desenvolvemento comarcal.</p>
<p>-Metodoloxías e planificación estratéxica do desenvolvemento comarcal.</p>
<p>-Xestión de programas de desenvolvemento local e creación de emprego.</p>
<p>-Xestión e administración de fundacións de interese galego e de institucións sen finalidade de lucro.</p>
<p>-Estructura social e económica da comarca de Terra de Trives.</p>
<p>c) Coñecementos complementarios:</p>
<p>-Acredita-lo coñecemento da lingua galega.</p>
<p>-Posuír e acredita-lo coñecemento da informática con nivel usuario.</p>
<p>III. Documentación que hai que presentar:</p>
<p>-Fotocopia do DNI.</p>
<p>-Currículum vitae xunto coa documentación orixinal ou fotocopia compulsada que acredite os coñecementos, os méritos e a titulación ou a titulación ou experiencia esixida.</p>
<p>-Escrito de solicitude.</p>
<p>IV. Lugar e prazo de presentación:</p>
<p>As solicitudes presentaranse nas dependencias da Sociedade Anónima para o Desenvolvemento Comarcal de Galicia, dirixidas ó conselleiro delegado desta sociedade, situada na estrada de Santiago de Compostela-Noia, km 3, A Barcia. 15896 Santiago de Compostela.</p>
<p>O prazo de presentación será de 20 días naturais contados a partir do día seguinte ó da publicación destas bases no Diario Oficial de Galicia.</p>
<p>V. Proceso de selección:</p>
<p>1. Expirado o prazo de presentación de solicitudes, a comisión seleccionadora publicará as listas previas de admitidos e excluídos, con motivo da exclusión, se é o caso. Establécese un prazo de cinco días hábiles para que, por petición do interesado, se poidera reparar calquera erro que sexa emendable. Esgotado este prazo, publicaranse as listas definitivas de admitidos e excluídos fixaranse o lugar e a data en que comezarán as probas. Os candidatos deberán asistir provistos do DNI. Estas listas publicaranse no taboleiro de anuncios da Sociedade para o Desenvolvemento Comarcal de Galicia.</p>
<p>2. As probas de selección consistirán en:</p>
<p>a) Valoración do currículum vitae. Para a valoración do currículum teranse en conta os seguintes criterios:</p>
<table><tbody><tr><td></td></tr>
<tr><td></td></tr>
<tr><td>Criterios</td><td>Puntuación
máxima</td></tr>
<tr><td></td></tr>
</tbody></table>
<table><tbody><tr><td>1. Responsabilidade na xestión de fundacións ou empresas, cooperativas, asociacións e outras institucións (grupos de cotización á Seguridade Social 1 ou 2) (puntuación 0,2/mes)</td><td>4</td></tr>
<tr><td></td></tr></tbody></table>
<table><tbody><tr><td></td></tr>
<tr><td></td></tr>
<tr><td>Criterios</td><td>Puntuación
máxima</td></tr>
<tr><td></td></tr>
</tbody></table>
<table><tbody><tr><td>2. Promoción e xestión de programas comunitarios (puntuación 0,1/mes)</td><td>1</td></tr>
<tr><td>3. Promoción e xestión de iniciativas de desenvolvemento (puntuación 0,1/mes)</td><td>1</td></tr>
<tr><td>4. Coñecemento da lingua galega (cursos de iniciación e perfeccionamento)</td><td>0,5</td></tr>
<tr><td>5. Coñecemento de informática</td><td>0,5</td></tr>
<tr><td></td></tr>
<tr><td>Puntuación total</td><td>7</td></tr>
<tr><td></td></tr></tbody></table>
<p>A puntuación máxima que se poderá conseguir na valoración do currículum é de 7 puntos.</p>
<p>b) Proba tipo test de coñecementos específicos sobre os contidos que se recollen no apartado II.b). A puntuación máxima que se poderá acadar nesta proba é de 10 puntos.</p>
<p>Unha vez valoradas as probas anteriores, a comisión de selección publicarase no taboleiro de anuncios da Sociedade para o Desenvolvemento Comarcal de Galicia a lista provisional dos resultados, que incluirá o lugar e a data en que se realizarán as entrevistas persoais ós cinco candidatos que consigan maior puntuación.</p>
<p>c) Entrevista persoal: a puntuación máxima que se poderá obter por este concepto é de 5 puntos.</p>
<p>3. Unha vez finalizado todo o proceso anterior, a comisión de selección publicará os resultados no taboleiro de anuncios da Sociedade para o Desenvolvemento Comarcal de Galicia.</p>
<p>Santiago de Compostela, 18 de febreiro de 1998.</p>
<p>Andrés Precedo Ledo</p>
<p>Presidente do padroado da fundación</p>

