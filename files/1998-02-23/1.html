---
date: '1998-02-23'
id: 821E
page: 1
number: 36
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Decreto 51/1998, do 30 de xaneiro, polo que se modifica o Decreto 426/1993, do
  17 de decembro, polo que se refunde a normativa vixente de desenvolvemento de
  determinados preceptos da Lei 6/1991, do 15 de maio, de infraccións en materia
  de protección de recursos marítimo-pesqueiros.
range: Decreto
url: 'https://www.xunta.gal/dog/Publicados/1998/19980223/Anuncio821E_gl.html'
---
<p>A Lei 6/1991, do 15 de maio, de infraccións en materia de protección de recursos marítimo-pesqueiros, tipifica como infraccións graves e moi graves o transporte de especies de tamaño inferior ó establecido (Art. 6.12º e 7.7º), así como o de especies mariñas vedadas (Art. 6.13º), sinalando a lei, no seu artigo 3, como suxeitos responsables das infraccións, os transportistas, axentes e, en xeral, as persoas físicas ou xurídicas que interveñan en operacións de transporte, e amparando o Art. 11.2-c) a incautación do vehículo que fose utilizado na comisión da infracción.</p>
<p>A problemática suscitada no servicio público de transporte de mercadorías no que, a diferencia do transporte privado, a actuación do transportista se limita á realización do transporte en virtude dun contrato previamente pactado e sen facultades, de acordo coa normativa actualmente en vigor, para abri-la mercadoría que previamente foi pechada e precintada polo cargador, fai preciso delimitar con maior concreción as responsabilidades polas infraccións que poidan ser cometidas neste ámbito.</p>
<p>Así, tendo en conta diversas sentencias que sobre esta materia foron dictadas polo Tribunal Superior de Xustiza de Galicia, e sen prexuízo de que o labor inspector da Administración comece xa no mesmo momento da actividade pesqueira e sexa continua a través de todo o proceso de comercialización, de resultar acreditada a identidade do expedidor da mercadoría ilegal, a esixencia de responsabilidade debería recaer neste último e non naquel que ten a simple condición de transportista, logo de instrucción do oportuno expediente sancionador.</p>
<p>Por todo o exposto, por proposta do conselleiro de Pesca, Marisqueo e Acuicultura, de acordo co dictame do Consello Consultivo de Galicia e logo da deliberación do Consello da Xunta de Galicia na súa reunión do día trinta de xaneiro de mil novecentos noventa e oito,</p>
<p>DISPOÑO:</p>
<p>Artigo único.</p>
<p>Modifícase o artigo 2 do Decreto 426/1993, do 17 de decembro, polo que se refunde a normativa vixente de desenvolvemento de determinados pre</p>
<p>ceptos da Lei 6/1991, do 15 de maio, de infraccións en materia de protección de recursos marítimo-pesqueiros, que terá a seguinte redacción:</p>
<p>Artigo 2º</p>
<p>1. Do incumprimento das obrigas preceptuadas en materia de pesca, marisqueo e acuicultura e tipificadas na Lei 6/1991 serán responsables as persoas físicas ou xurídicas, así como as comunidades de bens que incorran nelas, xa sexa de forma individual ou conxunta, aínda que a título de simple inobservancia.</p>
<p>2. A responsabilidade no transporte de especies vedadas ou de tamaño non regulamentario, cando se trate de transporte público, será esixible ó cargador da mercadoría transportada, cando a súa identidade resulte acreditada polos documentos que amparan o transporte.</p>
<p>Disposicións derradeiras</p>
<p>Primeira.-Facúltase o conselleiro de Pesca, Marisqueo e Acuicultura para que no ámbito da súa competencia dicte as disposicións que fosen necesarias para o desenvolvemento e execución do presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trinta de xaneiro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

