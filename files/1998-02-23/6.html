---
date: '1998-02-23'
id: 823A
page: 1
number: 36
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Resolución do 13 de febreiro de 1998 pola que se delegan determinadas funcións
  en materia de transporte sanitario nos xefes de servicio de Planificación e
  Ordenación Sanitaria.
range: Resolución
url: 'https://www.xunta.gal/dog/Publicados/1998/19980223/Anuncio823A_gl.html'
---
<p>O Decreto 42/1998, do 15 de xaneiro de 1998, polo que se regula o transporte sanitario (DOG nº 29, do 12 de xaneiro de 1998) proposto conxuntamente polas consellerías de Política Territorial, Obras Públicas e Vivenda, de Industria e Comercio e de Sanidade e Servicios Sociais, atribúe no seu artigo 6.3º ó delegado provincial da Consellería de Sanidade e Servicios Sociais a competencia para outorgar ou denega-la certificación técnico-sanitaria solicitada.</p>
<p>Non obstante o anterior, e dado que se trata dun procedemento incluído no Servicio de Resposta Inmediata, polo Decreto 216/1997, do 30 de xullo, cómpre arbitrar medidas que eviten atrasos ou demoras na tramitación dos expedientes.</p>
<p>Consecuentemente, esta delegación provincial da Consellería de Sanidade e Servicios Sociais, con</p>
<p>sidera oportuno delegar determinadas funcións na materia de transporte sanitario nos xefes de servicio de Planificación e Ordenación Sanitaria, co obxecto de acadar unha maior simplificación e axilización dos procedementos administrativos.</p>
<p>Na súa virtude, en uso das facultades que me confiren o artigo 15 do Decreto 198/1994, do 16 de xuño, polo que se establece a estructura orgánica da Consellería de Sanidade e Servicios Sociais, e conforme o disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común,</p>
<p>DISPOÑO:</p>
<p>Artigo 1º</p>
<p>Deléganse nos xefes de servicio de Planificación e Ordenación Sanitaria desta delegación provincial as seguintes facultades:</p>
<p>a) Outorgar ou denega-las certificacións técnico-sanitarias solicitadas, unha vez vista a documentación presentada, cos informes que considere pertinentes, e comprobado o cumprimento das condicións e requisitos establecidos no Decreto 42/1998, do 15 de xaneiro.</p>
<p>b) Renovar anualmente as certificacións técnico-sanitarias a partir de cumprirse o segundo ano de antigüidade do vehículo, logo da pertinente verificación.</p>
<p>c) A revogación da certificación técnico-sanitaria, no caso de que se produzan alteracións das características técnico-sanitarias do vehículo que impliquen o incumprimento dos requisitos establecidos no anexo I do decreto para cada tipo de vehículo.</p>
<p>Así mesmo, delégase a recualificación do vehículo, sempre que isto cumpra os requisitos establecidos no artigo 4 do dito decreto, o que suporá a revogación da certificación anteriormente concedida.</p>
<p>Artigo 2º</p>
<p>As resolucións administrativas que se adoptan por delegación indicarán expresamente esta circunstancia, e consideraranse dictadas polo órgano delegante.</p>
<p>Artigo 3º</p>
<p>Exclúense da delegación recollida nesta resolución, os supostos referidos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición derradeira</p>
<p>A presente resolución entrará en vigor o mesmo día da súa publicación no Diario Oficial de Galicia.</p>
<p>Ourense, 13 de febreiro de 1998.</p>
<p>Armando González López</p>
<p>Delegado provincial de Ourense</p>

