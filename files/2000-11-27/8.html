---
date: '2000-11-27'
id: 1495E
page: 15
number: 229
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 13 de novembro de 2000 pola que se particulariza para o exercicio
  orzamentario 2001 o procedemento de concesión de axudas para a creación,
  renovación, modernización e innovación tecnolóxica das empresas de
  manipulación, transformación, conservación, tratamento e comercialización dos
  productos da pesca, o marisqueo e a acuicultura.
range: Orde
url: 'https://www.xunta.gal/dog/Publicados/2000/20001127/Anuncio1495E_gl.html'
---
<p>A Orde do 17 de xullo de 2000 pola que se establecen as bases e condicións e se regula o procedemento de concesión de axudas para a creación, renovación, modernización e innovación tecnolóxica das empresas de manipulación, transformación, conservación, tratamento e comercialización dos productos da pesca, o marisqueo e a acuicultura (DOG nº 149, do 2 de agosto) establece no seu artigo 4 que nos exercicios sucesivos da vixencia do actual Programa Operativo IFOP 2000-2006 as axudas se outorgarán con cargo ás aplicacións orzamentarias que para esta mesma finalidade se determinen na Lei de orzamentos xerais da Comunidade Autónoma do ano correspondente.</p>
<p>Por outra banda, o seu artigo 15 establece que o prazo de presentación de solicitudes será de vinte (20) días hábiles contados a partir do seguinte ó da publicación no DOG da correspondente convocatoria.</p>
<p>Rematado o prazo de presentación de solicitudes para o exercicio 2000 ó abeiro da referida orde e aprobado polo Consello da Xunta de Galicia o proxecto de Lei de orzamentos da Comunidade Autónoma para o vindeiro exercicio orzamentario, procede establece-las condicións particulares para a concesión destas axudas no exercicio 2001.</p>
<p>Por todo o exposto e no uso das facultades que me foron conferidas,</p>
<p>DISPOÑO:</p>
<p>Artigo 1º</p>
<p>Para o exercicio orzamentario 2001, as axudas ó abeiro da Orde do 17 de xullo de 2000 pola que se establecen as bases e condicións e se regula o procedemento de concesión de axudas para a creación, renovación, modernización e innovación tecnolóxica das empresas de manipulación, transformación, conservación, tratamento e comercialización dos productos da pesca, o marisqueo e a acuicultura (DOG nº 149, do 2 de agosto), outorgaranse con cargo á aplicación orzamentaria 12.03.722A.770.0, que figura dotada no proxecto de Lei de orzamentos da Comunidade Autónoma de Galicia para 2001 e ata un importe máximo de 5.096.090.000 pesetas.</p>
<p>En todo caso e de conformidade co disposto na Orde do 11 de febreiro de 1998 (DOG nº 33, do 19 de febreiro) sobre tramitación anticipada de expedientes de gasto, o gasto que se proxecta queda condicionado á existencia de crédito axeitado e suficiente nos orzamentos xerais da Comunidade Autónoma de Galicia para 2001.</p>
<p>Artigo 2º</p>
<p>Para a concesión de axudas ó abeiro da devandita Orde do 17 de xullo de 2000 con cargo ó exercicio orzamentario 2001, o prazo de presentación de solicitudes será de vinte (20) días hábiles contados a partir do seguinte ó da publicación da presente orde no Diario Oficial de Galicia.</p>
<p>Disposición derradeira</p>
<p>Única.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 13 de novembro de 2000.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

