---
date: '2013-11-25'
id: CA02-181113-0001
page: 45637
number: 225
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 22 de outubro de 2013, da Secretaría Xeral de Ordenación do
  Territorio e Urbanismo, de aprobación definitiva do proxecto de delimitación
  do solo do núcleo rural de Pazos, na parroquia de Ambía, concello de Baños de
  Molgas.
range: Resolución
url: >-
  https://www.xunta.gal/dog/Publicados/2013/20131125/AnuncioCA02-181113-0001_gl.html
---
<p>O Concello de Baños de Molgas remitiu o expediente de delimitación de solo do núcleo rural de Pazos de Ambía, tramitado ao abeiro do punto 2 da disposición adicional segunda da Lei 2/2010, do 25 de marzo, de medidas urxentes de modificación da Lei 9/2002, do 30 de decembro, de ordenación urbanística e protección do medio rural de Galicia (en diante LOUG), en que solicita a súa aprobación definitiva.</p>
    <p>I. Antecedentes.</p>
    <p>1. O Concello de Baños de Molgas non dispón de ningún instrumento de planeamento xeral municipal e réxese polas normas de aplicación directa da LOUG e, no que non se opón a estas, polas normas complementarias e subsidiarias de planeamento provincial.</p>
    <p>2. O expediente foi tramitado de acordo co previsto no inciso terceiro do número 2 da disposición adicional segunda e nel constan:</p>
    <p>• O sometemento ao trámite de información pública, que se levou a cabo mediante a publicación de anuncios no DOG nº 18, do 25.1.2013, e nos xornais <em>La Región</em> e <em>La Voz de Galicia</em> na data do 8.1.2013. </p>
    <p>• A certificación do secretario municipal do 26.2.2013 en que se reflicte que no dito período non se presentaron alegacións.</p>
    <p>• O certificado do acordo de aprobación provisional, adoptado polo Pleno do concello na súa sesión do 4.4.2013.</p>
    <p>3. A Dirección Xeral de Patrimonio Cultural emite informe favorable ao proxecto o 30 de setembro de 2013, tras un primeiro informe desfavorable do 30 de maio de 2013, onde instaba á incorporación das medidas protectoras e correctoras que nel se expoñían. </p>
    <p>II. Contido.</p>
    <p>O proxecto propón unha nova delimitación do asentamento poboacional de Pazos de Ambía como núcleo rural histórico-tradicional, cunha superficie de 1,74 hectáreas. O asentamento conta con acceso rodado desde a estrada provincial OU-104 e dúas estradas de titularidade municipal.</p>
    <p>A delimitación fixa as condicións de uso e de edificación nos terreos delimitados, define o trazado viario e identifica doce elementos de valor cultural. Non constan equipamentos públicos e os espazos libres públicos son asociados ao alargamento da vía en que se emprazan tres hórreos e o contorno da fonte-lavadoiro.</p>
    <p>O proxecto establece dúas ordenanzas, NRT-1 e NRT-2, en función das preexistencias, condicións de ocupación e consolidación das parcelas e do interese da estrutura tradicional.</p>
    <p>III. Consideracións e motivación.</p>
    <p>Unha vez analizado o expediente remitido polo Concello e á vista do informe subscrito pola Subdirección Xeral de Urbanismo, cómpre facer as seguintes consideracións:</p>
    <p>1. No proxecto remitido queda xustificada a preexistencia e o recoñecemento do núcleo rural de Pazos de Ambía, segundo o nomenclátor de entidades de poboación da provincia de Ourense (Decreto 332/1996, do 26 de xullo).</p>
    <p>2. Á vista da ordenación aplicable, a delimitación de solo de núcleo rural histórico-tradicional de Pazos de Ambía cumpre os requisitos establecidos no artigo 13.3 da Lei 9/2002. O réxime xurídico aplicable aos terreos incluídos na delimitación será o establecido pola LOUG para o solo de núcleo rural.</p>
    <p>3. O expediente contén o estudo individualizado do núcleo rural conforme o sinalado no artigo 61.3 da LOUG, así como os planos de delimitación do perímetro do núcleo rural.</p>
    <p>4. Nos planos queda reflectido o trazado da rede viaria pública existente sen existir espazos reservados a equipamentos públicos e consta a regulación detallada dos usos, o volume e as condicións hixiénico-sanitarias dos terreos e construcións, así como as características estéticas da edificación e do seu contorno.</p>
    <p>IV. Resolución.</p>
    <p>Primeiro. Visto canto antecede, apróbase definitivamente o proxecto de delimitación do solo de núcleo rural de Pazos, na parroquia de Ambía, concello de Baños de Molgas.</p>
    <p>Segundo. Contra esta resolución non caberá interpoñer recurso en vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, de ser o caso, do requirimento previo en igual prazo (artigos 44 e 46 da Lei 29/1998, do 13 de xullo, da xurisdición contencioso-administrativa.</p>
    <p>Terceiro. Notifíqueselle esta resolución ao Concello e publíquese no Diario Oficial de Galicia.</p>
    <p>Santiago de Compostela, 22 de outubro de 2013</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

