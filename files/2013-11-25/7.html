---
date: '2013-11-25'
id: O3C2-181113-0001
page: 45644
number: 225
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 18 de novembro de 2013 pola que se convoca un curso de instrutor
  no manexo de contedores flashover.
range: Resolución
url: >-
  https://www.xunta.gal/dog/Publicados/2013/20131125/AnuncioO3C2-181113-0001_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do Sistema integrado de protección civil e emerxencias de Galicia estará formado tanto por persoal de carácter profesional de servizos que realicen algunha actividade relacionada coa xestión de riscos e de emerxencias como por persoal voluntario de entidades ou organizacións públicas ou privadas sen ánimo de lucro que teñan como fin a protección de persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei este persoal organizarase en grupos operativos. </p>
    <p>Por Resolución do 2 de agosto de 2010 publicouse o Plan territorial de emerxencias de Galicia (Platerga) onde se establece a estrutura de dirección e coordinación e as unidades organizativas para facer fronte dun xeito coordinado ás emerxencias que poidan producirse en Galicia: derivadas de riscos naturais, tecnolóxicos ou antrópicos.</p>
    <p>Dentro das actividades programadas para o ano 2013, e conforme o establecido no artigo 46 da Lei 5/2007, do 7 de maio, de emerxencias de Galicia, e na Lei 1/2007, do 15 de xaneiro, da Academia Galega de Seguridade Pública (Agasp), anúnciase a convocatoria dun curso de instrutor no manexo de contedores de flashover, con 1 edición, conforme as seguintes bases:</p>
    <p>1. Datos da actividade.</p>
    <table>
     <tbody>
      <tr>
       <td>Tipo</td>
       <td>Curso</td>
      </tr>
      <tr>
       <td>Denominación</td>
       <td>Instrutor no manexo de contedores de flashover</td>
      </tr>
      <tr>
       <td>Modalidade</td>
       <td>Presencial</td>
      </tr>
      <tr>
       <td>Edicións</td>
       <td>1</td>
      </tr>
      <tr>
       <td>Horas lectivas</td>
       <td>35</td>
      </tr>
      <tr>
       <td>Prazas por edición</td>
       <td>12</td>
      </tr>
     </tbody>
    </table>
    <p>2. Obxectivos e contido.</p>
    <p>Obxectivos:</p>
    <p>1. Coñecer as técnicas apropiadas para poder manexar contedores de xeración de flashover.</p>
    <p>2. Aprender a simular a evolución dun incendio nun interior ata conseguir e controlar as condicións de flashover.</p>
    <p>3. Aprender a desenvolver un plan formativo teórico-práctico para elaborar unha guía de formación en contedores de flashover.</p>
    <p>Contido:</p>
    <p>Contido teórico (5 horas): pautas, contidos e conceptos que se impartirán nun curso de manexo de contedores de flashover.</p>
    <p>1. Física e química do lume. Contido e desenvolvemento.</p>
    <p>2. Desenvolvemento dun incendio. Tendencias actuais.</p>
    <p>3. Flashover e backdraft.</p>
    <p>4. Seguridade en contedores.</p>
    <p>Contido práctico: (30 horas).</p>
    <p>1. Ensaios e demostracións:</p>
    <p>• Explicación e demostración do rango de inflamabilidade.</p>
    <p>• Desenvolvemento do proceso de descomposición química sufrido pola madeira ao aplicarlle un aumento de temperatura (pirólise).</p>
    <p>• Tipos de flashover en función da localización da fonte de ignición e da ventilación.</p>
    <p>• Backdraft a escala nun simulador.</p>
    <p>• Manexo nun campo de lume dos distintos tipos de lanzas.</p>
    <p>2. Contedores de seguimento e aprendizaxe:</p>
    <p>• Demostración real dun contedor de evolución de incendio e da aplicación de pulsacións de auga.</p>
    <p>• Visualización da reacción do contedor á aplicación de técnicas de extinción ofensivas.</p>
    <p>3. Desenvolvemento, explicación e control de diferentes fenómenos relacionados co flashover:</p>
    <p>• Maqueta ou simulador do rango de inflamabilidade.</p>
    <p>• Ensaio no laboratorio do proceso de pirólise sufrido pola madeira.</p>
    <p>• Práctica no laboratorio dos tipos de flashover.</p>
    <p>• Backdraft nun simulador a escala de backdraft.</p>
    <p>• Manexo dun contedor de evolución e aplicación de pulsacións.</p>
    <p>• Manexo e aplicación de técnicas ofensivas de aplicación de auga nun contedor de flashover.</p>
    <p>3. Destinatarios/as e requisitos de participación.</p>
    <p>Destinatarios/as: colaboradores/as na docencia da materia de incendios urbanos nos cursos convocados pola Agasp.</p>
    <p>Requisitos de participación: os/as solicitantes deberán enviar o seu curriculum vitae ao enderezo electrónico formacion.emerxencias.agasp@xunta.es no prazo de 8 días naturais contados a partir do día seguinte ao da publicación desta resolución no Diario Oficial de Galicia.</p>
    <p>Se o último día do prazo é inhábil, entenderase prorrogado ao primeiro día hábil seguinte.</p>
    <p>4. Desenvolvemento da actividade.</p>
    <p>Lugar: Centro de Formación Integral de Emerxencias da empresa Seganosa (Alxén, s/n, Salvaterra de Miño, Pontevedra).</p>
    <p>Datas: do 16 ao 20 de decembro de 2013.</p>
    <p>Horario: de luns a xoves con horario partido das 9.00 ás 13.30 e das 15.30 ás 18.30 e o venres con horario continuo das 9.00 ás 14.00 horas (5 xornadas).</p>
    <p>Normas de comportamento: non se permitirá que o alumnado realice fotografías ou calquera tipo de gravación audiovisual do desenvolvemento do curso.</p>
    <p>5. Inscrición.</p>
    <p>a) O persoal que desexe participar no curso convocado nesta resolución deberá inscribirse na páxina web da Agasp http://agasp.xunta.es</p>
    <p>Non se admitirá ningunha outra forma ou modelo de solicitude.</p>
    <p>b) Con carácter previo á inscrición é necesario darse de alta como usuario da páxina web da Agasp. Nesta alta previa é imprescindible facilitar unha conta persoal de correo electrónico.</p>
    <p>c) O prazo de inscrición é de 8 días naturais contados a partir do día seguinte ao da publicación desta resolución no Diario Oficial de Galicia.</p>
    <p>Se o último día do prazo é inhábil, entenderase prorrogado ao primeiro día hábil seguinte.</p>
    <p>A inscrición poderá realizarse ata as 14.00 horas da data de finalización do prazo de presentación de solicitudes.</p>
    <p>No caso de que non haxa un suficiente número de solicitantes que reúnan os requisitos do curso, poderá completarse o alumnado asignado a este mediante a apertura dun novo prazo público de presentación de solicitudes na páxina web da Agasp, con suficiente antelación para que teña lugar unha adecuada selección das persoas candidatas.</p>
    <p>d) En caso de dúbida, dificultades técnicas ou necesidade de máis información poderán dirixirse á Agasp a través dos números de teléfono 886 20 61 12, 886 20 61 37 e 886 20 61 38, do fax: 886 20 61 23 ou do enderezo de correo electrónico formacion.emerxencias.agasp@xunta.es, que adoptará as medidas necesarias para facilitar a presentación de solicitudes.</p>
    <p>e) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>6. Criterios de selección do alumnado participante.</p>
    <p>Na selección do alumnado valorarase o seu curriculum vitae, en concreto os puntos relativos a:</p>
    <p>• Experiencia profesional nos servizos de extinción de incendios urbanos.</p>
    <p>• Experiencia docente na materia de incendios urbanos, con especial mención á realizada nos cursos convocados pola Agasp desde o ano 2010 ata a actualidade.</p>
    <p>• Formación pedagóxica e na materia do flashover.</p>
    <p>Reservarase o 50 % das prazas para solicitantes mulleres que reúnan os requisitos establecidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes. De non existir suficientes solicitudes de participación de mulleres, as prazas sobrantes acrecentarán as da quenda xeral.</p>
    <p>7. Publicación das relacións do persoal seleccionado.</p>
    <p>A Agasp publicará na súa páxina web http://agasp.xunta.es unha relación das persoas seleccionadas para participar en cada curso, así como un número adecuado de reservas, de acordo co disposto no artigo 59.6º da Lei de réxime xurídico das administracións públicas e do procedemento administrativo común. Ademais, para unha maior difusión serán informados da súa selección a través do correo electrónico e tamén, para quen facilite un número de teléfono móbil, a través de mensaxe telefónica.</p>
    <p>De acordo co establecido no artigo 21 do Regulamento de réxime interior da Agasp as persoas que resulten seleccionadas teñen a obriga de participar no desenvolvemento da actividade, agás que comuniquen a súa imposibilidade de asistencia con polo menos 48 horas de antelación ao comezo desta. A devandita renuncia deberase comunicar por escrito á Agasp, por correo electrónico ao enderezo formación.emerxencias.agasp@xunta.es ou por fax ao número 886 20 61 23.</p>
    <p>8. Dereitos e deberes do alumnado participante.</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado pola Orde da Consellería de Presidencia, Administracións Públicas e Xustiza do 4 de febreiro de 2009 (DOG núm. 30, do 12 de febreiro).</p>
    <p>9. Faltas de asistencia.</p>
    <p>O Regulamento de réxime interior da Agasp, mencionado na base núm. 8 desta convocatoria, regula no seu artigo 16 as faltas de asistencia nos cursos:</p>
    <p>«1. A asistencia ás clases e actividades comprendidas no programa do curso é obrigatoria. As faltas que as/os alumnas/os acumulen deberán xustificarse debidamente, penalizándose disciplinariamente, en caso contrario.</p>
    <p>2. A/o alumna/o que, por enfermidade ou algunha outra causa xustificada, perda máis do 10 % das clases do curso de formación será declarado non apto, e poderá incorporarse ao curso seguinte ou cando a causa determinante llo permita.</p>
    <p>De ser necesario, e só nos casos en que a non asistencia ás clases estea motivada por accidente ou lesión sufridos con ocasión da actividade académica, o director xeral poderá considerar a conveniencia ou a oportunidade de permitirlle ao/á alumno/a poder recuperar ata un determinado número de horas e participar posteriormente nun exame extraordinario para poder superar o curso sen ter que repetilo.</p>
    <p>3. No entanto, aínda que as ausencias acumuladas non cheguen á porcentaxe sinalada, a/o alumna/o poderá verse obrigado a recuperar todas ou parte das horas perdidas ao longo do curso. Neste caso, a xefatura de ensino proporá ao director xeral o número de horas que se van recuperar, tendo en conta, en cada caso concreto, o tipo de xustificación presentada para cada ausencia, así como o número total destas e o comportamento e actitude da/o alumna/o ao longo do curso».</p>
    <p>10. Certificado de aproveitamento.</p>
    <p>Ao remate da actividade entregaráselles un certificado de aproveitamento a aquelas persoas que acrediten a súa participación continuada e superen a proba final.</p>
    <p>11. Facultades da Agasp.</p>
    <p>A Agasp poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá suprimir o curso, ampliar novas edicións do mesmo ou suspendelo temporalmente, cando así veña exixido por circunstancias que afecten a súa organización ou docencia.</p>
    <p>A Estrada, 18 de novembro de 2013</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

