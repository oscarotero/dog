---
date: '2023-10-13'
id: G0690-091023-0001
page: 56862
number: 195
agency: 'Vicepresidencia Primeira e Consellería de Presidencia, Xustiza e Deportes'
section: III. Outras disposicións.
title: >-
  ORDE do 9 de outubro de 2023 pola que se modifica o artigo 15 da Orde do 29 de
  decembro de 2022 pola que se establecen as bases reguladoras e a convocatoria
  de subvencións para o ano 2023, en réxime de concorrencia competitiva, dentro
  do Plan específico de acción comunitaria destinado a asociacións veciñais,
  confederacións, federacións ou unións de asociacións de veciños de Galicia,
  comunidades de usuarios de augas e asociacións de mulleres rurais de Galicia
  (Diario Oficial de Galicia número 11, do 17 de xaneiro) (código de
  procedemento PR487A).
range: Orde
url: >-
  https://www.xunta.gal/dog/Publicados/2023/20231013/AnuncioG0690-091023-0001_gl.html
---
<p>Mediante a Orde do 29 de decembro de 2022 establecéronse as bases reguladoras e convocáronse subvencións para o ano 2023, en réxime de concorrencia competitiva, dentro do Plan específico de acción comunitaria destinado a asociacións de veciños, confederacións, federacións ou unións de asociacións de veciños de Galicia, comunidades de usuarios de augas e asociacións de mulleres rurais de Galicia (DOG núm. 11, do 17 de xaneiro), que se tramitou como expediente anticipado de gasto.</p>
    <p>No artigo 15.2 da devandita orde establécese que as entidades beneficiarias terán de prazo ata o 15 de outubro de 2023 para executar o proxecto subvencionado e presentar a correspondente xustificación dos investimentos realizados. </p>
    <p>Unha vez instruídos os procedementos iniciados en virtude da orde, o prazo inicial de execución e xustificación establecido nesta resulta de difícil cumprimento polas entidades beneficiarias. Xa que logo, considerando que as bases reguladoras non conteñen precepto en contra e que non se causa prexuízo a terceiros, resulta conveniente ampliar o devandito prazo de execución e xustificación das actuacións subvencionadas ata o 7 de novembro de 2023 co fin de facer viable o proceso de execución dos proxectos subvencionados e posibilitar o cumprimento do procedemento de xestión.</p>
    <p>Esta ampliación de prazo ampárase no artigo 45.3 do Decreto 11/2009, do 8 de xaneiro, polo que se aproba o regulamento da Lei de subvencións de Galicia. Segundo este precepto regulamentario o órgano concedente da subvención poderá outorgar, salvo precepto en contra contido nas bases reguladoras, unha ampliación do prazo establecido para a presentación da xustificación, que non exceda da metade deste e sempre que con iso non se prexudiquen dereitos de terceiros.</p>
    <p>De acordo coa Lei 9/2007, do 13 de xuño, de subvencións de Galicia, co Decreto 11/2009, do 8 de xaneiro, polo que se aproba o regulamento da Lei de subvencións, co Decreto 117/2022, do 23 de xuño, polo que se establece a estrutura orgánica da Vicepresidencia Segunda e Consellería de Presidencia, Xustiza e Deportes en relación co previsto na disposición transitoria primeira do Decreto 79/2023, do 22 de xuño, polo que se fixa a estrutura orgánica das vicepresidencias e das consellerías da Xunta de Galicia, e co disposto na Orde do 29 de decembro de 2022 que se establecen as bases reguladoras e a convocatoria de subvencións para o ano 2023, en réxime de concorrencia competitiva, dentro do Plan específico de acción comunitaria destinado a asociacións de veciños, confederacións, federacións ou unións de asociacións de veciños de Galicia, comunidades de usuarios de augas e asociacións de mulleres rurais de Galicia,</p>
    <h2>DISPOÑO:</h2>
    <p>Primeiro. Modificar a data límite fixada no artigo 15.2 das bases reguladoras para executar o proxecto subvencionado e presentar a documentación xustificativa, para ampliala ata o 7 de novembro de 2023.</p>
    <p>Segundo. Esta orde entrará en vigor o día da súa publicación no <em>Diario Oficial de Galicia</em>.</p>
    <p>Santiago de Compostela, 9 de outubro de 2023</p>
    <footer><p>Diego Calvo Pouso<br>Vicepresidente primeiro e conselleiro<br>de Presidencia, Xustiza e Deportes</p></footer>

