---
date: '2023-10-13'
id: G0426-031023-0003
page: 57109
number: 195
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 3 de outubro de 2023, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  29 de setembro de 2023, relativa á solicitude de revisión de esbozo formulada
  polos representantes do monte veciñal en man común Coto das Mercedes,
  pertencente á Comunidade de Montes Veciñais en Man Común de Nocelo da Pena e
  As Mercedes, no concello de Cualedro.
range: Anuncio
url: >-
  https://www.xunta.gal/dog/Publicados/2023/20231013/AnuncioG0426-031023-0003_gl.html
---
<p>Examinada a solicitude de revisión de esbozo formulada polos representantes do monte veciñal en man común (MVMC) Coto das Mercedes, pertencente á Comunidade de Montes Veciñais en Man Común (CMVMC) de Nocelo da Pena e As Mercedes, no concello de Cualedro, resultan os seguintes</p>
    <p>Feitos:</p>
    <p>Primeiro. O 22.9.2022 a CMVMC de Nocelo da Pena e As Mercedes presentou unha solicitude (rexel núm. 2022/2333317) de revisión de esbozo do MVMC Coto das Mercedes, no concello de Cualedro.</p>
    <p>Coa solicitude achegaron a seguinte documentación:</p>
    <p>– Certificación do Acordo da Asemblea Xeral do 12.3.2022.</p>
    <p>– Memoria e planos.</p>
    <p>– Arquivos xeográficos en formato vectorial.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 28 de decembro de 2022 en relación coa citada solicitude. Nel indícase que o perímetro obxecto de revisión inclúe as partes do perímetro lindeiras con particulares. Non se modifican os límites cos montes veciñais estremeiros.</p>
    <p>A superficie do MVMC Coto das Mercedes, unha vez revisado o esbozo, sería de 504,78 ha fronte ás 448 ha do acordo de clasificación, o que supón un aumento respecto á superficie clasificada dun 12 %.</p>
    <p>Tendo en conta o anterior, emitese informe favorable sobre a revisión do esbozo do MVMC Coto das Mercedes.</p>
    <p>Consideracións legais e técnicas:</p>
    <p>Único. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>De acordo con ela, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión axustándoos e completándoos con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 28 de decembro de 2022, o Xurado Provincial de Montes Veciñais en Man Común acordou por unanimidade o día 17 de abril de 2023:</p>
    <p>Aprobar a proposta de revisión de esbozo do MVMC Coto das Mercedes, pertencente á CMVMC de Nocelo da Pena e As Mercedes, no concello de Cualedro.</p>
    <p>Ourense, 3 de outubro de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

