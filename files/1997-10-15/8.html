---
date: '1997-10-15'
id: B61A
page: 10
number: 199
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Resolución do 28 de agosto de 1997, da Dirección Xeral de Patrimonio Cultural,
  pola que se incoa expediente para a declaración da delimitación do contorno de
  protección do mosteiro de San Salvador, no concello de Lourenzá, provincia de
  Lugo.
range: Resolución
url: 'https://www.xunta.gal/dog/Publicados/1997/19971015/AnuncioB61A_gl.html'
---
<p>Por Decreto 2834/1974, do 30 de agosto (Boletín Oficial del Estado do 7 de outubro), foi declarado</p>
<p>ben de interese cultural, con categoría de monumento, o mosteiro de San Salvador, no concello de Lourenzá, provincia de Lugo.</p>
<p>Sendo a devandita declaración anterior á entrada en vigor da Lei 8/1995, do 30 de outubro, do patrimonio cultural de Galicia (Diario Oficial de Galicia do 8 de novembro), cómpre na actualidade concreta-la delimitación do seu contorno de protección.</p>
<p>Vistos os informes dos servicios técnicos desta dirección xeral, así como dos órganos consultivos da Consellería de Cultura e Comunicación Social en materia de bens culturais, sendo uns e outros favorables á incoación do expediente para a delimitación do contorno de protección do mosteiro de San Salvador, no concello de Lourenzá, provincia de Lugo, esta dirección xeral,</p>
<p>RESOLVE:</p>
<p>Primeiro.-Incoar expediente para a declaración da delimitación do contorno de protección do mosteiro de San Salvador, no concello de Lourenzá, provincia de Lugo, segundo o disposto no artigo 11 da Lei 8/1995, do 30 de outubro, do patrimonio cultural de Galicia.</p>
<p>Segundo.-Delimita-la zona afectada pola mentada incoación do xeito que se especifica literal e graficamente nos anexos I e II da presente resolución.</p>
<p>Terceiro.-Continua-la tramitación do expediente segundo as disposicións vixentes.</p>
<p>Cuarto.-Darlle traslado da resolución ó Concello de Lourenzá, provincia de Lugo, e notificarlle que, segundo o disposto no artigo 10.3 da Lei 8/1995, do 30 de outubro, do patrimonio cultural de Galicia, a incoación dun expediente para a declaración dun ben de interese cultural determinará, respecto do ben afectado, a aplicación inmediata e provisional do réxime de protección previsto na presente lei para os bens xa declarados. No caso de bens inmobles, ademais, será aplicable o estipulado no artigo 35.1 da presente lei.</p>
<p>Quinto.-Notificárlle-la presente resolución ós interesados, ó Rexistro Xeral de Bens de Interese Cultural do Estado, e ó Rexistro de Bens de Interese Cultural de Galicia.</p>
<p>Sexto.-A presente resolución será publicada no Diario Oficial de Galicia e no Boletín Oficial del Estado, abríndose un período de información pública de 1 mes, contado a partir do día seguinte ó da súa publicación no Diario Oficial de Galicia.</p>
<p>Santiago de Compostela, 28 de agosto de 1997.</p>
<p>Ángel Sicart Giménez</p>
<p>Director xeral de Patrimonio Cultural</p>
<p>ANEXO I</p>
<p>A liña comeza no punto l, no encontro da rúa Riego Vilazo coa Avda. San Antón, na saída cara a Mondoñedo.</p>
<p>A liña avanza coincidindo co eixe da prolongación da rúa das Prazas en dirección nordeste, ata alcanza-lo punto 2 na encrucillada da dita rúa coa rúa Strio Luis Iglesias.</p>
<p>A partir do punto 2, sen variar de dirección, discorre coincidindo co eixe dun camiño sen pavimentar que é continuación da rúa das Prazas, ata chegar ó punto 3 onde o camiño se atopa coa canle do muíño dos frades, preto da edificación na que remata o camiño.</p>
<p>A partir do punto 3 a liña discorre paralela á canle do muíño dos frades coincidindo coa súa marxe dereita, é dicir, incluíndo a canle na delimitación e avanzando na mesma dirección cá canle de auga.</p>
<p>Chega así ó punto 4 onde deixa a marxe da canle poucos metros para rodear e incluír na delimitación o muíño, baixo o cal pasa a canle.</p>
<p>A partir de aquí volve coincidir coa mesma marxe da canle e continúa en dirección oeste ata o punto 5, na desembocadura do cano do muíño, no río Baus.</p>
<p>A liña cruza o río Baus no punto 5 para coincidir coa súa marxe dereita e, avanzando no sentido da corrente en dirección oeste, chega ó punto 6 na ponte da estrada de Foz a Mondoñedo (C-634). Neste punto a liña xira á dereita en dirección N e avanza 50 m coincidindo co eixe da dita estrada, ata alcanza-lo punto 7.</p>
<p>No punto 7 xira á esquerda en dirección oeste e, coincidindo co eixe dun camiño que parte dese punto, cruza a antiga estrada de acceso á ponte medieval de Ponte de Pedra para continuar coincidindo cos lindeiros traseiros dos soares das edificacións con fronte ó dito camiño de acceso á Ponte de Pedra, incluíndo estas edificacións na delimitación.</p>
<p>Chega así ó punto 8 onde volve cruza-lo río Baus para continuar en dirección sur coincidindo co lindeiro leste do predio onde está situada a fábrica de mobles; cruza a estrada que remata na Glorieta Julia Minguillón e continúa polo lindeiro leste doutra nave da fábrica de mobles ata o punto 9 no eixe da rúa Bispo Villaroel.</p>
<p>Xira cara ó oeste uns 10 m ata coincidir co eixe da rúa que une Bispo Villaroel e Riego Vilazo, pola que avanza ata o punto 10 onde se encontra coa rúa Riego Vilazo preto do Campo da Cruz, incluíndo dentro da delimitación unha fonte que se conserva na marxe oeste da rúa.</p>
<p>No punto 10 xira de novo á esquerda e, coincidindo co eixe da rúa Riego Vilazo, avanza en dirección leste ata pecha-la delimitación no punto 1.</p>
<p>6517</p>

