---
date: '1997-10-15'
id: B5FA
page: 10
number: 199
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 25 de setembro de 1997 pola que se regulan indemnizacións por
  participación nas tarefas de busca, auxilio, salvamento e rescate no mar.
range: Orde
url: 'https://www.xunta.gal/dog/Publicados/1997/19971015/AnuncioB5FA_gl.html'
---
<p>A Consellería de Pesca, Marisqueo e Acuicultura establece indemnizacións por participación nas tarefas de busca, auxilio, salvamento e rescate no mar, co fin de contribuír a palia-los gastos e o lucro cesante daqueles profesionales do mar que, co espírito solidario que sempre os animou, colaboren nas devanditas tarefas baixo a dirección das autoridades competentes e no ámbito da Comunidade Autónoma de Galicia. Considerando o anterior,</p>
<p>DISPOÑO:</p>
<p>Artigo 1º.-Obxecto.</p>
<p>Establécense e regúlanse pola presente orde as indemnizacións por participación nas tarefas de busca, auxilio, salvamento e rescate no mar co fin de palia-los gastos e o lucro cesante dos profesionais do mar que colaboren nas devanditas tarefas, coa condición inescusable de que realicen a actividade baixo a dirección das autoridades competentes, autonómicas ou da Administración del Estado, e no ámbito da Comunidade Autónoma de Galicia.</p>
<p>Estas indemnizacións aboaranse con cargo á partida orzamentaria que determine a Lei de orzamentos xerais da Comunidade Autónoma de Galicia de cada ano e condicionadas, en todo caso, á existencia de crédito adecuado e suficiente.</p>
<p>No presente exercicio de 1997 outorgaranse con cargo á aplicación orzamentaria 12.03.612.B.470.0 -indemnizacións por participación en tarefas de rescate-.</p>
<p>Artigo 2º.-Beneficiarios.</p>
<p>Poderán ser beneficiarios destas indemnizacións os titulares das embarcacións da flota pesqueira artesanal e artesanal polivalente así como os auxiliares de acuicultura cun arqueo de ata 20 T.R.B., e incluídos no Rexistro de Buques da Comunidade Autónoma de Galicia os seus tripulantes e os mergulladores debidamente acreditados.</p>
<p>Artigo 3º.-Indemnizacións.</p>
<p>As indemnizacións terán os seguintes topes por día de participación:</p>
<p>a) Para o titular da embarcación: 2.500 pesetas por tonelada de rexistro bruto.</p>
<p>b) Para os tripulantes: 5.000 pesetas; se ben poderán acada-las 7.500 pesetas para o patrón e o motorista ou piloto.</p>
<p>c) Para os mergulladores, enrolados ou autorizados a saír nunha embarcación que participe na tarefa pola autoridade de Mariña, 7.500 pesetas.</p>
<p>Artigo 4º.-Solicitudes e documentación.</p>
<p>As solicitudes formularanse no modelo que figura como anexo I desta orde e presentaranse nas dele</p>
<p>gacións territoriais e comarcais da Consellería de Pesca, Marisqueo e Acuicultura ou en calquera dos lugares a que se refire o artigo 38 da Lei 30/1992, de 26 de novembro.</p>
<p>Á solicitude que inclúe a petición en conxunto das indemnizacións por embarcación, tripulantes e mergulladores enrolados ou autorizados nela acompañarase a seguinte documentación:</p>
<p>a) Copia da folla de asento actualizada do buque.</p>
<p>b) Relación de tripulantes da embarcación, coas súas categorías, e mergulladores enrolados ou autorizados nela, e que teñan participado nas tarefas de auxilio.</p>
<p>c) Copia dos documentos de identidade e NIF do titular da embarcación e dos tripulantes e mergulladores.</p>
<p>d) Certificación da autoridade de mariña relativa a:</p>
<p>-Días de participación nas tarefas de salvamento.</p>
<p>-Datos básicos da embarcación e do seu titular, e relación de tripulantes e mergulladores intervenientes nas operacións de salvamento.</p>
<p>Artigo 5º.-Prazo de presentación.</p>
<p>O prazo de presentación de solicitudes de indemnización serán de dous meses contados a partir do día seguinte ó fin da participación nas tarefas.</p>
<p>Artigo 6º.-Procedemento e resolución.</p>
<p>Se unha vez presentada a documentación á que se refire o artigo 4º da presente orde, esta non reúne os requisitos esixidos, as delegacións territoriais requirirán do interesado a emenda do defecto con a presentación da documentación preceptiva.</p>
<p>A documentación que reúna os requisitos establecidos será remitida pola delegación territorial á Dirección Xeral de Pesca e Industrias Pesqueiras que elevará proposta de resolución.</p>
<p>A solicitude será resolta polo conselleiro de Pesca, Marisqueo e Acuicultura.</p>
<p>A non resolución expresa no prazo de tres meses, contados dende a presentación da solicitude, determinará a súa denegación presunta quedando aberta a vía contencioso-administrativa.</p>
<p>Artigo 7º.-Cobramento de indemnización.</p>
<p>Para o cobramento da indemnización, o titular do buque deberán aporta-la seguinte documentación:</p>
<p>a) Acreditación de ter comunicada a resolución do conselleiro mediante a entrega dunha copia, a todos e cada un dos tripulantes e mergulladores participantes no salvamento.</p>
<p>b) Certificación de que o titular do buque se encontra ó corrente nas súas obrigas tributarias, sociais e coa Comunidade Autónoma.</p>
<p>c) Certificación da entidade bancaria, acreditativa da titularidade da conta na que se domicilia a axuda.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de setembro de 1997.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>

