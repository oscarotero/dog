---
date: '1998-07-03'
id: F27A
page: 7
number: 127
agency: UNIVERSIDADE DE VIGO
section: III. OUTRAS DISPOSICIÓNS
title: Resolución do 24 de xuño de 1998 de delegación de competencias.
range: Resolución
url: 'https://www.xunta.gal/dog/Publicados/1998/19980703/AnuncioF27A_gl.html'
---
<p>Coa finalidade de alcanzar unha maior eficacia e axilidade no goberno desta universidade e tendo en conta as numerosas competencias que ós rectores das unidades lles outorga a Lei 11/1983, do 25 de agosto, e os estatutos da Universidade de Vigo (DOG 22-10-1993), todo isto xunto coas funcións de coordinación e representación que lles corresponde a eles, fai que sexa necesario acorda-la correspondente delegación de competencias noutros órganos unipersoais de goberno.</p>
<p>De acordo co artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e as funcións que me outorga o artigo 18 da Lei 11/1983 e os estatutos desta universidade, este rectorado decide dicta-la seguinte resolución:</p>
<p>I. Con independencia das competencias que lle recoñecen ó artigo 19 da LRU e os artigos 102 e 103 dos estatutos desta universidade:</p>
<p>1º Deléganse na secretaría xeral as seguintes competencias:</p>
<p>a) Dependencia funcional da Asesoría Xurídica, sendo este o camiño a seguir para o pedimento de consultas e informes, que deba de render aquela, ós órganos colexiados e unipersoais, así como ós restantes membros da comunidade universitaria.</p>
<p>b) A sinatura de certificacións supletorias dos títulos.</p>
<p>c) A expedición de certificados de actos presuntos.</p>
<p>d) A sinatura nas resolucións que autoricen ou denegen as rectificacións das actas académicas.</p>
<p>e) A materia de protocolo e medios de comunicación, que quedará adscrita á da secretaría xeral.</p>
<p>f) As relacións exteriores da universidade e as de coordinación do equipo rectoral. Queda adscrita a ela a ORI.</p>
<p>g) Coordinación de matrícula.</p>
<p>h) Proposta de calendario escolar.</p>
<p>2º Deléganse no vicerrector de Profesorado as seguintes competencias:</p>
<p>a) Aprobación dos PODs e cadro de persoal docente.</p>
<p>b) A convocatoria dos concursos de profesorado contratado.</p>
<p>c) A aprobación das listas provisionais e definitivas de admitidos nos concursos de persoal docente funcionario e contratado.</p>
<p>d) Tódolos actos relativos á situación administrativa do persoal docente, incluídos os procedementos de xubilación.</p>
<p>e) A Presidencia da Comisión de Reclamacións.</p>
<p>3º Deléganse no vicerrector de Organización Académica as seguintes competencias:</p>
<p>a) As referentes á coordinación na aprobación e desenvolvemento das ensinanzas conducentes a titulacións propias da Universidade de Vigo e cursos de posgrao.</p>
<p>b) As correspondentes ó procedemento de elaboración, aprobación ou modificación de plans de estudios desta universidade.</p>
<p>c) As referentes a organización e desenvolvemento das áreas e departamentos.</p>
<p>d) As de coordinación e control dos centros adscritos.</p>
<p>e) Oferta de prazas (límite de prazas).</p>
<p>f) Oferta educativa anual (materias optativas e de libre elección).</p>
<p>g) Actualizar e/ou modifica-la normativa de xestión académica, se é o caso.</p>
<p>4º Deléganse no vicerrector de Docencia e Alumnado as seguintes competencias:</p>
<p>a) As correspondentes ó acceso dos alumnos á universidade.</p>
<p>b) As referidas á organización, seguimento e avaliación da calidade docente.</p>
<p>c) As correspondentes ó rendamento escolar dos alumnos da Universidade de Vigo.</p>
<p>d) As do terceiro ciclo ata a suficiencia investigadora, con exclusión da sinatura dos títulos de doutor/a honoris causa.</p>
<p>e) As de convocatoria e aprobación dos programas de intercambio.</p>
<p>f) As da presidencia ou representación no xurado de bolsas do MEC, e nos procedementos das bolsas compensatorias da Xunta de Galicia, así como en calquera outra na que se convoquen bolsas para estudiantes.</p>
<p>g) As de convocatoria e resolución de procesos selectivos e concesión de bolsas do SRI.</p>
<p>h) Delegación da sinatura en RR.RR. polas que se resolvan pedimentos de alumnos en relación coa súa actividade académica.</p>
<p>5º Deléganse no vicerrector de Planificación as seguintes competencias:</p>
<p>a) Os estudios e propostas relativas a un planeamento coherente cientificamente das titulacións que se van impartir, modificar ou implantar nesta universidade.</p>
<p>b) A de avaliación das infraestructuras e servicios existentes, a súa mellora, modificación e programación das novas necesidades nos tres campus.</p>
<p>c) As correspondentes ás actuacións urbanísticas que afecten a Universidade de Vigo.</p>
<p>d) As de coordinación, en materias económicas, que esixan programas ou exposicións de recursos e previsións a longo e medio prazo.</p>
<p>e) A presidencia da mesa de contratación.</p>
<p>f) As de dependencia funcional e seguimento do Servicio de Bibliotecas.</p>
<p>g) A de tecnoloxía da información, e os seus servicios.</p>
<p>6º Deléganse no vicerrector de Extensión Universitaria as seguintes competencias:</p>
<p>a) As de proxección da universidade na vida cultural e deportiva do territorio de influencia da Universidade de Vigo.</p>
<p>b) As correspondentes a servicios sociais, aloxamento, transporte, comedores e atención ó estudiante.</p>
<p>c) As de organización, celebración e seguimento dos cursos de verán.</p>
<p>d) As relativas á normalización lingüística.</p>
<p>e) Centro de información, asesoramento e promoción (SIOPE).</p>
<p>7º Deléganse no vicerrector de Investigación as seguintes competencias:</p>
<p>a) A proposta, formalización e contratación de proxectos europeos.</p>
<p>b) O relacionado coas bolsas de estudios tanto propias como as autonómicas, nacionais e internacionais, convocando e resolvendo as primeiras e solicitando e informando as restantes.</p>
<p>c) A promoción e avaliación da investigación.</p>
<p>d) A solicitude de proxectos PETRI.</p>
<p>e) As de equipamento de centros de Investigación e as de xestión e coordinación dos recursos da investigación.</p>
<p>f) As do terceiro ciclo e doutoramento a partir da suficiencia investigadora, con exclusión da sinatura dos títulos de doutor/a honoris causa.</p>
<p>g) As de política científica e difusión da actividade investigadora.</p>
<p>h) A de formalización de pólizas de seguros de accidentes dos bolseiros.</p>
<p>8º Deléganse no vicerrector de Desenvolvemento e Transferencia de Ciencia e Tecnoloxía as seguintes competencias:</p>
<p>a) As de contratos, informes e cursos do artigo 11 da LRU.</p>
<p>b) As correspondentes á oficina I+D e relacións con outros centros de I+D.</p>
<p>c) As de transferencias de tecnoloxía e patentes.</p>
<p>d) As de cursos de especialización.</p>
<p>e) As correspondentes ós institutos universitarios.</p>
<p>f) As relacionadas con empresas en tódalas materias obxecto desta delegación.</p>
<p>9º En canto ó xerente e con independencia das competencias que lle outorga o artigo 20 da LRU e o artigo 115 dos estatutos, deléganse nel as seguintes competencias:</p>
<p>a) As da xefatura de persoal funcionario e laboral de administración e servicios.</p>
<p>b) A de ordenación dos pagamentos.</p>
<p>c) As de negociación colectiva e carreira administrativa.</p>
<p>d) As da contratación administrativa que a Lei 13/1995 e o regulamento de contratación desta universidade lle outorgan ó rector coas excepcións seguintes:</p>
<p>1. Resolución das adxudicacións e formalización dos contratos.</p>
<p>2. As resolucións de modificación, suspensión e revogación dos contratos administrativos.</p>
<p>3. As resolucións de execución forzosa.</p>
<p>II. 1) Os actos dictados como consecuencia da presente delegación non poderán excede-los límites dela, xa que en caso contrario serán nulos de pleno dereito, e en todo caso faríase constar expresamente a presente resolución rectoral e terían a consideración de actos dictados por esta autoridade.</p>
<p>2) En ningún caso poderán delegarse as competencias que se delegan nesta resolución. O rector, en todo momento, poderá avocar para si todas e cada unha das facultades que se lle atribúen a esta resolución.</p>
<p>3) Quedan derrogadas tódalas resolucións que se opoñan ou contradigan a presnete resolución rectoral e de forma específica a Resolución do 25 de xuño de 1994.</p>
<p>4) A presente resolución terá vixencia a partir do día seguinte ó da súa publicación no DOG.</p>
<p>Vigo, 24 de xuño de 1998.</p>
<p>Domingo Docampo Amoedo</p>
<p>Rector da Universidade de Vigo</p>
<p>6164</p>

