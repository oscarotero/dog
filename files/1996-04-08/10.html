---
date: '1996-04-08'
id: 510E
page: 3
number: 68
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 18 de marzo de 1996 pola que se establecen as axudas para o
  desenvolvemento de programas de defensa sanitaria dos cultivos.
range: Orde
url: 'https://www.xunta.gal/dog/Publicados/1996/19960408/Anuncio510E_gl.html'
---
<p>As pragas e enfermidades dos cultivos ocasionan anualmente importantes diminucións de producción, coa conseguinte reducción da renda do agricultor se este non utiliza os medios de loita adecuados.</p>
<p>O uso incorrecto dos productos químicos contra eses organismos nocivos incidirá negativamente no ecosistema, podendo afecta-las plantas, os animais e incluso o home.</p>
<p>No aspecto da economía da explotación agraria, o incremento das doses, por riba das recomendadas,</p>
<p>ocasiona un aumento dos gastos da explotación.</p>
<p>A defensa sanitaria dos cultivos esixe un coñecemento adecuado dos patóxenos e o emprego de labores culturais, medios de loita biolóxica e medios de loita química idóneos en cada momento.</p>
<p>O agricultor individual, en xeral, ten dificultades para facer un seguimento da evolución das poboacións de patóxenos e de organismos beneficiosos, buscando o momento óptimo do emprego dos medios de loita. Tamén carece, con frecuencia, da maquinaria adecuada para a realización de tratamentos fitosanitarios, e a economía da súa explotación, moitas veces, non lle permite a contratación dun técnico capacitado que o asesore nos aspectos fitosanitarios.</p>
<p>As cooperativas, sociedades agrarias de transformación e as agrupacións de agricultores, especialmente as de tratamentos integrados na agricultura (ATRIA), poden desenvolver un papel decisivo no establecemento, execución e seguimento de programas de defensa sanitaria dos cultivos, poñendo á disposición dos agricultores os medios necesarios para a loita, de forma que se mellore a renda das explotacións agrarias e se respecte o medio ambiente.</p>
<p>En consecuencia, de acordo co disposto no artigo 30.1º 3 do Estatuto de autonomía de Galicia e en uso das competencias que me confire a Lei 1/1983, reguladora da Xunta de Galicia e do seu presidente,</p>
<p>DISPOÑO:</p>
<p>Artigo 1º</p>
<p>Establécese un sistema de axudas para potencia-lo control fitopatolóxico dos cultivos agrícolas, a través de agrupacións de carácter agrario formalmente constituídas, mediante programas técnicos ben definidos, coas seguintes condicións:</p>
<p>1. Prioridade no uso de métodos de control de loita biolóxica.</p>
<p>2. Emprego racional de productos químicos, usándoos só naqueles casos que sexa a única forma eficaz de erradicar ou mante-los axentes nocivos dentro dos límites tolerables, empregando métodos de control integrado de pragas.</p>
<p>Artigo 2º</p>
<p>Terán prioridade para a concesión de axudas para os programas de actuación de control fitosanitario aquelas agrupacións que cumpran as seguintes condicións:</p>
<p>1. Que estean constituídas como agrupacións de tratamentos integrados en agricultura (ATRIA).</p>
<p>2. Que contén cos servicios dun técnico contratado en exclusiva para o control fitosanitario.</p>
<p>3. Aquelas agrupacións que presenten un programa que se realice nunha área xeográfica cunhas características técnicas que favorezan a aplicación coherente del.</p>
<p>Artigo 3º</p>
<p>Nas actuacións recollidas no programa deberán participar, como mínimo, o 80% dos socios afectados por el e que pertenzan á entidade solicitante.</p>
<p>Se un socio pertence a máis dunha entidade, non poderá beneficiarse máis que dun programa. Nese caso, a Consellería de Agricultura, Gandería e Montes solicitará ás entidades implicadas que presenten a conformidade, por escrito, do dito socio a participar no programa previsto. Se o socio dá a conformidade por escrito a máis dunha entidade excluirase de tódolos programas deste tipo.</p>
<p>Na proposta de aprobación da subvención terase en conta o grao de cumprimento dos programas realizados pola agrupación en anos anteriores.</p>
<p>Artigo 4º</p>
<p>Poderán ser obxecto de axuda as seguintes actuacións:</p>
<p>1. Contratación de servicios encamiñados á redacción e seguimento dun programa fitopatolóxico.</p>
<p>A contía da subvención poderá chegar ata 1.000.000 de pesetas para ámbolos servicios, dependendo das características técnicas do programa, duración, dificultades para o seu seguimento e grao de cumprimento del.</p>
<p>2. Fomento dos medios culturais e biolóxicos de control dos organismos nocivos dos cultivos que se especifican no anexo I consistentes en:</p>
<p>2.1. Adquisición de trampas e feromonas para o seguimento e confección de curvas de voos de insectos que permitan preve-lo posible grao de ataque e o momento óptimo de control con productos fitosanitarios, se son necesarios.</p>
<p>Nos programas deberán indicarse os lugares de instalación das trampas para o seguimento por parte dos técnicos da Administración. Rematada as actuacións, a agrupación presentará no Servicio Provincial de Axudas Estructurais, un informe completo dos resultados obtidos.</p>
<p>2.2. Análises fitopatolóxicas en laboratorios cualificados e recoñecidos para tal fin.</p>
<p>2.3. Adquisición de equipamento para a mellora de técnicas que favorezan a prevención de propagación dos axentes nocivos. No caso de maquinaria de aplicación de tratamentos, só será subvencionable cando vaia ser utilizada en común pola agrupación e supoña unha innovación tecnolóxica.</p>
<p>2.4. Adquisición de equipamento de protección humana para a realización de tratamentos fitosanitarios.</p>
<p>2.5. Adquisición de organismos vivos, dos seus subproductos e productos biorracionais para a aplicación de técnicas de control biolóxico.</p>
<p>As actuacións reflectidas nos apartados 2.1 e 2.2 poderán subvencionarse ata o 70% do investimento.</p>
<p>As actuacións reflectidas nos apartados 2.3, 2.4 e 2.5 poderán subvencionarse ata o 75% do investimento feito, agás para a maquinaria de tratamentos do apartado 2.3 que non superará o 40% do coste dela. Estas subvencións limitaranse ó 35% do investimento nos programas desenvolvidos en zonas non desfavorecidas no sentido da directiva 75/268/CEE.</p>
<p>3. Desenvolvemento de programas fitosanitarios experimentais de investigación en interese xeral do sector, para combate-las pragas que se relacionan no anexo I desta orde. Os resultados remitiranse á Consellería de Agricultura, Gandería e Montes para poñelos á disposición dos operadores do sector.</p>
<p>Só se utilizarán os productos de categoría toxicolóxica nociva e nos casos nos que sexan a única forma eficaz de controla-los patóxenos.</p>
<p>Admitirase a utilización de productos tóxicos ou moi tóxicos soamente nos casos reflectidos no anexo I desta orde e sempre baixo a supervisión e seguimento da Consellería de Agricultura, Gandería e Montes, e de acordo coa lexislación vixente.</p>
<p>A axuda correspondente á execución destes programas non poderá supera-lo 70% do custo adicional orixinado por eles en relación cos programas tradicionais de defensa sanitaria para combate-los mesmos patóxenos.</p>
<p>A contía da axuda por este concepto poderá chegar a un máximo de 15.000 ptas./ha. que poderá incrementarse ata 30.000 ptas./ha. no caso de cultivos baixo cuberta.</p>
<p>A Administración poderá establecer uns módulos máximos de axuda por cultivos e zonas segundo as condicións meteorolóxicas, incidencia de axentes nocivos, custo de tratamentos e valoración das produccións tradicionais, por unha parte, e pola outra, o custo de tratamentos, seguimento deles e valoración das produccións nos programas experimentais de investigación. Así mesmo poderá determina-la documentación complementaria que permita a avaliación dos programas en cadanseu caso.</p>
<p>Artigo 5º</p>
<p>Para ter acceso a esta liña de axudas, as agrupacións deberán presentar por duplicado a seguinte documentación:</p>
<p>a) Solicitude de acordo co anexo II.</p>
<p>b) Un programa técnico, elaborado por un enxeñeiro agrónomo ou enxeñeiro técnico agrícola, que conterá como mínimo:</p>
<p>1. Unha memoria na que se recollan os datos xerais da entidade agraria.</p>
<p>2. Un mapa de situación e ámbito de actuación do programa.</p>
<p>3. Cultivos ós que afecta o programa, hectáreas totais, superficie por socio e fitopatóxenos dos especificados no anexo I que inciden nos cultivos.</p>
<p>4. Tipos de actuacións que se van levar a cabo para o control dos organismos nocivos, relacionados</p>
<p>nesta orde, indicando o equipo que se pretende adquirir para o seguimento e evolución dos fitopatóxenos.</p>
<p>5. Actividades que se pretenden desenvolver, co obxectivo de capacitar e asesora-los asociados participantes no programa:</p>
<p>* Reunións de grupo e cursos que se pretenden impartir: calendario e número de asistentes.</p>
<p>* Visitas de asesoramento a explotacións: número e calendario.</p>
<p>* Demostracións de novas técnicas e métodos: calendario.</p>
<p>* Programas fitosanitarios experimentais de investigación de interese xeral: obxectivos.</p>
<p>* Publicacións e material divulgativo: número.</p>
<p>* Actividades que se van desenvolver en colaboración coas estacións de avisos de detección de risco de pragas e enfermidades da Consellería de Agricultura, Gandería e Montes.</p>
<p>* Outras actividades de interese: descrición e número.</p>
<p>6. Cando a orografía do terreo, extensión ou outra circunstancia así o aconsellen, dentro do programa deberán de facerse zonas de actuación independentes con subprogramas para elas.</p>
<p>c) Certificación do secretario da agrupación que recolla a totalidade de socios dela, o número de socios ós que poida afecta-lo programa, así como cantos deles van participar neste. A este certificado xuntaráselle unha relación nominal informatizada dos socios do programa fitosanitario, en disquete de 3 1/2 de alta densidade, nun ficheiro en base de datos coa estructura indicada no anexo III.</p>
<p>d) Copia das normas de funcionamento da agrupación para os efectos de desenvolve-lo programa sanitario.</p>
<p>e) Contrato de servicio técnico para o seguimento do programa.</p>
<p>f) Copia do CIF da agrupación e último recibo de taxas da licencia fiscal.</p>
<p>g) Certificado de titularidade da conta bancaria da agrupación.</p>
<p>h) Outra documentación que a xuízo da Administración se poida requirir para o cumprimento dos obxectivos desta orde.</p>
<p>-Execución do programa.</p>
<p>Artigo 6º</p>
<p>O técnico encargado do desenvolvemento e seguimento do programa de defensa sanitaria cumprirá as seguintes condicións:</p>
<p>1. Deberá colaborar cos servicios da Consellería de Agricultura, Gandería e Montes na recollida dos datos necesarios para a optimización da aplicación dos programas de detección do risco de pragas e enfermidades, a través da Rede de Avisos que a</p>
<p>consellería puxo en funcionamento en toda Galicia para tal fin.</p>
<p>2. Poderá ser requirido pola Consellería de Agricultura, Gandería e Montes para informar, visita-las explotacións participantes, comprobar actuacións ou resultados en calquera fase de execución do programa. O informe da visita asinarase conxuntamente polos técnicos da entidade agraria e do Servicio Provincial de Axudas Estructurais ó remate dela.</p>
<p>3. Será responsable dun só programa. Excepcionalmente e no caso de proximidade xeográfica das entidades solicitantes, ou por operatividade, poderá levar máis dun programa, sempre que a Consellería de Agricultura, Gandería e Montes coide que estes se poderán desenvolver integramente de acordo coas memorias presentadas, nese caso, a suma das subvencións previstas nos programas redactados e dirixidos por un só técnico, relativas á contratación do servicio contemplado no artigo 4, apartado 1, non poderá supera-la cantidade de 1.500.000 ptas.</p>
<p>4. A aceptación do seguimento do programa fitosanitario por parte do técnico, será incompatible co desenvolvemento doutras actividades económicas relacionadas directamente cos equipos ou medios subvencionables por esta orde.</p>
<p>5. Manterá informado ó Servicio de Axudas Estructurais das variacións do calendario de actividades que vaia desenvolver e doutras variacións que poidan xurdir respecto ó programa inicialmente aprobado.</p>
<p>-Tramitación.</p>
<p>Artigo 7º</p>
<p>A documentación presentarase por duplicado, preferentemente, nas delegacións provinciais da Consellería de Agricultura, Gandería e Montes, podendo, non obstante, presentarse en calquera das formas establecidas no artigo 38, alínea 4ª da Lei 30/1992, de réxime xurídico das administracións públicas e do procedemento administrativo común.</p>
<p>Artigo 8º</p>
<p>O prazo de presentación de solicitudes rematará ós 30 días hábiles, contados desde o seguinte á publicación desta orde, que serán resoltas polo conselleiro de Agricultura, Gandería e Montes. A consellería comunicará ós solicitantes no prazo de 90 días a aprobación ou denegación razoada da solicitude; a falta de comunicación no dito prazo entenderase desestimatoria da petición de axuda.</p>
<p>-Xustificación.</p>
<p>Artigo 9º</p>
<p>Os programas aprobados estarán realizados antes do 31 de outubro de 1996, non obstante, a Dirección Xeral de Producción Agropecuaria e Industrias Agroalimentarias, para petición da agrupación e tendo en conta o programa e tipo de cultivo, poderá ampliar ese prazo.</p>
<p>Os beneficiarios deberán comunicar, antes do 31 de outubro de 1996, a realización do programa á</p>
<p>Consellería de Agricultura, Gandería e Montes, xuntando a seguinte documentación:</p>
<p>1. Informe técnico da agrupación responsable do seguimento do programa co visto e prace do seu presidente, no que se cuantificarán tódolos datos de interese: numéricos, datas, lugar, etc., para que Administración poida facer unha avaliación obxectiva do programa desenvolvido nas actividades que se relacionan.</p>
<p>* Reunións do grupo e cursos impartidos: calendario e número de asistentes.</p>
<p>* Visitas de asesoramento a explotacións: número e calendario.</p>
<p>* Demostracións de novas técnicas e métodos: calendario, número de participantes.</p>
<p>* Programas fitosanitarios experimentais de investigación de interese xeral: obxectivos e resultados obtidos.</p>
<p>* Publicacións e material divulgativo: títulos e número.</p>
<p>* Actividades en colaboración coas estacións de avisos detección de risco de pragas e enfermidades da Consellería de Agricultura, Gandería e Montes.</p>
<p>* Outras actividades de interese: descrición e número.</p>
<p>2. Certificados de estar ó día nas obrigas fiscais e da Seguridade Social.</p>
<p>3. Certificación do organismo oficial responsable de que a agrupación non ten pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>4. Facturas orixinais ou fotocopias compulsadas xustificativas dos investimentos. No caso de productos fitosanitarios subvencionables, só se admitiran os adquiridos en establecementos dados de alta no Rexistro Oficial de Establecementos e Servicios Praguicidas.</p>
<p>5. Factura definitiva do servicio técnico contratado para o desenvolvemento do programa.</p>
<p>-Financiación.</p>
<p>Artigo 10º</p>
<p>Este programa financiarase con cargo ó concepto orzamentario 09.03.614-A.778.0 de programas de defensa dos vexetais, dos orzamentos xerais da Comunidade Autónoma de Galicia para 1996, dotado con 50.000.000 de ptas. para esta finalidade.</p>
<p>As solicitudes formuladas ó amparo da orde da Consellería de Agricultura, Gandería e Montes, do 7 de abril de 1995, na que se establecen as axudas para o desenvolvemento de programas de defensa sanitaria dos cultivos para 1995, ás que non se lles foi concedida a subvención solicitada, teranse en conta na presente convocatoria, agás indicación do interesado en sentido contrario dirixida ós servicios provinciais de axudas estructurais. A tramitación dos expedientes continuará desde o trámite no que se encontraban ó remate do exercicio anterior.</p>
<p>Disposición adicional</p>
<p>O incumprimento dalgún dos requisitos especificados nesta orde poderá dar lugar á perda total ou parcial das axudas, sen prexuízo das accións xudiciais que poidan devengar.</p>
<p>Disposicion final</p>
<p>Facúltase o director xeral de Producción Agropecuaria e Industrias Agroalimentarias para dicta-las normas precisas para a aplicación da presente orde.</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 17 de marzo de 1996.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>ANEXO I</p>
<p>RELACIÓN DE CULTIVOS E ORGANISMOS NOCIVOS</p>
<p>1. Vide.</p>
<p>-Mildiu. Só nos casos de contar con equipamento e programa necesarios para o seguimento e evolución do fungo.</p>
<p>-Podremia gris.</p>
<p>-Avelaíña do acio. Seguimento de predios piloto nos que se controlará o seu ciclo mediante trampas de feromonas, facendo conteos de posta e penetración.</p>
<p>-Excoriose. Admítense os tratamentos con arsenito sódico. No caso de usar este tipo de producto, a entidade agraria que faga a petición deberá poñerse en contacto co persoal técnico da Consellería de Agricultura, Gandería e Montes, para a supervisión e seguemento da súa aplicación.</p>
<p>-Acariose.</p>
<p>2. Froiteiras.</p>
<p>-Moteado. Só nos casos de contar con equipamento e programa necesarios para o seguimento e evolución do fungo.</p>
<p>-Piollo de San Xosé.</p>
<p>-Ácaros.</p>
<p>-Avermado.</p>
<p>-Minadores de follas.</p>
<p>-Pulgóns.</p>
<p>3. Patacas.</p>
<p>-Mildiu. Só nos casos de contar co equipamento e programa necesarios para o seguimento e evolución do fungo.</p>
<p>-Avelaíña. Farase un seguimento do seu ciclo mediante trampas para poder realizar un control racional e eficaz da praga.</p>
<p>-Vermes brancos.</p>
<p>-Vermes grises.</p>
<p>-Vermes de arame.</p>
<p>4. Millo.</p>
<p>-Vermes brancos.</p>
<p>-Vermes grises.</p>
<p>-Vermes de arame.</p>
<p>5. Praderías.</p>
<p>-Verme cortador (Cirphis sp.), e típula. Só cando se realicen controis de seguemento do ciclo biolóxico en predios piloto, e a Consellería de Agricultura, Gandería e Montes, á vista do resultado dos conteos, así o aconselle.</p>
<p>-Labazas (Rumex sp.).</p>
<p>6. Hortícolas ó aire libre.</p>
<p>-Desinfección radicular das plantas por inmersión antes da súa plantación.</p>
<p>-Tratamento de inverno do amorodo.</p>
<p>-Vermes brancos.</p>
<p>-Vermes grises.</p>
<p>-Vermes de arame.</p>
<p>-Mosca branca.</p>
<p>-Trips sp.</p>
<p>-Ácaros.</p>
<p>-Pulgóns</p>
<p>-Minadores de follas.</p>
<p>7. Ornamentais ó aire libre.</p>
<p>-Desinfección de material vexetal de reproducción.</p>
<p>-Mosca branca.</p>
<p>-Pulgóns.</p>
<p>-Trips sp.</p>
<p>-Vermes brancos.</p>
<p>-Vermes grises.</p>
<p>-Vermes de arame.</p>
<p>-Ácaros.</p>
<p>8. Cultivo baixo cuberta.</p>
<p>-Desinfección de material vexetal de reproducción.</p>
<p>-Desinfección de solos. Admítese a aplicación de bromuro de metilo sempre e cando a faga unha empresa de tratamentos autorizada para tal fin, debendo presenta-lo contrato-factura de aplicación no momento de xustifica-la subvención.</p>
<p>-Mosca branca.</p>
<p>-Trips sp.</p>
<p>-Pulgóns.</p>
<p>-Minadores de follas.</p>
<p>-Ácaros.</p>
<p>ANEXO III</p>
<table><tbody><tr><td>Campo</td><td>Nome</td><td>Tipo</td><td>Largo</td></tr>
<tr><td></td></tr>
</tbody></table>
<table><tbody><tr><td>1</td><td>Nome-Agrup.</td><td>Carácter</td><td>40</td></tr>
<tr><td>2</td><td>CIF-agrupación</td><td>Carácter</td><td>10</td></tr>
<tr><td>3</td><td>Nome-socio</td><td>Carácter</td><td>40</td></tr>
<tr><td>4</td><td>DNI-socio</td><td>Carácter</td><td>10</td></tr>
<tr><td>5</td><td>Domicilio</td><td>Carácter</td><td>30</td></tr>
<tr><td>6</td><td>Municipio</td><td>Carácter</td><td>30</td></tr>
<tr><td>7</td><td>Cód.-municipio</td><td>Carácter</td><td>03</td></tr>
<tr><td>8</td><td>Cód.-provincia</td><td>Carácter</td><td>02</td></tr>
</tbody></table>
<p>-Especificación dos campos:</p>
<p>1. Nome-Agrup.: nome completo da agrupación.</p>
<p>2. CIF-agrupación: número do CIF da agrupación.</p>
<p>3. Nome-socio: nome do socio (1º apelido, 2º apelido e nome propio, por esta orde).</p>
<p>4. DNI-socio: oito díxitos do DNI do socio maila letra que ten.</p>
<p>5. Domicilio: enderezo completo da explotación do socio.</p>
<p>6. Municipio: concello no que está a explotación do socio.</p>
<p>7. Cód.-muncipio: código do concello (xúntase coa documentación).</p>
<p>8. Cód.-provincia: código da provincia (C15, LU27, OR32, PO36).</p>
<p>9601524</p>

