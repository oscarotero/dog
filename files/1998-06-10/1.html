---
date: '1998-06-10'
id: D382
page: 6
number: 110
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 166/1998, do 28 de maio, polo que se acepta a cesión a título gratuíto
  dunha parcela sita no lugar de Tras das Presas, termo municipal de Oroso (A
  Coruña), feita a favor da Comunidade Autónoma de Galicia para a construcción
  dun centro de ensino secundario obrigatorio.
range: Decreto
url: 'https://www.xunta.gal/dog/Publicados/1998/19980610/AnuncioD382_gl.html'
---
<p>O Pleno da Corporación Municipal de Oroso, en sesión celebrada o 3 de marzo de 1998, acordou a cesión á Xunta de Galicia dunha parcela para a construcción dun centro de ensino secundario obrigatorio.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma de Galicia, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da mesma Lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles exceda o seu valor intrínseco; se ben non se consideran carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, por proposta do conselleiro de Economía e Facenda, feita nos termos nos que o Concello de Oroso acordou a cesión e logo de deliberación do Consello da Xunta de Galicia na súa reunión do día vinteoito de maio de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Acepta-la cesión gratuíta dunha parcela de terreo pertencente ó Concello de Oroso, sita no lugar de Tras das Presas, cunha superficie duns 12.000 m que linda ó norte, con José Luis Varela Villar; ó sur, con parcelas do plano de concentración parcelaria nº 1760 de Germán Iglesias Amigo, 1761 de Jesús Mirás Liñares, 1762 de Manuel Bermúdez Rivera e 1763-2 de José Luis Varela Villar; ó leste, con parcela de Juan Soto Raña e outros e; ó oeste, con rúa da Tosca.</p>
<p>A dita parcela atópase inscrita no Rexistro da Propiedade de Ordes, no tomo 664 do arquivo, libro 97 do concello de Oroso, folio 91, predio número 10.820, inscrición 1ª.</p>
<p>Artigo 2º</p>
<p>O inmoble cedido destinarase á construcción pola Consellería de Educación e Ordenación Universitaria dun centro de ensino secundario obrigatorio.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, vinteoito de maio de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>5248</p>

