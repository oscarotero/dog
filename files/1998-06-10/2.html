---
date: '1998-06-10'
id: D386
page: 6
number: 110
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 167/1998, do 28 de maio, polo que se acepta a cesión a título gratuíto
  á Comunidade Autónoma de Galicia dun terreo de 4.200 m situado en Viaño
  Pequeno, parroquia de Campo, do concello de Trazo para a construcción dun
  centro de educación secundaria.
range: Decreto
url: 'https://www.xunta.gal/dog/Publicados/1998/19980610/AnuncioD386_gl.html'
---
<p>O Pleno da Corporación municipal de Trazo reunido en sesión ordinaria o día 27 de marzo de 1998, acordou a cesión á Comunidade Autónoma de Galicia dun terreo de 4.200 m situado en Viaño Pequeno (concello de Trazo) para a construcción dun centro de educación secundaria.</p>
<p>Conforme os artigos 17.1º da Lei 3/85, do 12 de abril, do patrimonio da Comunidade Autónoma galega, e 34 do seu regulamento, aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta, por proposta da Consellería de Economía e Facenda. Así mesmo, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles exceda o seu valor intrínseco; se ben non se consideran carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, por proposta do conselleiro de Economía e Facenda, feita nos termos nos que o Concello de Trazo acordou a cesión e logo de deliberación do Consello da Xunta de Galicia</p>
<p>na súa reunión do día vinteoito de maio de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Acéptase a cesión gratuíta dun terreo de 4.200 m situado en Campo de Brandián, concello de Trazo, parroquia de Campo, que linda: norte, con masa común, terreos onde se atopan as actuais instalacións de EXB, pistas polideportivas e patio cuberto; sur, con camiño; leste, con Mª Josefa Viqueira Veiras e oeste, con camiño.</p>
<p>O inmoble descrito figura inscrito no tomo 596, libro 34 de Trazo, folio 157, predio rexistral número 5.483 a favor do Concello de Trazo en virtude de escritura autorizada polo notario de Ordes o 5 de marzo de 1998 co número 410 do seu protocolo.</p>
<p>Artigo 2º</p>
<p>O inmoble cedido destinarase á construcción dun centro de educación secundaria en Trazo.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, vinteoito de maio de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>5373</p>

