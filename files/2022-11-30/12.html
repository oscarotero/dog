---
date: '2022-11-30'
id: V0654-221122-0001
page: 61689
number: 228
agency: 'Vicepresidencia Segunda e Consellería de Presidencia, Xustiza e Deportes'
section: IV. Oposicións e concursos.
title: >-
  RESOLUCIÓN do 14 de novembro de 2022, da Dirección Xeral de Administración
  Local, pola que se dá publicidade á convocatoria para a provisión, polo
  sistema de libre designación, do posto de traballo reservado a persoal
  funcionario de Administración local con habilitación de carácter nacional
  denominado oficial maior da Deputación Provincial da Coruña.
range: Resolución
url: >-
  https://www.xunta.gal/dog/Publicados/2022/20221130/AnuncioV0654-221122-0001_gl.html
---
<p>A Deputación Provincial da Coruña aprobou as bases e a convocatoria para a cobertura, polo sistema de libre designación, do posto de traballo denominado oficial maior, reservado a persoal funcionario de Administración local con habilitación de carácter nacional, que remitiu á Dirección Xeral de Administración Local para a súa publicación no Diario Oficial de Galicia e posterior envío ao Ministerio de Facenda e Función Pública para os efectos da súa publicación no Boletín Oficial del Estado.</p>
    <p>De acordo coa proposta do subdirector xeral de Réxime Xurídico Local e tendo en conta as competencias conferidas polo artigo 29.3.g) do Decreto 117/2022, do 23 de xuño, polo que se establece a estrutura orgánica da Vicepresidencia Segunda e Consellería de Presidencia, Xustiza e Deportes,</p>
    <h2>RESOLVO:</h2>
    <p>Dar publicidade á convocatoria e ás bases que rexerán esta, recollidas como anexo a esta resolución, para a provisión polo sistema de libre designación, do posto de traballo reservado a funcionarios/as de Administración local con habilitación de carácter nacional que se indica a seguir:</p>
    <p>Corporación: Deputación Provincial da Coruña.</p>
    <p>Posto: oficial maior.</p>
    <p>Subescala: secretaría.</p>
    <p>Categoría: superior.</p>
    <p>Nivel complemento destino: 30.</p>
    <p>Complemento específico anual: 48.133,32 euros.</p>
    <p>Coñecemento lingua galega: nos termos do Decreto 103/2008, do 8 de maio.</p>
    <p>Santiago de Compostela, 14 de novembro de 2022</p>
    <footer><p>Natalia Prieto Viso<br>Directora xeral de Administración Local</p></footer>
    <h2>ANEXO</h2>
    <h3>Bases que rexen a convocatoria para a provisión, polo sistema de libre designación, do posto de oficial maior da Deputación Provincial da Coruña</h3>
    <p>1. Obxecto.</p>
    <p>Estas bases teñen por obxecto rexer a convocatoria para prover o posto de oficial maior da Deputación Provincial da Coruña, reservado a persoal funcionario de Administración local con habilitación de carácter nacional, subescala de secretaría, clase primeira, categoría superior, polo sistema de libre designación establecido no artigo 92.bis.6 da Lei 7/1985, do 2 de abril, reguladora das bases de réxime local, nos artigos 19 e 36 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto do persoal funcionario con habilitación de carácter estatal, e no artigo 45 do Real decreto 128/2018, do 16 de marzo, polo que se regula o réxime xurídico dos funcionarios da Administración local con habilitación de carácter nacional.</p>
    <p>2. Corporación.</p>
    <p>Deputación Provincial da Coruña.</p>
    <p>3. Denominación e clase do posto.</p>
    <p>Oficial maior. Secretaría clase primeira.</p>
    <p>4. Características do posto.</p>
    <p>O posto que se proverá está incluído na relación de postos de traballo (código do posto 1.1.137.1) segundo a modificación aprobada polo Pleno da Corporación Provincial en sesión celebrada o 27 de maio de 2022, e publicada no BOP nº 104 da Coruña, do 2 de xuño, coas seguintes características:</p>
    <p>4.1. Denominación do posto na RPT: oficial maior.</p>
    <p>4.2. Complemento de destino asignado ao posto na RPT: o correspondente ao nivel 30.</p>
    <p>4.3. Complemento específico anual fixado para o posto, referido ao ano 2022 na RPT: 48.133,32 euros.</p>
    <p>4.4. Sistema de provisión na RPT: libre designación.</p>
    <p>5. Requisitos para o seu desempeño.</p>
    <p>Serán requisitos indispensables para concorrer á convocatoria e poder desempeñar o posto, no caso de ser nomeado:</p>
    <p>1º. Estar integrado na subescala de secretaría, categoría superior.</p>
    <p>Non poderá concorrer á convocatoria os funcionarios inhabilitados e os suspensos en virtude de sentenza ou resolución administrativa firme, se non transcorrese o tempo de suspensión sinalado nelas.</p>
    <p>2º. Acreditar o coñecemento do idioma galego mediante a presentación do certificado de lingua galega (Celga 4) ou equivalente, debidamente homologado polo órgano competente en materia de política lingüística da Xunta de Galicia, segundo o establecido na Orde do 16 de xullo de 2007, pola que se regulan os certificados oficiais acreditativos dos niveis de coñecemento da lingua galega (Celga).</p>
    <p>Na súa falta, a persoa interesada deberá realizar unha proba de carácter eliminatorio, que se valorará como «apto» ou «non apto», destinada a avaliar un grao de coñecemento equivalente ao exixido para a obtención do Celga 4 ou equivalente (artigo 2 do Decreto 103/2008, do 8 de maio, polo que se regula o coñecemento do galego nos procedementos para a provisión de postos de traballo reservados a funcionarios con habilitación de carácter estatal no ámbito territorial da Comunidade Autónoma de Galicia).</p>
    <p>6. Solicitudes.</p>
    <p>A solicitude dirixirase ao presidente da Deputación Provincial da Coruña e presentarase no Rexistro Xeral da Deputación ou nas oficinas previstas no artigo 16.4 da Lei 39/2015, do 1 de outubro, do procedemento administrativo común das administracións públicas, dentro do prazo dos quince días hábiles seguintes ao da publicación da convocatoria no Boletín Oficial del Estado (artigo 46.3 do Real decreto 128/2018, do 16 de marzo), e deberanse indicar nesta, ademais do contido mínimo establecido no artigo 66.1 da citada Lei 39/2015, o número de rexistro de persoal, a situación administrativa en que se atope a persoa solicitante e o seu destino; e deberá vir acompañada da documentación acreditativa do cumprimento dos requisitos sinalados na base 5.</p>
    <p>Xunto coa solicitude, os/as aspirantes achegarán o seu curriculum vitae, no cal constarán os títulos académicos, os anos de servizo, os postos de traballo desempeñados na Administración, os estudos e cursos realizados e outros méritos que consideren oportuno poñer de manifesto, coa correspondente documentación acreditativa.</p>
    <p>A presentación da solicitude para participar na provisión do posto de traballo a que se refire estas bases comportará a plena aceptación destas.</p>
    <p>7. Nomeamento.</p>
    <p>Concluído o prazo de presentación de solicitudes, o presidente procederá, no prazo dun mes, de ser o caso, e tras verificar o cumprimento dos requisitos exixidos nestas bases, a ditar a resolución correspondente, que deberá estar motivada con referencia ao cumprimento dos requisitos, a observancia do procedemento, a competencia para o nomeamento, os concretos criterios de interese xeral elixidos como prioritarios para decidir o nomeamento, e as condicións profesionais tidas en conta para apreciar a maior idoneidade da persoa funcionaria nomeada, e da que dará conta ao Pleno da Corporación, así como traslado á Dirección Xeral de Administración Local da Xunta de Galicia e ao ministerio competente en materia de función pública para a publicación no BOE (artigo 46.3 do Real decreto 128/2018, do 16 de marzo).</p>
    <p>8. Toma de posesión.</p>
    <p>Os prazos para a toma de posesión serán os establecidos no artigo 34 do Decreto 49/2009 e artigo 41 do Real decreto 128/2018, do 16 de marzo; en consecuencia, será de tres días hábiles tratándose de postos de traballo na mesma localidade ou dun mes noutro caso.</p>
    <p>Os ditos prazos contaranse a partir do día seguinte ao do cesamento, que deberá efectuarse no prazo de tres días hábiles seguintes ao da publicación da resolución sobre o nomeamento no Boletín Oficial del Estado.</p>
    <p>9. Impugnación.</p>
    <p>Contra esta resolución poderase interpoñer recurso potestativo de reposición ante o presidente da Deputación Provincial da Coruña no prazo dun mes contado desde o día seguinte ao da súa publicación no Boletín Oficial del Estado, ou ben directamente recurso contencioso-administrativo ante o Xulgado do Contencioso-Administrativo da Coruña no prazo de dous meses contados desde o día seguinte ao da súa publicación no Boletín Oficial del Estado.</p>

