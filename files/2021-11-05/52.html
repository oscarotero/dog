---
date: '2021-11-05'
id: L369-151021-0002
page: 54340
number: 213
agency: Concello de Ribadavia
section: VI. Anuncios. b) Administración local.
title: ANUNCIO de modificación de uso urbanístico nun inmoble municipal.
range: Anuncio
url: >-
  https://www.xunta.gal/dog/Publicados/2021/20211105/AnuncioL369-151021-0002_gl.html
---
<p>En cumprimento do previsto na Lei 2/2016, do solo de Galicia, faise público que o Pleno do Concello de Ribadavia, en sesión do 30 de setembro de 2021, adoptou o seguinte acordo:</p>
    <p>Considerando que o seguinte local, de titularidade pública, ten asignado no Plan Xeral de Ordenación Municipal de Ribadavia un uso dotacional educativo:</p>
    <p>Referencia catastral: 0522805NG7802S0001ET.</p>
    <p>Situación: rúa Carlos Casares, 5.</p>
    <p>Descrición: local situado na zona esquerda da planta baixa da edificación, visto desde o patio.</p>
    <p>Presenta acceso desde o espazo común das escaleiras e acceso directo desde o patio a través dunha porta situada na fachada lateral esquerda. Desde esta porta accédese a un espazo case rectangular (8,15 × 4,75 metros), que conta con iluminación e ventilación natural por medio de dúas ventás cara ao patio.</p>
    <p>Na cota superior de 0,27 centímetros sitúanse os aseos (2,70 × 3,27 metros), que se comunican directamente co espazo das escaleiras comúns. Desde estas accédese a outro espazo de forma case cadrada.</p>
    <p>Visto o artigo 42.5 da Lei 2/2016, do solo de Galicia:</p>
    <p>«O Concello en pleno, por maioría absoluta e sen necesidade de seguir o procedemento de modificación do Plan, poderá acordar o cambio de uso dos terreos reservados para equipamentos públicos por outro uso dotacional público distinto, sempre que se manteña a titularidade pública ou se destine a incrementar as zonas verdes e os espazos libres públicos».</p>
    <p>Considerando máis conveniente para o interese público e para a satisfacción dos intereses colectivos que o uso permitido polo PXOM de Ribadavia sexa dotacional asistencial,</p>
    <p>Acórdase:</p>
    <p>– Modificar o uso previsto no Plan Xeral de Ordenación Municipal para o local situado na zona esquerda da planta baixa da edificación, visto desde o patio, na rúa Carlos Casares, 5, referencia catastral: 0522805NG7802S0001ET, de dotacional educativo a dotacional asistencial.</p>
    <p>– Publicar o presente acordo no <em>Boletín Oficial </em>da provincia e no<em> Diario Oficial de Galicia</em>.</p>
    <p>– Comunicar o acordo, en virtude do artigo 88 da Lei 2/2016, do 10 de febreiro, do solo de Galicia, á consellería competente en materia de urbanismo, para a súa inscrición no Rexistro de Plans Urbanísticos de Galicia.</p>
    <p>Ribadavia, 1 de outubro de 2021</p>
    <footer><p>Noelia Rodríguez Travieso<br>Alcaldesa</p></footer>

