---
date: '1997-11-18'
id: C87A
page: 11
number: 223
agency: 'CONSELLERÍA DE AGRICULTURA, GANDERÍA E MONTES'
section: I. DISPOSICIÓNS XERAIS
title: >-
  Orde do 4 de novembro de 1997 pola que se determinan os procedementos
  administrativos que pasan a ser tramitados polo Instituto Lácteo e Gandeiro de
  Galicia (ILGG).
range: Orde
url: 'https://www.xunta.gal/dog/Publicados/1997/19971118/AnuncioC87A_gl.html'
---
<p>A reestructuración dos servicios centrais e periféricos da Consellería de Agricultura, Gandería e Montes e do Instituto Lácteo e Gandeiro de Galicia (ILGG), como consecuencia das modificacións das súas estructuras orgánicas producidas polo Decreto 388/1996, do 31 de outubro, así como a aprobación das relacións de postos de traballo da consellería e do dito organismo por acordo do Consello da Xunta de Galicia, na súa reunión do 30 de xullo de 1997, determinan a necesidade de que se clarifiquen os procedementos administrativos ata agora xestionados pola Dirección Xeral de Producción Agropecuaria e Industrias Agroalimentarias e servicios periféricos da consellería, que pasan a ser tramitados polos servicios centrais ou provinciais do Instituto Lácteo e Gandeiro de Galicia.</p>
<p>Así mesmo, a dita tramitación obriga ó efectivo traslado dos expedientes administrativos, cos antecedentes e soportes informáticos que así o requiran.</p>
<p>Por iso, en uso das facultades atribuídas nas disposicións adicional cuarta e derradeira primeira do Decreto 128/1996, do 14 de marzo, polo que se desenvolve a Lei 7/1994, de creación do ILGG e se establece a súa estructura orgánica, e derradeira segunda do Decreto 388/1996, do 31 de outubro,</p>
<p>DISPOÑO:</p>
<p>Artigo 1º</p>
<p>Tódolos expedientes administrativos referidos a materias da competencia do Instituto Lácteo e Gandeiro de Galicia que se viñan xestionando pola Dirección Xeral de Producción Agropecuaria e Industrias Agroalimentarias e servicios provinciais da Consellería de Agricultura, Gandería e Montes e que de seguido se relacionan, serán tramitados polos servicios centrais e provinciais do ILGG:</p>
<p>1.1. Primas gandeiras e axudas por superficies derivadas da aplicación da política agrícola común.</p>
<p>1.2. Dereitos de primas gandeiras.</p>
<p>1.3. Medidas e axudas sobre melloras estructurais e modernización das explotacións agrarias.</p>
<p>1.4. Indemnizacións compensatorias en zona desfavorecida.</p>
<p>1.5. Cesamento anticipado na actividade agraria.</p>
<p>1.6. Promoción de novas tecnoloxías en maquinaria e equipos agrarios.</p>
<p>1.7. Mellora e ordenación de superficies incultas ou infrautilizadas.</p>
<p>1.8. Axudas para o fomento de métodos de producción agrícola e gandeira compatibles coa protección do medio ambiente e conservación do espacio natural.</p>
<p>1.9. Xestión das cantidades de referencia de leite e productos lácteos.</p>
<p>1.10. Programas de mellora xenética.</p>
<p>1.11. Programas de mellora da eficacia dos sistemas productivos agrarios.</p>
<p>Artigo 2º</p>
<p>A tramitación dos expedientes polo ILGG incluirá, se é o caso, a autorización, execución e contabilización do pagamento das primas, indemnizacións ou subvencións, así como as actividades de inspección e control do cumprimento dos compromisos adquiridos polos seus beneficiarios.</p>
<p>Artigo 3º</p>
<p>Os expedientes administrativos referidos ás materias sinaladas no artigo 1º, xunto cos antecedentes e soportes informáticos necesarios, trasladaranse fisicamente ás dependencias dos servicios centrais ou provinciais do ILGG.</p>
<p>Disposición adicional</p>
<p>Os servicios da Consellería de Agricultura, Gandería e Montes continuarán prestándolle-lo apoio e colaboración adecuada ós interesados e ó Instituto Lácteo e Gandeiro de Galicia, nas materias que, de acordo coa presente orde, pasan a ser xestionadas polo dito instituto.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 4 de novembro de 1997.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>8031</p>

