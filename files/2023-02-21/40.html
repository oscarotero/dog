---
date: '2023-02-21'
id: G0426-080223-0001
page: 15020
number: 36
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 7 de febreiro de 2023, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  10 de  xaneiro de 2023, relativa ao acto de conciliación formulada polos
  representantes do  monte veciñal en man común Lama de Mazaira e o de 
  Xeixadelo e Carballeiras, no concello de Laza.
range: Anuncio
url: >-
  https://www.xunta.gal/dog/Publicados/2023/20230221/AnuncioG0426-080223-0001_gl.html
---
<p>Examinada a solicitude de deslindamento formulada polos representantes do MVMC Lama de Mazaira, pertencente á CMMVVMC de Correchouso; e do MVMC Xeixadelo e Carballeiras, pertencente á CMMVVMC de Vilameá, no concello de Laza resultan os seguintes:</p>
    <p>Feitos:</p>
    <p>Primeiro. O 6.7.2022 a CMVMC de Vilameá presentou unha solicitude (Rexel núm. 2022/1774530) de deslindamento por avinza do MVMC Lama de Mazaira co MVMC Xeixadelo e Carballeiras no concello de Laza.</p>
    <p>Coa solicitude achegou a seguinte documentación:</p>
    <p>– Acta de deslindamento do 28.4.2022.</p>
    <p>– Memoria e planos.</p>
    <p>– Acta de conciliación levantada no Xulgado de Paz de Laza.</p>
    <p>– Certificacións de aprobación das respectivas asembleas xerais.</p>
    <p>Segundo. O informe do Servizo de Montes da Xefatura Territorial de Ourense con data do 9 de novembro de 2022 fai constar que o linde obxecto de revisión e acordo inclúe a extensión completa dos límites entre ambos os dous MVMC.</p>
    <p>A configuración espacial do monte, despois da revisión do deslindamento, non varía practicamente do esbozo da clasificación, manténdose o aspecto orixinal do esbozo da clasificación e aténdose ao mencionado nas carpetas fichas:</p>
    <p>• Lama de Mazaira de Correchouso: (...) ata Petada das Paredes. Aquí entra polo E o monte Río Cabras mancomunado de Correchouso e Vilameá (antigamente preiteado cos veciños de Toro), co que corta cara au S.L. bordeando as pendentes máis fortes, por Cabeza Redonda ata Altos da Ortiga, onde xa entra a Serra de Toro (...).</p>
    <p>• Xeixadelo e Carballeiras de Vilameá: (...) comezando polo extremo NE no Alto das Fontes, na concorrencia cos montes de Navallo e de Correchouso. Dividendo con este último sobe cara ao SE pola divisoria de augas hasta Laga do Cabeciño, onde xa entra polo E. o monte Lastredo de Cimadevila e Laza, co que baixa primeiro do N a S (...).</p>
    <p>O último punto do levantamento, o nº 17, trátase dun punto auxiliar incluído dentro dun monte non presente no deslindamento, MVMC Travesa, Lastredo e Mallada Grande de Laza, Souteliño e Cimadevila, debendo rematar a liña acordada na intersección no cruzamento entre a liña formada polos puntos 16 e 17 e o esbozo de clasificación entre Lama de Mazaira e o mencionado Travesa, Lastredo e Mallada Grande. No resto de puntos, a liña trazada non presenta discordancias detectadas segundo o acordo de clasificación de ambos os dous montes.</p>
    <p>A superficie do MVMC Lama de Mazaira sería de 1.194,8471 ha fronte ás 1.141 ha do acordo de clasificación, o que supón unha redución de algo menos do 5 %. E a superficie do MVMC Xeixadelo e Carballeiras, unha vez modificado o esbozo, sería de 428,8342 ha fronte ás 456 ha do acordo de clasificación, o que supón unha redución do 6 %.</p>
    <p>O citado informe considera que a solicitude se axusta ao establecido no artigo 53 da Lei 7/2012, do 28 de xuño, de montes de Galicia, polo que propón ao Xurado Provincial a súa aprobación.</p>
    <p>Consideracións legais e técnicas:</p>
    <p>Primeira. A presente resolución dítase o abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segunda. O artigo 53 da Lei 7/2012, do 28 de xuño, de montes de Galicia, recolle o procedemento a seguir no deslindamento entre montes veciñais en man común e establece que o xurado provincial de montes veciñais en man común, logo do exame da documentación presentada, ditará resolución que será publicada no Diario Oficial de Galicia e notificada ás comunidades interesadas.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 9 de novembro de 2022, o Xurado Provincial de Montes Veciñais en Man Común acordou por unanimidade o día 13 de decembro de 2022:</p>
    <p>Aprobar o acto de conciliación acadado polas xuntas reitoras dos MVMC Lama de Mazaira, pertencente á CMMVVMC de Correchouso; e do MVMC Xeixadelo e Carballeiras, pertencente á CMMVVMC de Vilameá, no concello de Laza.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo perante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto nos artigos 123 e 124 da Lei 39/2015, de 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 7 de febreiro de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

