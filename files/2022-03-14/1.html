---
date: '2022-03-14'
id: G0597-100322-3
page: 17331
number: 50
agency: Consellería de Facenda e Administración Pública
section: III. Outras disposicións.
title: >-
  RESOLUCIÓN do 11 de marzo de 2022 pola que se ordena a publicación do Acordo
  do Consello da Xunta de Galicia do 10 de marzo de 2022 polo que se aproba a
  modificación da relación de postos de traballo da Vicepresidencia Primeira e
  Consellería de Presidencia, Xustiza e Turismo.
range: Resolución
url: >-
  https://www.xunta.gal/dog/Publicados/2022/20220314/AnuncioG0597-100322-3_gl.html
---
<p>A Delegación Territorial da Xunta de Galicia en Ferrol foi creada polo Decreto 1/2022, do 13 de xaneiro, e está integrada por todos os órganos, unidades e servizos da Administración autonómica sitos no seu respectivo ámbito territorial, ámbito integrado polos municipios de Ferrol, Narón, Valdoviño, Cedeira, Ares, Mugardos, Fene, Neda, San Sadurniño, Moeche, As Somozas, Pontedeume, Cabanas, A Capela, As Pontes de García Rodríguez, Monfero, Cerdido, Cariño, Ortigueira e Mañón.</p>
    <p>A aprobación da modificación da relación de postos de traballo da Vicepresidencia Primeira e Consellería de Presidencia, Xustiza e Turismo xustifícase polas razóns indicadas no punto primeiro do acordo.</p>
    <p>A presente modificación da relación de postos de traballo da Vicepresidencia Primeira e Consellería de Presidencia, Xustiza e Turismo resulta do obxectivo de planificación dos recursos humanos nas administracións públicas co obxectivo de contribuír á consecución da eficacia na prestación dos servizos e da eficiencia na utilización dos recursos económicos dispoñibles mediante a dimensión adecuada dos seus efectivos, a súa mellor distribución, formación, promoción profesional e mobilidade.</p>
    <p>En consecuencia, por proposta da Vicepresidencia Primeira e Consellería de Presidencia, Xustiza e Turismo e unha vez consultadas as organizacións sindicais presentes na Mesa de Negociación e na Comisión de Persoal, o Consello da Xunta de Galicia, na súa reunión do 10 de marzo de 2022, adoptou o seguinte </p>
    <h2>ACORDO:</h2>
    <p>Primeiro. Aprobar a modificación da relación de postos de traballo da Vicepresidencia Primeira e Consellería de Presidencia, Xustiza e Turismo nos termos que se sinalan no anexo a este acordo, como consecuencia da aprobación do Decreto 1/2022, do 13 de xaneiro, polo que se crea a Delegación Territorial da Xunta de Galicia en Ferrol (DOG núm. 10, do 17 de xaneiro).</p>
    <p>Segundo. Clasificar de libre designación o posto que a seguir se relaciona en aplicación do criterio de excepcionalidade que na marxe se indica, de conformidade co previsto na Lei 2/2015, do 29 de abril, do emprego público de Galicia, e co disposto na Resolución do 25 de febreiro de 2016, da Dirección Xeral da Función Pública, pola que se ditan instrucións para a tramitación das relacións de postos de traballo e a determinación dos criterios de excepcionalidade e funcións que definen as características que motivan a especial responsabilidade ou cualificación profesional dos postos de traballo de libre designación, de nivel 28 ou inferior, da Administración da Comunidade Autónoma de Galicia.</p>
    <table>
     <thead>
      <tr>
       <td>Código do posto</td>
       <td>Denominación</td>
       <td>Criterio</td>
      </tr>
     </thead>
     <tbody>
      <tr>
       <td>PR.C99.00.000.15350.005</td>
       <td>Xefatura Sección Apoio Técnico e Coordin. Admva.</td>
       <td>Especial responsabilidade por xestionar información especialmente reservada da Xunta de Galicia: asesoramento e dependencia directa dun alto cargo.</td>
      </tr>
     </tbody>
    </table>
    <p>Terceiro. Ordenar a súa publicación no <em>Diario Oficial de Galicia</em> para os efectos da entrada en vigor a partir do día seguinte ao da súa publicación.</p>
    <p>Visto o acordo adoptado polo Consello da Xunta de Galicia na súa reunión do 10 de marzo de 2022, relativo á aprobación da modificación da relación de postos de traballo da Vicepresidencia Primeira e Consellería de Presidencia, Xustiza e Turismo, coa finalidade de cumprir o dito acordo, de conformidade coa Orde da Consellería de Facenda do 8 de xaneiro de 2020 sobre delegación de competencias na Dirección Xeral da Función Pública (DOG núm. 16, do 24 de xaneiro), dispoño que se publique no <em>Diario Oficial de Galicia</em> como anexo a esta resolución.</p>
    <p>Santiago de Compostela, 11 de marzo de 2022</p>
    <footer><p>O conselleiro de Facenda e Administración Pública<br>P.D. (Orde do 8.1.2020)<br>José María Barreiro Díaz<br>Director xeral da Función Pública</p></footer>

