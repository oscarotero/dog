---
date: '2007-04-09'
page: 5
number: 68
agency: CONSELLERÍA DO MEDIO RURAL
section: I. DISPOSICIÓNS XERAIS
title: >-
  Decreto 61/2007, do 22 de marzo, polo que se crea o Observatorio do Sector
  Lácteo de Galicia e se determinan as súas funcións, composición e
  funcionamento.
range: Decreto
---
<p>As explotacións de bovino de leite constitúen a rama máis importante do sector agrario galego, tanto en termos de valor económico como de emprego, configurándose ademais como o núcleo central das explotacións profesionalizadas do sector. Esta rama experimentou intensos cambios nas últimas décadas, e as profundas modificacións no seu contorno que se están a producir fan pensar que as mudanzas continuarán no futuro. Os cambios non só afectaron as explotacións, senón tamén a industria transformadora, a distribución e o consumo de produtos lácteos. A relevancia que a cadea láctea ten na nosa economía e a velocidade e intensidade das mudanzas á que está sometida aconsellan que a Administración galega, e o conxunto de axentes que integran esta cadea, dispoñan dunha información pormenorizada sobre esta.</p>
<p>Tendo en conta esta necesidade, a Consellería do Medio Rural considera oportuno crear un órgano especializado, adscrito a esta, que se denominará Observatorio do Sector Lácteo de Galicia. Este órgano tomará para si as funcións de elaboración de informes e estudos sobre os distintos aspectos da cadea de produción, transformación e distribución de produtos lácteos que poidan resultar relevantes para os axentes representativos do sector.</p>
<p>Xa que logo, e por proposta do conselleiro do Medio Rural, e en uso das atribucións conferidas pola Lei 1/1983, do 22 de febreiro, modificada pola Lei 11/1988, do 20 de outubro, reguladora da Xunta e do seu presidente, e logo da deliberación do Consello da Xunta de Galicia na súa reunión do día vinte e dous de marzo de dous mil sete,</p>
<p>DISPOÑO:</p>
<p>Artigo 1º.-Creación do Observatorio do Sector Lácteo de Galicia.</p>
<p>1. Créase o Observatorio do Sector Lácteo de Galicia, como órgano colexiado de asesoramento e consulta cos representantes do sector lácteo.</p>
<p>2. O Observatorio do Sector Lácteo adscríbese á consellería competente en materia agraria e de desenvolvemento rural.</p>
<p>3. O Observatorio do Sector Lácteo ten a súa sede nas dependencias da consellería competente en materia agraria e de desenvolvemento rural.</p>
<p>Artigo 2º.-Funcións.</p>
<p>O Observatorio do Sector Lácteo ten as funcións seguintes:</p>
<p>a) Analizar a situación do sector e as diferentes problemáticas que o afectan.</p>
<p>b) Recompilar os datos técnicos e económicos que se lle remitan relativos ás explotacións de vacún de leite.</p>
<p>c) Elaborar un sistema de información así como os índices de referencia que se consideren adecuados para o coñecemento da evolución do sector lácteo.</p>
<p>d) Subministrarlles aos axentes representativos do sector información sobre a situación estrutural e conxuntural do sector, fundamentada, entre outros, nos prezos pagados e percibidos polos produtores, nos resultados da xestión técnica e económica das explotacións de leite e na situación de oferta e demanda dos produtos lácteos no mercado.</p>
<p>e) Asesorar os diversos servizos da consellería competente en materia agraria e de desenvolvemento rural no exercicio das funcións que teñen atribuídas no ámbito da produción agraria.</p>
<p>f) Elaborar publicacións e estudos sobre a materia.</p>
<p>g) Calquera outra función relacionada co sector lácteo que lle encargue a persoa titular da consellería competente en materia agraria e de desenvolvemento rural, ou outro titular dun órgano da consellería por delegación daquel.</p>
<p>Artigo 3º.-Composición.</p>
<p>1. O Observatorio do Sector Lácteo de Galicia ten a composición seguinte:</p>
<p>a) Na presidencia, a persoa titular da consellería competente en materia de agricultura e desenvolvemento rural. En caso de vacante, ausencia, enfermidade ou outra causa legal, as funcións da presidencia serán exercidas polo membro do observatorio en que delegue.</p>
<p>b) En calidade de vogais, as seguintes persoas:</p>
<p>Tres representantes da consellería competente en materia agraria e de desenvolvemento rural, con rango de director ou sudirector xeral, nomeados pola persoa titular da consellería.</p>
<p>Un representante de cada unha das organizacións profesionais agrarias representadas no Consello Agrario Galego, designados pola persoa titular da secretaría xeral de cada organización.</p>
<p>Un representante da Asociación de Cooperativas Agrarias de Galicia, designado pola persoa titular da presidencia desta.</p>
<p>Tres representantes da Asociación de Empresas Lácteas de Galicia, designados pola persoa titular da presidencia desta.</p>
<p>c) O director xeral competente en materia de investigación da consellería que teña atribuídas as competencias en materia de agricultura e desenvolvemento rural, nomeará entre o persoal administrativo desta, un secretario que exercerá as funcións que</p>
<p>lle atribúe o artigo 25 da Lei 30/1992, do 26 de novembro, de réxime xurídico das administracións públicas e do procedemento administrativo común, que exercerá as súas funcións sen dereito a voto.</p>
<p>2. No caso de ausencia, enfermidade ou calquera outra causa xustificada, os vogais do Observatorio poderán ser substituídos por outra persoa ao servizo da unidade ou organización á que representen, que acreditarán ante o secretario do Observatorio a súa designación ou representación.</p>
<p>3. O Observatorio pode, por iniciativa de calquera dos seus membros, reclamar a presenza nas sesións de traballo de persoas cualificadas que, en representación doutros departamentos da Xunta de Galicia, dos organismos e entidades sectoriais ou do contorno académico, poidan achegar aos debates o seu punto de vista especializado sobre as materias que se suscitan.</p>
<p>Artigo 4º.-Réxime de reunións.</p>
<p>1. O Observatorio do Sector Lácteo de Galicia reúnese como mínimo catro veces ao ano, en sesión ordinaria, e con carácter extraordinario, sempre que o seu presidente ou presidenta o considere oportuno.</p>
<p>2. As reunións, tanto ordinarias como extraordinarias, debe convocalas o presidente ou a presidenta con sete días de antelación. No caso de urxencia, as reunións extraordinarias pódense convocar cunha antelación de corenta e oito horas.</p>
<p>3. O Observatorio do Sector Lácteo pode crear grupos de traballo para o estudo de temas concretos de interese para o Observatorio.</p>
<p>Artigo 5º.-Funcionamento e apoio técnico.</p>
<p>1. O funcionamento do Observatorio do Sector Lácteo axustarase en todo o que non prevé este, ás normas que sobre os órganos colexiados contén o capítulo II, do título II, da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. Correspóndelle á dirección xeral competente en materia de investigación da consellería que teña atribuídas as competencias en materia de agricultura e desenvolvemento rural, o apoio material e persoal necesario ao Observatorio do Sector Lácteo para o desenvolvemento das súas funcións.</p>
<p>Disposición adicional</p>
<p>Os sistemas de información aos que se refiren os puntos d) e e) do artigo 2º someteranse á normativa aplicable en materia de defensa da competencia.</p>
<p>Disposicións derradeiras</p>
<p>Primeira.-A creación do Observatorio do Sector Lácteo de Galicia non supón un incremento de gasto público.</p>
<p>Segunda.-Facúltase a persoa titular da consellería competente en materia de agricultura e desenvolvemento rural para ditar as ordes e instrucións que</p>
<p>sexan necesarias para o desenvolvemento e execución deste decreto.</p>
<p>Terceira.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e dous de marzo de dous mil sete.</p>
<p>Emilio Pérez Touriño</p>
<p>Presidente</p>
<p>Alfredo Suárez Canal</p>
<p>Conselleiro do Medio Rural</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

