---
date: '2016-12-15'
id: C3K1-091216-0001
page: 54642
number: 238
agency: Consellería de Sanidade
section: I. Disposicións xerais.
title: >-
  DECRETO 175/2016, do 24 de novembro, polo que se derroga o Decreto 351/2003,
  do 11 de setembro, de regulación da duración dos procedementos disciplinarios
  ao persoal estatutario que presta servizos no Servizo Galego de Saúde.
range: Decreto
url: >-
  https://www.xunta.gal/dog/Publicados/2016/20161215/AnuncioC3K1-091216-0001_gl.html
---
<p>A Lei 2/2015, do 29 de abril, do emprego público de Galicia, establece no número 1 do seu artigo 6 que esta «é aplicable ao persoal docente dependente da Administración xeral da Comunidade Autónoma de Galicia e ao persoal estatutario do Servizo Galego de Saúde, agás no relativo ás seguintes materias: </p>
    <p>a) Carreira profesional e promoción interna. </p>
    <p>b) Retribucións complementarias. </p>
    <p>c) Mobilidade voluntaria entre administracións públicas».</p>
    <p>Así mesmo, o artigo 183.1 da antedita Lei 2/2015, do 29 de abril, recolle que «Todo o persoal ao servizo das administracións públicas incluídas no ámbito de aplicación desta lei queda suxeito ao réxime disciplinario establecido no presente título».</p>
    <p>Por último, no artigo 192, número 5, a lei establece que «A duración máxima do procedemento disciplinario será dun ano. Vencido este prazo sen notificarse a resolución que poña fin ao procedemento, declararase de oficio a caducidade deste e ordenarase o arquivamento das actuacións...».</p>
    <p>A Lei 55/2003, do 16 de decembro, do Estatuto marco do persoal estatutario dos servizos de saúde, non establece un prazo de duración dos procedementos relacionados cos expedientes disciplinarios do persoal estatuario. Non obstante o Decreto 351/2003, do 11 de setembro, de regulación da duración dos procedementos disciplinarios ao persoal estatutario que presta servizos no Servizo Galego de Saúde, establece no seu artigo 3 que «O prazo máximo de duración dos procedementos será de seis meses, contados entre o acordo de iniciación e a notificación da resolución que, se é o caso, recaia».</p>
    <p>En consecuencia, tendo en conta que a dita materia non é das exceptuadas polo artigo 6.1 da Lei 2/2015, do 29 de abril, en prol dunha maior seguridade xurídica e co fin de establecer procedementos homoxéneos para todo o persoal ao servizo das administracións públicas da Comunidade Autónoma de Galicia, procede derrogar o antedito Decreto 351/2003, do 11 de setembro.</p>
    <p>Na súa virtude, por proposta do conselleiro de Sanidade, de acordo co Consello Consultivo e logo de deliberación do Consello da Xunta de Galicia na súa reunión do día vinte e catro de novembro de dous mil dezaseis,</p>
    <p class="dog-titulo">DISPOÑO:</p>
    <p>Artigo único. Derrogación normativa</p>
    <p>Queda derrogado o Decreto 351/2003, do 11 de setembro, de regulación da duración dos procedementos disciplinarios ao persoal estatutario que presta servizos no Servizo Galego de Saúde, de xeito que a duración máxima dos procedementos disciplinarios do dito persoal estatutario será dun ano de conformidade co artigo 192.5 da Lei 2/2015, do 29 de abril, do emprego público de Galicia.</p>
    <p>Disposición derradeira única. Entrada en vigor</p>
    <p>O presente decreto entrará en vigor aos vinte días da súa publicación no <em>Diario Oficial de Galicia.</em></p>
    <p>Santiago de Compostela, vinte e catro de novembro de dous mil dezaseis</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Jesús Vázquez Almuíña<br>Conselleiro de Sanidade</p>

