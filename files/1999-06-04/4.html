---
date: '1999-06-04'
id: '9436'
page: 6
number: 106
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 18 de maio de 1999 pola que se modifica a Orde do 14 de xuño de 1995
  pola que se fixan as normas ás que deben aterse os visitantes das illas Ons.
range: Orde
url: 'https://www.xunta.gal/dog/Publicados/1999/19990604/Anuncio9436_gl.html'
---
<p>A Orde do 14 de xuño de 1995 establece as normas ás que deben ate-los visitantes das illas Ons co fin de salvagardar e protexe-los valores naturais das illas e de mellora-lo contorno no que se desenvolve a estadía dos visitantes.</p>
<p>No momento presente a xestión das illas aconsella a actualización da citada normativa de aplicación para adecuala ás circunstancias en que estas se encontran.</p>
<p>Neste sentido faise necesario amplia-lo número de prazas para a zona de acampada de Chan da Pólvora, de acordo coa mellora da súa capacidade real de acollida e a maior demanda de visitantes.</p>
<p>Por outra banda, é necesario limita-la circulación dos vehículos de motor polas illas, especialmente nalgunhas zonas sensibles, para evita-la súa deterioración ambiental.</p>
<p>En consecuencia, en uso das atribucións que me confire a Lei 1/1983, do 22 de febreiro, reguladora da Xunta e do seu presidente, e o Decreto 482/1997, do 26 de decembro, polo que se establece a estructura orgánica da Consellería de Medio Ambiente</p>
<p>DISPOÑO:</p>
<p>Artigo único.-Quedan modificados os artigos 3º e 5º da Orde do 14 de xuño de 1995 pola que se fixan as normas ás que se deben ate-los visitantes das illas Ons, que pasarán a te-la seguinte redacción:</p>
<p>1. Artigo 3º</p>
<p>Será necesaria autorización especial:</p>
<p>a) Para o acceso ás illas de Onza ou Onceta e ós illotes da Freitosa e Centolo.</p>
<p>b) Para a entrada e circulación de vehículos de motor na illa de Ons.</p>
<p>2. Artigo 5º</p>
<p>1. Será necesario permiso previo para acampar na única zona autorizada para tal fin nas illas de Ons, coñecida como Chan de Pólvora.</p>
<p>2. Tales permisos, persoais e intransferibles, serán gratuítos e dunha duración máxima de 7 días.</p>
<p>3. O número máximo de prazas para acampar será de 400 persoas.</p>
<p>4. O período de acampada abranguerá desde o día primeiro de xullo ata o día 30 de setembro de cada ano.</p>
<p>Disposición derradeira</p>
<p>Única.-A presente orde entrará en vigor o día seguinte ó da sua publicación no Diario Oficial de Galicia.</p>
<p>Santiago de Compostela, 18 de maio de 1999.</p>
<p>José Carlos del Álamo Jiménez</p>
<p>Conselleiro de Medio Ambiente</p>

