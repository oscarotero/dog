---
date: '2007-02-13'
page: 1
number: 31
agency: VICEPRESIDENCIA DA IGUALDADE E DO BENESTAR
section: I. DISPOSICIÓNS XERAIS
title: >-
  Decreto 16/2007, do 1 de febreiro, polo que se crea a Rede Galega de Locais de
  Ensaio para a Xuventude.
range: Decreto
---
<p>O Real decreto 2434/1982, do 24 de xullo, sobre traspaso de funcións e servizos do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas aos sectores da xuventude, infancia, terceira idade e sectores marxinados.</p>
<p>A Vicepresidencia da Igualdade e do Benestar, en virtude do Decreto 517/2005, do 6 de outubro, polo que se establece a súa estrutura orgánica, é o órgano competente da Administración autonómica ao que lle corresponde o exercicio das competencias e funcións en materia de xuventude, e, segundo o artigo 6 do mesmo Decreto 517/2005, correspóndelle á Secretaría Xeral do Benestar a xestión das políticas da Xunta de Galicia en materia de xuventude, adscribíndose á devandita secretaría xeral a Dirección Xeral de Xuventude e Solidariedade, centro directivo dependente da Vicepresidencia da Igualdade e do Benestar que ten encomendadas a xestión e coordinación das actuacións da Secretaría Xeral do Benestar en materia de xuventude.</p>
<p>A Vicepresidencia da Igualdade e do Benestar é consciente da importancia que ten facilitar vías polas que se poida manifestar a iniciativa e inquedanza artística, individual e colectiva, da xuventude galega, pero tamén de que é necesario facilitar espazos para que a creatividade xuvenil e as súas manifestacións culturais poidan expresarse con toda liberdade e cos apoios necesarios para que as súas propostas se consoliden.</p>
<p>É suficientemente coñecida a relevancia que presentan os equipamentos socioculturais destinados á xuventude, dado o papel que cumpren en tanto que infraestruturas que serven de soporte físico para a dinamización da vida social e cultural do contorno no que se sitúan e canles que inciden na socialización, participación e expresión da propia mocidade. Por outra banda, estes equipamentos desempeñan un papel relevante na potenciación das iniciativas xeradas pola xuventude e na interacción cultural.</p>
<p>Unha das manifestacións artísticas que máis dificultades atopa para o seu desenvolvemento é a creación musical, posto que para que a xuventude poida realizar esta actividade é necesario dispor dun lugar especialmente acondicionado onde poder ensaiar.</p>
<p>Co obxecto de coordinar esforzos e ante o desexo de atender as demandas presentadas desde hai varios anos por grupos de mozos músicos noveis, considérase necesario dotar a Galicia dunha serie de centros cons</p>
<p>tituídos en rede que lle faciliten o acceso a xuventude a locais de ensaio. Estes locais concíbense como espazos preparados acusticamente e debidamente insonorizados para atender a creatividade musical da xuventude, nos seus lugares de convivencia, polo cal esta rede se constituirá coa participación e colaboración das corporacións locais.</p>
<p>Atendendo a estas consideracións, por proposta do vicepresidente da Igualdade e do Benestar, no uso das atribucións que lle confire a Lei 1/1983, do 22 de febreiro, da Xunta e do seu presidente, modificada pola Lei 11/1988, do 20 de outubro, e logo de deliberación do Consello da Xunta de Galicia, na súa reunión do un de febreiro de dous mil sete,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto e ámbito de aplicación.</p>
<p>1. O presente decreto ten por obxecto a creación e regulación da Rede Galega de Locais de Ensaio para a Xuventude, baixo a dependencia do departamento da Xunta de Galicia competente en materia de xuventude, a través do centro directivo competente na materia, configurada como un servizo para que a mocidade galega poida ter espazos axeitados para a expresión das súas manifestacións artísticas musicais.</p>
<p>2. Integrarán a Rede Galega de Locais de Ensaio para a Xuventude aqueles locais de ensaio, de titularidade local ou autonómica, debidamente recoñecidos polo centro directivo competente, de conformidade co presente decreto e coa súa normativa de desenvolvemento.</p>
<p>3. Para os efectos previstos neste decreto, considérase xuventude a poboación residente na Comunidade Autónoma de Galicia de ata trinta anos.</p>
<p>Os grupos musicais nos cales algún ou algúns dos seus membros excedan da referida idade terán igualmente a consideración de grupos xuvenís, para os efectos de poder acceder, nos termos que se establezan, ao uso dos locais de ensaio integrados na rede, cando, polo menos, a metade dos seus membros cumpran o requisito da idade.</p>
<p>Artigo 2º.-Definición de local de ensaio.</p>
<p>Para os efectos do presente decreto terán a consideración de locais de ensaio aqueles establecementos de titularidade pública, local ou autonómica que estean preparados acusticamente, debidamente insonorizados e demais requisitos mínimos exixidos no artigo 6º deste decreto. Os locais de ensaio terán por finalidade fomentar o estudo e produción musical da mocidade, de xeito gratuíto e en condicións de igualdade para toda a xuventude.</p>
<p>Artigo 3º.-Criterios xerais de uso dos locais de ensaio.</p>
<p>Os criterios e requisitos exixidos para acceder ao uso dos locais de ensaio integrados na Rede Galega</p>
<p>de Locais de Ensaio para a Xuventude regularanse polos seus titulares atendendo, en todo caso, a criterios obxectivos de publicidade, igualdade, libre concorrencia e gratuidade, fixando un calendario e un horario mínimo de apertura, que se adecuará no posible ao tempo de lecer da xuventude, procurando que os centros estean abertos durante as fins de semana e os períodos de vacacións.</p>
<p>Artigo 4º.-Obxectivos.</p>
<p>Son obxectivos da Rede Galega de Locais de Ensaio para a Xuventude:</p>
<p>1. Darlles resposta ás inquedanzas musicais da xuventude.</p>
<p>2. Crear un marco permanente que facilite o establecemento de mecanismos de comunicación e colaboración das administracións que teñan locais adheridos á rede.</p>
<p>3. Propiciar os medios necesarios para que a xuventude con inquedanzas musicais, ben individualmente ou ben formando grupos, en todo caso noveis, poida contar con locais perfectamente acondicionados para os seus ensaios.</p>
<p>4. Fomentar e potenciar a creación e formación de grupos musicais.</p>
<p>5. Impulsar e promover unha estreita, permanente e enriquecedora cooperación entre os diferentes grupos a través da Rede Galega de Locais de Ensaio para a Xuventude.</p>
<p>6. Divulgar as actividades e iniciativas derivadas de cada unha das entidades pertencentes á Rede Galega de Locais de Ensaio para a Xuventude.</p>
<p>7. Recompilación da información de cada local e a difusión da dita información a toda a rede a través do portal creado para tal fin.</p>
<p>8. Ser unha plataforma de difusión cultural.</p>
<p>Capítulo II</p>
<p>Locais de ensaio de titularidade municipal ou provincial</p>
<p>Artigo 5º.-Ámbito local.</p>
<p>As entidades locais titulares de locais de ensaio poderán integrarse na Rede Galega de Locais de Ensaio a través do procedemento de recoñecemento establecido no artigo 6º do presente decreto.</p>
<p>Artigo 6º.-Recoñecemento oficial dos locais de ensaio.</p>
<p>As entidades locais que teñan locais de ensaio e estean interesadas en pertencer á Rede Galega de Locais de Ensaio para a Xuventude deberán presentar a súa solicitude mediante o modelo normalizado recollido no anexo do presente decreto, no Rexistro Xeral da Vicepresidencia da Igualdade e do Benestar, nos rexistros das súas delegacións provinciais ou por calquera dos procedementos establecidos no artigo 38.4º da Lei 30/1992, do 26 de novembro, de réxime xurí</p>
<p>dico das administracións públicas e do procedemento administrativo común, modificada pola Lei 4/1999, do 13 de xaneiro. A solicitude deberá ir acompañada dunha certificación do acordo do órgano competente sobre a solicitude de recoñecemento oficial dos locais de ensaio e inclusión do local na Rede Galega de Locais de Ensaio, dun informe sobre a estrutura e equipamento dos locais, así como sobre os requisitos que a continuación se indican.</p>
<p>Os locais de ensaio para a súa integración na Rede Galega de Locais de Ensaio para a Xuventude deberán cumprir os requisitos que se exixan na normativa de desenvolvemento deste decreto e, como mínimo, os seguintes:</p>
<p>a) Estar preparados acusticamente e debidamente insonorizados.</p>
<p>b) Resultar idóneos para o fin a que se van destinar.</p>
<p>c) Contar con material e equipamento básico necesario para os ensaios.</p>
<p>d) Cumprir coa normativa vixente en materia de seguridade, sobre todo no que se refire a saídas de emerxencia, extintores, etc.</p>
<p>e) Cumprir coa normativa vixente de accesibilidade e de eliminación de barreiras.</p>
<p>f) Contar cunha póliza de seguros de responsabilidade civil que garanta a cobertura das indemnizacións aos usuarios e os sinistros dos locais.</p>
<p>Unha vez recibida a solicitude, o centro directivo competente poderá realizar as oportunas comprobacións e solicitar cantas aclaracións e precisións considere necesarias.</p>
<p>O centro directivo competente ditará resolución no prazo de seis meses desde a recepción da solicitude. Este prazo suspenderase en caso de que se solicite a remisión de documentación complementaria ou a emenda da presentada, en tanto esta non sexa recibida. Se non se remite a documentación solicitada no prazo sinalado para o efecto, a solicitude de recoñecemento entenderase desistida.</p>
<p>Transcorrido o prazo de seis meses sen que recaese resolución expresa, a solicitude entenderase estimada.</p>
<p>A resolución denegatoria do recoñecemento será, en todo caso, motivada e indicará os posibles recursos que contra ela se poidan interpoñer.</p>
<p>A resolución positiva do recoñecemento suporá a incorporación automática á Rede Galega de Locais de Ensaio.</p>
<p>Artigo 7º.-Control e revogación do recoñecemento.</p>
<p>1. As entidades locais que teñan locais integrados na Rede Galega de Locais de Ensaio para a Xuventude deberán garantir que estes manteñan as condicións que permitiron a súa incorporación á rede. Para tal fin, presentarán unha memoria anual, no mes seguinte á finalización do ano a que esta se refira, sobre a programación dos locais de ensaio da súa titularidade desenvolvida ao longo do ano e sobre os restantes extremos que, á vista do previsto neste decreto, resulten de interese.</p>
<p>2. Así mesmo, o centro directivo, a través dos órganos correspondentes, poderá efectuar visitas aos locais de ensaio da rede coa periodicidade que crea oportuna, co obxecto de comprobar o adecuado cumprimento das obrigas e requisitos exixidos.</p>
<p>3. Cando se observe algún tipo de incumprimento, e despois do oportuno apercibimento para os efectos da súa emenda, o centro directivo poderá acordar a revogación do recoñecemento e a exclusión do local ou locais correspondentes da Rede Galega de Locais de Ensaio para a Xuventude.</p>
<p>Artigo 8º.-Obrigas das entidades locais.</p>
<p>As entidades locais titulares de locais de ensaio integrados na Rede Galega de Locais de Ensaio para a Xuventude cumprirán, polo menos, as obrigas seguintes:</p>
<p>a) Instalar nos locais integrados na rede, en lugares visibles, paneis informativos e rótulos de identificación co logotipo que identificará esta rede, segundo modelo facilitado polo centro directivo competente.</p>
<p>b) Facer constar en toda difusión pública impresa ou verbal que as actividades se realizarán en colaboración coa Vicepresidencia da Igualdade e do Benestar da Xunta de Galicia, cando así proceda.</p>
<p>c) Remitirlle ao centro directivo competente toda a información que se xere neste ámbito de actuación.</p>
<p>d) Cumprir o disposto no presente decreto e na súa normativa de desenvolvemento.</p>
<p>e) Manter as condicións dos locais de ensaio que permitiron a súa integración na rede e a oportuna comunicación de todos os cambios que se produzan.</p>
<p>f) Presentar unha memoria anual sobre a programación dos locais de ensaio da súa titularidade desenvolvida ao longo do ano e sobre os restantes extremos que, á vista do previsto neste decreto, resulten de interese.</p>
<p>g) Xustificar o destino das axudas recibidas para o efecto nos termos que se prevexan na orde ou no convenio subscrito para tal fin.</p>
<p>Artigo 9º.-Axudas e subvencións.</p>
<p>As entidades locais que teñan establecementos integrados na Rede Galega de Locais de Ensaio para a Xuventude poderán acceder ás axudas e achegas que preste a Vicepresidencia da Igualdade e do Benestar ao desenvolvemento da dita rede, cuxo alcance e contido se establecerá a través de orde ou convenio subscrito para tal fin.</p>
<p>Capítulo III</p>
<p>Locais de ensaio para a xuventude de titularidade autonómica. Competencias da Administración autonómica.</p>
<p>Artigo 10º.-Ámbito autonómico.</p>
<p>Os locais de ensaio de titularidade autonómica que se axusten ao previsto neste decreto entenderanse automaticamente incluídos na Rede Galega de Locais de Ensaio para a Xuventude.</p>
<p>Artigo 11º.-Funcións do centro directivo competente.</p>
<p>Serán funcións do centro directivo competente en relación coa Rede Galega de Locais de Ensaio para a Xuventude as seguintes:</p>
<p>a) Consolidar e fomentar a rede.</p>
<p>b) Establecer a liña de imaxe e identidade gráfica común a todos os locais e asegurar a homoxeneidade dos soportes de información e comunicación dos diferentes centros da rede.</p>
<p>c) Coordinar os locais de ensaio existentes, así como os que poidan ser incorporados na Rede Galega de Locais de Ensaio para a Xuventude.</p>
<p>d) Promover e fomentar a incorporación de locais de ensaio á Rede Galega de Locais de Ensaio para a Xuventude.</p>
<p>e) Crear e actualizar un portal que conteña a información sobre a rede e os locais que a integran.</p>
<p>f) Recibir, tramitar e resolver as solicitudes de recoñecemento de locais formuladas polas entidades locais, así como a inspección e control dos locais e a revogación do recoñecemento de ser o caso.</p>
<p>g) Velar polo cumprimento do previsto neste decreto e na súa normativa de desenvolvemento.</p>
<p>h) Utilizar os mecanismos de coordinación dos locais de ensaio, o portal web e calquera outro mecanismo de comunicación formal ou informal establecidos na rede, para o fomento dos valores da igualdade.</p>
<p>i) As demais que se lle atribúan expresamente ou que resulten necesarias para acadar os fins perseguidos.</p>
<p>Disposición adicional</p>
<p>Única.-O conxunto dos centros integrantes da Rede Galega de Locais de Ensaio para a Xuventude rexeranse polo establecido neste decreto e na súa normativa de desenvolvemento, pola normativa adoptada polos órganos competentes das entidades locais e demais que resulte de aplicación.</p>
<p>Disposición derrogatoria</p>
<p>Única.-Quedan derrogadas cantas disposicións de igual ou inferior rango se opoñan ao disposto no presente decreto.</p>
<p>Disposicións derradeiras</p>
<p>Primeira.-Facúltase o vicepresidente da Igualdade e do Benestar para ditar cantas disposicións sexan necesarias para o desenvolvemento e execución deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, un de febreiro de dous mil sete.</p>
<p>Emilio Pérez Touriño</p>
<p>Presidente</p>
<p>Anxo Manuel Quintana González</p>
<p>Vicepresidente da Igualdade e do Benestar</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

