---
date: '2015-06-08'
id: C3K1-020615-0003
page: 22043
number: 106
agency: Consellería de Sanidade
section: I. Disposicións xerais.
title: >-
  ORDE do 29 de maio de 2015 pola que se modifica a Orde do 17 de decembro de
  2013 pola que se regulan a composición e o funcionamento da Comisión galega
  para avaliación do manexo da tuberculose resistente a fármacos.
range: Orde
url: >-
  https://www.xunta.gal/dog/Publicados/2015/20150608/AnuncioC3K1-020615-0003_gl.html
---
<p>Mediante Orde do 17 de decembro de 2013, da Consellería de Sanidade, reguláronse a composición e o funcionamento da Comisión galega para avaliación do manexo da tuberculose resistente a fármacos como instrumento para asegurar que os casos de tuberculose resistentes a fármacos sexan controlados de maneira altamente eficaz, coa finalidade de evitar que sexan transmitidos a outras persoas e garantir o adecuado tratamento das persoas enfermas.</p>
    <p>Desde a súa creación, esta comisión revisou os casos de tuberculose resistente diagnosticados na Comunidade Autónoma. A posterior análise da información rexistrada amosa que as resistencias primarias á isoniacida, fármaco fundamental na pauta de tratamento da tuberculose se dan en todas as áreas sanitarias aínda que con porcentaxes diferentes.</p>
    <p>Para un mellor control destes casos, é importante que na composición da comisión estean representadas todas as áreas, fundamentalmente aquelas con maior nivel de resistencias. No entanto, coa composición actual algunha área carecía de representantes, e con esta modificación na composición da orde trátase de posibilitar a representación de todas as áreas de Galicia, identificando o máis rápido posible os casos con resistencias e posibilitando que se poida dar unha resposta satisfactoria ás necesidades que se presenten. Esta composición poderá ser modificada en función das necesidades.</p>
    <p>En consecuencia, de conformidade coas facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta e da súa Presidencia, modificada pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo único. Modificación da Orde do 17 de decembro de 2013 pola que se regulan a composición e o funcionamento da Comisión galega para avaliación do manexo da tuberculose resistente a fármacos</p>
    <p>O ordinal 4º da alínea d) do número 1 do artigo 2 da Orde do 17 de decembro de 2013 pola que se regulan a composición e o funcionamento da Comisión galega para avaliación do manexo da tuberculose resistente a fármacos queda redactado da seguinte maneira:</p>
    <p>«Catro persoas representantes do colectivo médico das unidades de Prevención e Control da Tuberculose (UTB) de Galicia, propostas pola Dirección Xeral de Innovación e Xestión da Saúde Pública, logo de consulta coas persoas responsables das ditas unidades».</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 29 de maio de 2015</p>
    <footer><p>Rocío Mosquera Álvarez<br>Conselleira de Sanidade</p></footer>

