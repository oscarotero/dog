---
date: '2015-06-08'
id: G0165-260515-0002
page: 22246
number: 106
agency: Consellería do Medio Rural e do Mar
section: VI. Anuncios. a) Administración autonómica.
title: >-
  ANUNCIO do 13 de maio de 2015, do Xurado Provincial de Clasificación de Montes
  Veciñais en Man Común de Ourense, polo que se publica a Resolución do 13 de
  maio de 2015 relativa ao deslindamento entre as comunidades de montes veciñais
  en man común da Mezquita e A Esculqueira, no concello da Mezquita.
range: Anuncio
url: >-
  https://www.xunta.gal/dog/Publicados/2015/20150608/AnuncioG0165-260515-0002_gl.html
---
<p>Examinada a solicitude de conciliación formulada polas CMVMC da Mezquita e a CMVMC da Esculqueira, resultan os seguintes:</p>
    <p>Feitos:</p>
    <p>Primeiro. Con data do 11 de marzo de 2014 os presidentes das comunidades de montes veciñais en man común da Mezquita e da Esculqueira, ambas do concello da Mezquita, solicitaron a aprobación dun deslindamento realizado entre ambas as comunidades. Os interesados achegaron coa solicitude a acta de conciliación realizada ante o Xulgado de Paz, certificacións do nomeamento dos presidentes e das actas das asembleas en que as dúas comunidades aproban os novos lindes, así como a acta de deslindamento parcial entre os montes da Mezquita e A Esculqueira.</p>
    <p>Segundo. Con data do 8 de outubro de 2014, o Servizo de Montes informou que a documentación achegada cumpre as exixencias previstas no artigo 53 da Lei 7/2012, do 28 de xuño, de montes de Galicia, e que o deslindamento realizado establece o límite entre ambos os montes dun xeito claro e inequívoco.</p>
    <p>Terceiro. Na acta de conciliación descríbense os lindes entre os montes da maneira seguinte:</p>
    <p>Os montes veciñais en man común da Mezquita e A Esculqueira limitan na parte sur do primeiro e na parte norte do segundo. O límite comeza nunha pedra a modo de marco cunha cruz gravada, coñecida como Fraga da Marrá, no límite entre os concellos da Gudiña e A Mezquita, no extremo suroeste, segundo una liña recta ata o Alto do Mosqueiro, do cal parte a mesma aliñación ata a estrada que une os núcleos de poboación da Mezquita-A Esculqueira, seguindo ata o Lombeiro de Matafillas e una pedra situada na paraxe coñecida como O Olliño, do cal parte una liña recta ata o Alto de Rebordín, do cal parte a mesma aliñación ata as Veigas de Lamadegrúa, no cal limitarían ambas as comunidades con Chaguazoso.</p>
    <p>Consideracións legais e técnicas:</p>
    <p>Primeiro. A presente resolución dítase ao abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O artigo 53 da Lei 7/2012, do 28 de xuño, de montes de Galicia, recolle o procedemento que se seguirá no deslindamento entre montes veciñais en man común e establece que o xurado provincial de montes veciñais en man común, logo do exame da documentación presentada, ditará resolución que será publicada no <em>Diario Oficial de Galicia</em> e notificada ás comunidades interesadas.</p>
    <p>De acordo cos feitos e fundamentos de dereito expostos, o Xurado Provincial en Man Común, de acordo co informe favorable do Servizo de Montes do 8 de outubro de 2014, acordou por unanimidade o día 29 de abril de 2015:</p>
    <p>Aprobar o acto de conciliación acadado polas CMVMC da Mezquita e a CMVMC da Esculqueira, de acordo co exposto no feito terceiro.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo perante o Xulgado do Contencioso-Administrativo de Ourense, no prazo de dous meses contados desde o día seguinte ao desta resolución, de acordo co disposto no artigo 12 da Lei 13/1989 (citada), nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 13 de maio de 2015</p>
    <footer><p>Yago Borrajo Sánchez<br>Presidente do Xurado Provincial de Clasificación de Montes<br>Veciñais en Man Común de Ourense</p></footer>

