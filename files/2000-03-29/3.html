---
date: '2000-03-29'
id: 72D6
page: 4
number: 62
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Decreto 57/2000, do 16 de marzo, polo que se modifica o Decreto 178/1994, do
  16 de xuño, que desenvolve a estructura organizativa do Complexo Hospitalario
  Universitario de Santiago de Compostela.
range: Decreto
url: 'https://www.xunta.gal/dog/Publicados/2000/20000329/Anuncio72D6_gl.html'
---
<p>A experiencia acumulada nestes anos coa anterior estructura orgánica do Complexo Hospitalario Universitario de Santiago de Compostela aconsella unha modificación dela, creando unha Dirección de Enfermería que permitirá darlle un pulo á coordinación e xestión das actividades de enfermería.</p>
<p>Esta modificación na estructura organizativa do centro dotarao de maior flexibilidade e facilitará o mellor desenvolvemento das súas funcións co obxecto de garantir unha maior adaptabilidade para obte-lo máximo rendemento dos recursos existentes.</p>
<p>Preténdese, en definitiva, garantir que se teña en conta adecuadamente o volume e diversidade dos recursos humanos e que se adopten solucións organizativas eficaces ante a dispersión dos centros e recursos da área.</p>
<p>Na súa virtude, por proposta do conselleiro de Sanidade e Servicios Sociais, de conformidade co establecido no artigo 34.4º da Lei 1/1983, do 22 de febreiro, reguladora da Xunta e o seu presidente, modificada pola Lei 11/1988, do 20 de outubro, e logo da deliberación do Consello da Xunta de Galicia na súa reunión do día dezaseis de marzo de dous mil,</p>
<p>DISPOÑO:</p>
<p>Artigo 1º.-Modificación da letra C do artigo 1º.1.</p>
<p>Modifícase a letra C do artigo 1º.1. do Decreto 178/1994, que queda redactado da forma seguinte:</p>
<p>Con dependencia do director operativo e dos directores de centro, existirán subdireccións. Con dependencia do director operativo, existirán unha Dirección de Enfermería que poderá contar con subdireccións.</p>
<p>Artigo 2º.-Creación do artigo 7º bis.</p>
<p>Créase o artigo 7º bis, no Decreto 178/1994, que queda redactado como segue:</p>
<p>Artigo 7º bis.-Dirección de Enfermería.</p>
<p>1. O director de Enfermería será nomeado polo conselleiro de Sanidade e Servicios Sociais, por proposta do xerente xeral. O dito posto proverase a través do procedemento de libre designación, mediante convocatoria pública, entre os que posúan a titulación media adecuada e se atopen vinculados a calquera Administración pública por unha relación funcionarial, estatutaria ou laboral.</p>
<p>2. O director de Enfermería exercerá as seguintes funcións:</p>
<p>a) A coordinación e xestión das unidades e servicios adscritos á súa dirección, realizando o seguimento e avaliación do seu funcionamento e propoñendo, cando así o considere conveniente, as medi</p>
<p>das oportunas tendentes a logra-la mellor prestación da asistencia por parte deles.</p>
<p>b) A promoción e impulso das actividades asistenciais, docentes e investigadoras, desenvolvidas polo persoal de enfermería realizando o seguimento e avaliación permanente delas.</p>
<p>c) O exercicio de tódalas funcións e competencias que lle sexan expresamente delegadas ou encomendadas polo director operativo.</p>
<p>Artigo 3º.-Modificación do artigo 8º.1.</p>
<p>Modifícase o artigo 8º.1 do dito decreto, que queda redactado como segue:</p>
<p>Artigo 8º.-A Subdirección de Investigación e Docencia.</p>
<p>1. O subdirector de Investigación e Docencia, con dependencia directa do director operativo, será nomeado polo conselleiro de Sanidade e Servicios Sociais de entre unha terna proposta polo rector da Universidade de Santiago de Compostela. O dito posto proverase a través do procedemento de libre designación mediante convocatoria pública, entre os que posúan titulación superior universitaria e pertenzan ó cadro de profesores da Facultade de Medicina da Universidade de Santiago de Compostela.</p>
<p>Artigo 4º.-Modificación do artigo 9º.</p>
<p>Modifícase o artigo 9º do citado decreto, que queda redactado como segue:</p>
<p>Artigo 9º.-As subdireccións.</p>
<p>1. Os subdirectores, en número de seis, serán nomeados polo conselleiro de Sanidade e Servicios Sociais por proposta do xerente xeral. O dito posto proverase a través do procedemento de libre designación mediante convocatoria pública, entre os que posúan titulación superior ou de grao medio universitaria e se encontren vinculados a calquera Administración pública por unha relación funcionarial, estatutaria ou laboral.</p>
<p>2. As subdireccións exercerán as seguintes competencias:</p>
<p>-A dirección e execución da actividade asistencial.</p>
<p>-A execución do programa do control de calidade.</p>
<p>-A execución do sistema de información.</p>
<p>-Aqueloutras que lles deleguen os directores.</p>
<p>Artigo 5º.-Modificación do artigo 13º.1.</p>
<p>Modifícase o artigo 13º.1 do dito decreto, que queda redactado como segue:</p>
<p>Artigo 13º.-Comisión de Aseguramento da Calidade.</p>
<p>1. A Comisión de Aseguramento da Calidade é o órgano consultivo e de asesoramento en materia de control de calidade do complexo hospitalario.</p>
<p>Estará composta polos seguintes membros:</p>
<p>Presidente: o director operativo.</p>
<p>Vocais: o subdirector de Investigación e Docencia.</p>
<p>-Os presidentes de cada unha das subcomisións de Aseguramento da Calidade que se formen.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezaseis de marzo de dous mil.</p>
<p>Manuel Fraga Iribarne</p>
<p>Presidente</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

