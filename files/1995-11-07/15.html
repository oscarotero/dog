---
date: '1995-11-07'
id: '5932'
page: 8
number: 213
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 28 de setembro de 1995, da Delegación Provincial da Coruña, pola
  que se dispón a inscrición no rexistro e a publicación no Diario Oficial de
  Galicia do convenio colectivo do sector do comercio de exportación de peixe
  fresco do porto da Coruña.
range: Resolución
url: 'https://www.xunta.gal/dog/Publicados/1995/19951107/Anuncio5932_gl.html'
---
<p>Visto o expediente do convenio colectivo comercio de exportación de peixe fresco do porto da Coruña, que tivo entrada nesta delegación provincial o día 20-9-1995, subscrito en representación da parte económica pola Asociación de Maioristas Exportadores de Peixe, e da parte social por Unión Xeral de Traballadores e Confederación Intersindical Galega o día 5-8-1995, e de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la inscrición no libro de rexistro dos convenios colectivos de traballo desta delegación provincial, e notificación á representación económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Unidade de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia e no BOP.</p>
<p>A Coruña, 28 de setembro de 1995.</p>
<p>Fernando Rodríguez Corcoba</p>
<p>Delegado provincial da Coruña</p>
<p>Convenio colectivo de exportación de peixe fresco do porto da Coruña</p>
<p>Artigo 1º.-Ámbito de aplicación.</p>
<p>Nos seus aspectos territorial, funcional e persoal, o presente convenio afecta ás empresas que teñan as súas actividades comprendidas no comercio de exportación de peixe fresco e situación no porto da Coruña. Afectará a todo o persoal que preste os seus servicios nas citadas empresas e nos seus distintos postos de traballo, así como ó de novo ingreso durante a vixencia deste convenio.</p>
<p>Artigo 2º.-Vixencia e duración.</p>
<p>O texto articulado deste convenio entrará en vigor o día 1 de xaneiro de 1995, independentemente de cando se publique no Diario Oficial de Galicia, e estará vixente, para tódolos efectos, ata o 31 de decembro de 1995</p>
<p>Artigo 3º.-Denuncia.</p>
<p>O presente convenio extinguirase o 31 de decembro de 1995, sen necesidade de denuncia previa.</p>
<p>Artigo 4º.-Condicións máis beneficiosas.</p>
<p>Tódalas condicións contidas neste convenio establécense co carácter de mínimas. Os pactos actualmente existentes en calquera empresa ou costumes máis beneficiosos sobre condicións de traballo serán respectados.</p>
<p>Artigo 5º.-Comisión paritaria do convenio.</p>
<p>Constitúese unha comisión paritaria, que cumprirá as seguintes funcións:</p>
<p>-Interpretación das cláusulas deste convenio.</p>
<p>-Aplicación do pactado e vixilancia do seu cumprimento.</p>
<p>-Mediación, arbitraxe e conciliación no caso de conflicto colectivo, cando se solicite a pedimento dun dos seus órganos.</p>
<p>-A comisión paritaria estará integrada por dous órganos, un en representación do sector social e outro en representación do sector empresa, cada un estará integrado por tres representantes pertencentes á comisión negociadora. Ambalas dúas partes poderán ser asistidas por un asesor con voz pero sen voto. Os acordos da comisión paritaria requirirán, validamente constituída, a asistencia á reunión de dous membros de cada unha das representacións.</p>
<p>Artigo 6º.-Horario de traballo e xornada.</p>
<p>A xornada de traballo fíxase en 40 horas semanais efectivas, e aboaranse como extraordinarias o exceso de horas traballadas coas recargas que se establezan neste convenio.</p>
<p>A devandita xornada repartirase de luns a venres, a razón de 7 horas e 12 minutos diarias en xornada continua intensiva; a xornada do sábado será de 8 da mañá a 12 da mañá.</p>
<p>O persoal desfrutará dun descanso de trinta minutos contable dentro da xornada laboral e no momento de menos afluencia de traballo.</p>
<p>O total anual de horas efectivas de traballo é de 1.826 horas, agás que por lei de rango superior se modificase o devandito cómputo.</p>
<p>Por acordo de cada empresa e os seus traballadores ou os seus representantes legais, poderase modifica-la xornada convida, así como no caso de que se establecese algunha modificación no horario de poxas: en tódolos casos, as modificacións acordadas consignaranse nun cadro-horario confeccionado conforme o previsto na legalidade vixente.</p>
<p>Artigo 7º.-Horas extraordinarias.</p>
<p>As horas extraordinarias prestadas polo persoal masculino e feminino serán satisfeitas cunha recarga do 80% sobre o salario tipo hora ordinaria que resulte da aplicación das retribucións fixadas no convenio.</p>
<p>Artigo 8º.-Premio por matrimonio.</p>
<p>Todo traballador que contraiga matrimonio estando de alta na empresa, fose cal fose o tempo traballado dela, percibirá un premio a cargo da mesma, consistente en vinte mil pesetas.</p>
<p>Artigo 9º.-Vacacións.</p>
<p>O descanso anual retribuído de persoal comprendido no presente convenio será de trinta días naturais a partir do primeiro ano de traballo, establecerase a data para o seu desfrute, de común acordo entre as partes (empresarios e traballadores), e confeccionarase para tal fin unha lista de vacacións que deberá estar exposta nas empresas antes do 31 de marzo, fixándose no primeiro trimestre do ano, por orde de antigüidade e orde rotativo nos sucesivos anos. No caso de non haber acordo, quince días sinalaranse polo empresario e outros quince polo traballador.</p>
<p>En empresas de menos de dez traballadores, a falta de acordo, non poderá haber ó mesmo tempo máis de dous traballadores de vacacións.</p>
<p>En empresas de 10 a 20 traballadores pode haber dous traballadores simultaneamente e así sucesivamente.</p>
<p>O persoal que ingrese ou cese na empresa no transcurso do ano terá dereito á parte proporcional do tempo traballado; en todo caso, respectarase o establecido no Estatuto dos traballadores.</p>
<p>Artigo 10º.-Día da padroa.</p>
<p>Establécese como día festivo non recuperable o día 16 de xullo, día da padroa, a Virxe do Carme.</p>
<p>Artigo 11º.-Retribucións.</p>
<p>Serán de aplicación as establecidas na táboa anexa. Faise constar que o plus de transporte sinalado na</p>
<p>táboa anexa se percibirá aínda nos supostos de enfermidade ou accidente de traballo.</p>
<p>Artigo 12º.-Xornada nocturna.</p>
<p>Tódalas horas de traballo que se realicen en períodos nocturnos pola afluencia de pesca , aboaranse coa recarga do 100% sobre o salario tipo fixado no presente convenio, tanto ó persoal masculino como ó feminino, coas limitacións que para este convenio prevé a propia lei. Enténdese por xornada nocturna a partir das 21 horas.</p>
<p>Artigo 13º.-Antigüidade.</p>
<p>O dereito por antigüidade consistirá en trienios, serán fixados na contía do 4% do salario deste convenio, sen limitacións no número deles, satisfaranse durante o tempo de vinculación á empresa.</p>
<p>O cómputo da antigüidade ó persoal dará comezo desde a data de ingreso na empresa, sexa cal sexa a categoría profesional que ostente.</p>
<p>Artigo 14º.-Gratificacións extraordinarias.</p>
<p>Cada unha das gratificacións do 25 de xullo e Nadal, consistirá nunha mensualidade dos salarios que se establecen neste convenio, a razón de salario base, plus de transporte e antigüidade. Estas gratificacións terán que ser aboadas o día 25 de xullo e a de decembro non máis tarde do día 22 do devandito mes.</p>
<p>Artigo 15º.-Gratificación extraordinaria de beneficios.</p>
<p>No mes de marzo aboarase unha paga denominada de beneficios, e a súa contía será de trinta días de salarios percibidos no ano natural anterior, a razón de salario base, plus de transporte e antigüidade, computándose como tal o correspondente a enfermidade xustificada, permisos retribuídos e baixas por accidente de traballo. No caso de non pemaneceren na empresa durante todo o ano natural anterior, o seu importe reducirase, e será proporcional ó tempo traballado nela.</p>
<p>Artigo 16º.-Licencias con soldo.</p>
<p>Todo traballador ten dereito ás seguintes licencias retribuídas:</p>
<p>A. Por matrimonio: 16 días hábiles.</p>
<p>B. Por falecemento ou enfermidade grave do cónxuxe, ascendentes ou descendentes: 7 días hábiles.</p>
<p>Enténdese como tales os consanguíneos ou por afinidade políticos. En caso de irmáns: 5 días hábiles.</p>
<p>C. Establécese unha licencia retribuída de 2 días en caso de enfermidade ou morte dos avós, fillos políticos, irmáns políticos ou tíos.</p>
<p>D. Por parto da esposa: 7 días naturais.</p>
<p>Artigo 17º.-Incorporación ó servicio militar.</p>
<p>Durante o tempo que o traballador permaneza incorporado ó servicio militar reservaráselle a praza que viña desenvolvendo ata dous meses despois do seu licenciamento, e computarase o tempo da devandita situación para efectos de antigüidade, co aboamento</p>
<p>durante a súa permanencia en filas, das pagas extraordinarias que se estipulen neste convenio.</p>
<p>Artigo 18º.-Persoal afectado.</p>
<p>Todo o persoal afectado por este convenio non poderá prestar máis servicios dentro do porto pesqueiro cós debidos á empresa para a que traballa, e a negativa do traballador a prestar servicios en empresa distinta á súa non será considerada como desobediencia para os efectos das causas de despedimento sinaladas na lei. Así mesmo; ningún traballador poderá prestar servicios a outras empresas do sector distintas ás súas. O incumprimento destas normas dará lugar a causa de despedimento disciplinario, de acordo co establecido na lexislación vixente.</p>
<p>Artigo 19º.-Seguridade no traballo.</p>
<p>Toda empresa está obrigada a dota-lo seu persoal de roupa de traballo adecuada ó medio ambiente e dadas as especiais circunstancias dos cometidos e funcións que realizan. Para estes efectos, facilitarase por parte da empresa a roupa necesaria de acordo coas peculiaridades de cada posto de traballo.</p>
<p>Artigo 20º.-Anticipos reintegrables.</p>
<p>As empresas virán obrigadas a anticipar a todos aqueles traballadores que conten cunha antigüidade mínima de seis meses dentro dela, e así o soliciten, o importe de unha mensualidade de retribución, adianto este que será reintegrado polo traballador de forma fraccionada ou de entregas parciais, por períodos mensuais, quincenais ou semanais, segundo lle conveña ó traballadore, non devengará xuro de tipo ningún este aprazamento no pagamento.</p>
<p>A empresa non estará obrigada a aboa-lo devandito adianto cando as peticións superen o 50% do cadro de persoal da empresa.</p>
<p>De tódolos xeitos, no caso de cesar na empresa o traballador, a suma que puidese ter pendente de saldar seralle descontada da liquidación do saldo que puidese corresponderlle, e de non asistirlle tal dereito virá obrigado a reintegrala de xeito inmediato.</p>
<p>Artigo 21º.-Realización de tódalas manipulacións.</p>
<p>Os aprendices, empacadores, oficiais empacadores, encargados ou compradores realizarán tódalas operacións de manipulación, enténdese por tales as de arrastre de caixas, carga e descarga, preparación e demais relacionadas co tratamento do peixe, coas limitacións que establece o Decreto do 26 de xullo de 1957.</p>
<p>Artigo 22º.-Traballo o axuste.</p>
<p>O traballador o axuste será aboado na contía que mutuamente acorden as empresas e os traballadores, pero en todo caso as tarifas terán que representa-lo mínimo das retribucións fixadas na táboa salarial, incrementada no 45% dela.</p>
<p>Artigo 23º.-Traballo de categoría superior.</p>
<p>O traballador que realice labores de categoría superior á que teña asignada percibirá o salario correspondente a aquela durante o tempo que dure a devan</p>
<p>dita situación, pero se se prolongase máis de catro meses, automaticamente adquirirá a categoría que realmente lle corresponde.</p>
<p>A categoría profesional de oficial empacador adquirirase de modo automático ós sete anos de servicio na empresa.</p>
<p>Artigo 24º.-Asemblea sindical da empresa.</p>
<p>Recoñéceselle-lo dereito de reunión dentro da empresa ós traballadores afectadós polo presente convenio, fóra da xornada laboral ou inmediatamente ó rematar esta.</p>
<p>Os traballadores non poderán ser despedidos ou sancionados por estaren afiliados a un sindicato.</p>
<p>Nos casos nos que o traballador sexa representante sindical ou do comité de empresa, recibirá as licencias necesarias para o normal desenvolvemento da súa actividade sindical de acordo coa lexislación vixente. En todo caso, a empresa terá dereito a pedir xustificante das licencias concedidas.</p>
<p>Artigo 25º.-Enfermidade ou accidente.</p>
<p>Tódolos traballadores suxeitos ó presente convenio que se atopen en situación de baixa por enfermidade ou accidente percibirán, con cargo á empresa, a compensación económica necesaria co fin de percibi-lo 100% do seu salario real durante un máximo de doce meses.</p>
<p>Así mesmo, os períodos de enfermidade ou accidente non se terán en conta para deducir dos períodos de vacacións.</p>
<p>Artigo 26º.-Táboa de salarios.</p>
<p>A partir do 1 de xaneiro de 1995 respectaranse como mínimo, os salarios que figuran no anexo deste convenio, que supoñen un incremento do 4% sobre as táboas salariais do convenio do ano anterior, e o plus de transporte quedará fixado en 7.400 ptas. por mes, para tódalas categorías, que se farán efectivas desde o 1 de xaneiro de 1995.</p>
<p>Artigo 27º.-Premio de xubilación anticipada e voluntaria.</p>
<p>As empresas aboaranlles un complemento de xubilación a aqueles traballadores con 10 anos de antigüidade, como mínimo, na empresa que se xubilen de mutuo acordo con esta. A súa contía será a seguinte:</p>
<p>Xubilación voluntaria ós 60 anos: 450.000 ptas.</p>
<p>Xubilación voluntaria ós 61 anos: 350.000 ptas.</p>
<p>Xubilación voluntaria ós 62 anos: 300.000 ptas.</p>
<p>Xubilación voluntaria ós 63 anos: 250.000 ptas.</p>
<p>Xubilación voluntaria ós 64 anos: 200.000 ptas.</p>
<p>Unha vez fixada a contía do premio, a empresa poderá fracciona-lo pagamento ó longo dun máximo de 12 meses.</p>
<p>Para a súa percepción haberá de solicitarse no prazo de tres meses desde o cumprimento da idade correspondente. Se cumprindo os 64 anos de idade e seis meses máis, o traballador non solicitase a xubi</p>
<p>lación, perderá o dereito a este complemento. Este artigo quedará en suspenso no caso de que, por disposición de rango superior, se reducise a idade de xubilación.</p>
<p>Artigo 28º.-Revisión salarial.</p>
<p>Acórdase unha revisión salarial sobre as táboas deste convenio se o índice de prezos ó consumo (IPC) para o ano 1994, establecido polo INE, excedese do 4% e na contía do exceso.</p>
<p>Artigo 29º.-Seguro de invalidez e morte.</p>
<p>As empresas contratarán un seguro de invalidez colectivo permanente total ou morte por accidente durante as 24 horas do día, domingos e festivos, para todo o persoal afectado por este convenio, coas seguintes indemnizacións:</p>
<p>-Por morte: 2.750.000 ptas.</p>
<p>-Por invalidez permanente total ou absoluta: 3.250.000 ptas.</p>
<p>Esta póliza entrará en vigor o mesmo día da sinatura do convenio.</p>
<p>Artigo 30º.-Cláusula de desvinculación salarial.</p>
<p>Os compromisos en materia salarial contidos no presente convenio non serán de aplicación para aquelas empresas que acrediten descensos, en termos reais, da facturación ou dos resultados nos dous últimos exercicios.</p>
<p>Para as empresas que pretendan acollerse á cláusula regulamentada no presente artigo establécense os seguintes mecanismos:</p>
<p>1. Comisión paritaria.</p>
<p>2. Representación dos traballadores.</p>
<p>3. AGA.</p>
<p>A tódolos mecanismos nomeados anteriormente achegaráselle-la seguinte documentación:</p>
<p>-Acreditación por medio da contabilidade oficial dos resultados dos dous últimos exercicios nos que se demostre que durante deles se produciron perdas reais.</p>
<p>-Proxecto de viabilidade para o período que se pretende a aplicación da devandita cláusula de exención e a xustificación económica e a súa repercusión real no melloramento global dos resultados da empresa.</p>
<p>Na súa aplicación poderanse pactar reduccións sobre ás porcentaxes de incrementos negociados ou a súa total inaplicación polo período que se determine. Neste último caso aplicaranse os aspectos económicos nos mesmos termos que figuran no convenio anteriormente vixente.</p>
<p>Os representantes legais dos traballadores, membros da comisión paritaria, así como os seus asesores, están obrigados a tratar e manter na maior reserva a información recibida e os datos ós que tivesen acceso como consecuencia do establecido nos parágrafos anteriores, observando, por conseguinte, respecto de todo iso, sixilo profesional.</p>
<p>Disposición final</p>
<p>As diferencias salariais que se produzan desde o 1 de xaneiro de 1995 terán que facerse efectivas nun prazo non superior a trinta días desde a publicación e conseguinte posta en vigor do convenio.</p>
<p>Convenio colectivo comercio de exportación de peixe fresco do porto da Coruña</p>
<p>Táboas salariais</p>
<table><tbody><tr><td>Categoría profesional</td><td>Revisión IPC
1994 0,8%</td><td>Salario
base</td><td>Plus
transporte</td><td>Total
mensual</td><td>Total
anual</td></tr>
<tr><td></td></tr>
</tbody></table>
<table><tbody><tr><td>Grupo primeiro</td></tr>
<tr><td>-Persoal técnico titulado</td></tr>
<tr><td>Titulado grao superior</td><td>95.763</td><td>99.594</td><td>7.400</td><td>106.994</td><td>1.604.910</td></tr>
<tr><td>Titulado grao medio</td><td>84.098</td><td>87.462</td><td>7.400</td><td>94.862</td><td>1.422.930</td></tr>
<tr><td>Grupo segundo</td></tr>
<tr><td>-Persoal mercantil
non titulado</td></tr>
<tr><td>Encargado establecemento</td><td>84.098</td><td>87.462</td><td>7.400</td><td>94.862</td><td>1.422.930</td></tr>
<tr><td>Oficial empacador</td><td>77.019</td><td>80.100</td><td>7.400</td><td>87.500</td><td>1.312.500</td></tr>
<tr><td>Empacador/a</td><td>74.113</td><td>77.078</td><td>7.400</td><td>84.478</td><td>1.267.170</td></tr>
<tr><td>Aprendiz de empacador</td><td>63.685</td><td>66.232</td><td>7.400</td><td>73.632</td><td>1.104.480</td></tr>
<tr><td>Comprador</td><td>84.098</td><td>87.462</td><td>7.400</td><td>94.862</td><td>1.422.930</td></tr>
<tr><td>Conductor</td><td>74.113</td><td>77.078</td><td>7.400</td><td>84.478</td><td>1.267.170</td></tr>
<tr><td>Grupo terceiro</td></tr>
<tr><td>-Persoal administrativo</td></tr>
<tr><td>Oficial administrativo</td><td>74.113</td><td>77.078</td><td>7.400</td><td>84.478</td><td>1.267.170</td></tr>
<tr><td>Contable</td><td>74.113</td><td>77.078</td><td>7.400</td><td>84.478</td><td>1.267.170</td></tr>
<tr><td>Auxiliar administrativo</td><td>70.251</td><td>73.061</td><td>7.400</td><td>80.461</td><td>1.206.915</td></tr>
<tr><td>Aspirante</td><td>63.685</td><td>66.232</td><td>7.400</td><td>73.632</td><td>1.104.480</td></tr>
</tbody></table>
<p>7203</p>

