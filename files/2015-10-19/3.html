---
date: '2015-10-19'
id: CA01-161015-0001
page: 40455
number: 199
agency: Consellería de Facenda
section: III. Outras disposicións.
title: >-
  RESOLUCIÓN do 15 de outubro de 2015, da Dirección Xeral da Función Pública,
  pola que se publica o acordo de transposición en materia de permiso por
  asuntos particulares e vacacións por antigüidade establecidos no Real decreto
  lei 10/2015, do 11 de setembro.
range: Resolución
url: >-
  https://www.xunta.gal/dog/Publicados/2015/20151019/AnuncioCA01-161015-0001_gl.html
---
<p>O Real decreto lei 10/2015, do 11 de setembro (BOE de 12 de setembro), polo que se conceden créditos extraordinarios e suplementos de crédito no orzamento do Estado, aprobou unha serie de medidas entre as cales se atopa a modificación da Lei 7/2007, do 12 de abril, do Estatuto básico do empregado público, que incrementan o número de días de permiso por asuntos particulares restituíndo un sexto día para todos os funcionarios públicos e restablecendo o número de días de permiso por asuntos particulares en función da antigüidade e de vacacións igualmente en función da antigüidade, para o persoal da Administración xeral do Estado.</p>
    <p>Esta norma básica permite ao resto das administracións públicas establecer un réxime similar ao que xa se vén aplicando para o persoal da Administración xeral do Estado, sendo cada Comunidade Autónoma a que regule o réxime de goce de días adicionais de permiso por asuntos particulares e de vacacións en función da antigüidade.</p>
    <p>Así, o Real decreto lei 10/2015, do 11 de setembro, ademais de modificar o artigo 48 da Lei 7/2007, de 12 de abril, do Estatuto básico do empregado público, introduce nel dúas disposicións adicionais, ditadas ao amparo das competencias exclusivas que o artigo 149.1.18ª da Constitución atribúe ao Estado en materia de bases do réxime xurídico das administracións públicas, relativas ao permiso por asuntos particulares en función da antigüidade e de vacacións igualmente en función da antigüidade, que habilitan as administracións públicas para establecelos nos termos que se fixan. </p>
    <p>Co fin de que as empregadas e empregados públicos poidan gozar no ano 2015 destas medidas no ámbito da Comunidade Autónoma de Galicia sen teren que esperar polas modificacións legais oportunas –que entrarán en vigor previsiblemente a primeiros de xaneiro de 2016–, a Dirección Xeral de Función Pública e as organizacións sindicais CCOO, UGT e CSIF, en xuntanza da Comisión de Persoal da Xunta de Galicia, do 15 de outubro de 2015, acordan a trasposición en materia de permisos por asuntos particulares e vacacións por antigüidade establecidos no Real decreto lei 10/2015, do 11 de setembro.</p>
    <p>Para xeral coñecemento, disponse a súa publicación como anexo a esta resolución.</p>
    <p>Santiago de Compostela, 15 de outubro de 2015</p>
    <footer><p>José María Barreiro Díaz<br>Director xeral da Función Pública</p></footer>
    <footer><p>ANEXO</p></footer>
    <h3>Acordo de transposición en materia de permiso por asuntos particulares e vacacións por antigüidade establecidos no Real decreto-lei 10/2015, do 11 de setembro</h3>
    <p>O Real decreto lei 10/2015, do 11 de setembro (BOE do 12 de setembro), polo que se conceden créditos extraordinarios e suplementos de crédito no orzamento do Estado, aprobou unha serie de medidas entre as cales se atopa a modificación da Lei 7/2007, do 12 de abril, do Estatuto básico do empregado público, que incrementan o número de días de permiso por asuntos particulares restituíndo un sexto día para todos os funcionarios públicos e restablecendo o número de días de permiso por asuntos particulares en función da antigüidade e de vacacións igualmente en función da antigüidade, para o persoal da Administración xeral do Estado.</p>
    <p>Esta norma básica permite ao resto das administracións públicas establecer un réxime similar ao que xa se vén aplicando para o persoal da Administración xeral do Estado, sendo cada Comunidade Autónoma a que regule o réxime de goce de días adicionais de permiso por asuntos particulares e de vacacións en función da antigüidade.</p>
    <p>Así, o Real decreto lei 10/2015, do 11 de setembro, ademais de modificar o artigo 48 da Lei 7/2007, do 12 de abril, do Estatuto básico do empregado público, introduce nel dúas disposicións adicionais, ditadas ao amparo das competencias exclusivas que o artigo 149.1.18ª da Constitución atribúe ao Estado en materia de bases do réxime xurídico das administracións públicas, relativas ao permiso por asuntos particulares en función da antigüidade e de vacacións igualmente en función da antigüidade, que habilitan as administracións públicas para establecelos nos termos que se fixan. </p>
    <p>Co fin de que as empregadas e empregados públicos poidan gozar no ano 2015 destas medidas no ámbito da Comunidade Autónoma de Galicia sen teren que esperar polas modificacións legais oportunas –que entrarán en vigor previsiblemente a primeiros de xaneiro de 2016–, a Dirección Xeral de Función Pública e as organizacións sindicais CCOO, UGT e CSIF.</p>
    <footer><p>ACORDAN:</p></footer>
    <p>Primeiro. <em>Permiso por asuntos particulares por antigüidade</em></p>
    <p>O persoal dependente da Administración xeral da Comunidade Autónoma de Galicia e o dependente das entidades públicas instrumentais do sector público autonómico de Galicia enunciadas na letra a) do artigo 45 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, así como o persoal estatutario do Servizo Galego de Saúde, terán dereito ao gozo de dous días adicionais de permiso por asuntos particulares ao cumprir o sexto trienio, que se incrementará nun día adicional por cada trienio cumprido a partir do oitavo.</p>
    <p>Os días por asuntos particulares poderán acumularse aos días de vacacións que se poden gozar de forma independente.</p>
    <p>Queda excluído desta disposición o persoal docente, que se rexerá pola súa lexislación específica.</p>
    <p>Segundo. <em>Días adicionais de vacacións por antigüidade</em></p>
    <p>O persoal dependente da Administración xeral da Comunidade Autónoma de Galicia e o dependente das entidades públicas instrumentais do sector público autonómico de Galicia enunciadas na letra a) do artigo 45 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, así como o persoal estatutario do Servizo Galego de Saúde, terán dereito ao gozo dos seguintes días de vacacións anuais, ao completar os anos de antigüidade que a seguir se indican:</p>
    <p>– Quince anos de servizo: vinte e tres días hábiles.</p>
    <p>– Vinte anos de servizo: vinte e catro días hábiles.</p>
    <p>– Vinte cinco anos de servizo: vinte e cinco días hábiles.</p>
    <p>– Trinta ou máis anos de servizo: vinte e seis días hábiles.</p>
    <p>Queda excluído desta disposición o persoal docente, que se rexerá pola súa lexislación específica.</p>
    <p>Terceiro. <em>Período de desfrute</em></p>
    <p>Os días referidos ao permiso por asuntos particulares por antigüidade e os días adicionais de vacacións por antigüidade, correspondentes ao ano 2015, poderán gozarse ata o día 30 de abril de 2016. </p>
    <p>Cuarto. <em>Desenvolvemento do acordo</em></p>
    <p>A persoa titular da Dirección Xeral da Función Pública emitirá, de ser o caso, as instrucións precisas para a aplicación do presente acordo.</p>
    <p>Quinto. <em>Entrada en vigor</em></p>
    <p>Este acordo entrará en vigor ao día seguinte da súa publicación do <em>Diario Oficial de Galicia</em>.</p>
    <p>A sinatura do presente documento non implica para as organizacións sindicais asinantes a renuncia ás demais materias suspendidas pola Lei 1/2012, do 29 de febreiro.</p>
    <p>Santiago de Compostela, quince de outubro de dous mil quince</p>
    <p>Pola Administración:</p>
    <p>José María Barreiro Díaz</p>
    <p>Director xeral da Función Pública</p>
    <p>Polas organizacións sindicais:</p>
    <table>
     <tbody>
      <tr>
       <td>CCOO</td>
       <td>UGT</td>
      </tr>
      <tr>
       <td>Ángel Cameselle Corbacho</td>
       <td>José Vázquez González</td>
      </tr>
      <tr>
       <td colspan="2">CSIF</td>
      </tr>
      <tr>
       <td colspan="2">José Francisco Sánchez-Brunete Varela</td>
      </tr>
     </tbody>
    </table>

