---
date: '2016-03-31'
id: CA01-220316-0002
page: 11642
number: 61
agency: Consellería de Facenda
section: VI. Anuncios. a) Administración autonómica.
title: >-
  ORDE do 21 de marzo de 2016 pola que se acorda declarar deserta a segunda poxa
  pública para a venda dun inmoble situado na praza do Teucro de Pontevedra.
range: Orde
url: >-
  https://www.xunta.gal/dog/Publicados/2016/20160331/AnuncioCA01-220316-0002_gl.html
---
<p>Mediante Orde da Consellería de Facenda do 17 de novembro de 2015 foi autorizado o alleamento, mediante poxa, dun inmoble situado na praza do Teucro 18 do concello de Pontevedra.</p>
    <p>Logo de publicarse no Diario Oficial de Galicia do 3 de decembro de 2015, número 231, e en xornais de ampla difusión (La Voz de Galicia, Diario de Pontevedra e Faro de Vigo do mesmo día), o anuncio da Secretaría Xeral Técnica e do Patrimonio, de alleamento do citado inmoble, e posteriormente no Diario Oficial de Galicia número 26, do 9 de febreiro de 2016, tivo lugar o 15 de marzo de 2016 a poxa pública anunciada, polo que, á vista das actas da mesa de contratación, de conformidade co disposto no artigo 70 do Decreto 50/1989, polo que se aproba o Regulamento do patrimonio da Comunidade Autónoma de Galicia, e tras a proposta da Secretaría Xeral Técnica e do Patrimonio,</p>
    <h2>DISPOÑO:</h2>
    <p>Primeiro. Declarar deserta en segunda poxa a adxudicación do seguinte inmoble a un prezo de setecentos catro mil cincocentos vinte e nove euros con noventa e nove céntimos:</p>
    <p>Casa situada na praza do Teucro 18, esquina rúa Real da cidade de Pontevedra, composta de semisoto, baixo e un piso de 276 m2, segundo o Rexistro da Propiedade, e duns 496 m2, segundo os datos da Dirección Xeral do Catastro, que linda: á fronte, praza do Teucro; á dereita, herdeiros de Jaime Facorro Gantad; á esquerda, rúa Real, e ao fondo, predio da familia Magdalena García. Referencia catastral 9280503NG2998S0001GL. Inscrita no Rexistro da Propiedade de Pontevedra número 1 como predio nº 3753, tomo 306, libro 98 e folio 120. </p>
    <p>Segundo. Anunciar a realización da terceira poxa pública do inmoble, a un prezo de cincocentos oitenta mil douscentos un euros con dezasete céntimos, que terá lugar o día 15 de abril de 2016, ás 11.30 horas, na sala de conferencias do edificio administrativo de Pontevedra, na rúa Fernández Ladreda 43.</p>
    <p>Terceiro. Contra esta resolución, que pon fin á vía administrativa, poderase interpor recurso potestativo de reposición, ante esta consellería, no prazo dun mes contado desde o día seguinte ao da súa publicación no Diario Oficial de Galicia, ou recurso contencioso-administrativo, ante a Sala do Contencioso-Administrativo do Tribunal Superior de Xustiza de Galicia, no prazo de dous meses.</p>
    <p>Santiago de Compostela, 21 de marzo de 2016</p>
    <footer><p>P.D. (Orde do 9.1.2012; DOG núm. 9, do 13 de xaneiro)<br>Mª del Socorro Martín Hierro<br>Secretaria xeral técnica e do Patrimonio da Consellería de Facenda</p></footer>

