---
date: '2004-11-09'
page: 15
number: 218
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 27 de outubro de 2004 pola que se clasifica como benéfico social a
  Fundación Oira Futuro.
range: Orde
---
<p>Visto o expediente de clasificación da Fundación Oira Futuro, con domicilio en Ourense.</p>
<p>Supostos de feito.</p>
<p>1. A fundación, formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>2. A Fundación Oira Futuro foi constituída en escritura pública outorgada en Ourense o día trinta de setembro de dous mil catro, ante o notario Alejo Calatayud Sempere co número de protocolo tres mil cento trinta, por Plácido Díaz Fernández, Sonia Lemparte Parente, Jesús Mosquera Pereira e Constantino Rodríguez Alvarado. Todos eles interveñen no seu propio nome.</p>
<p>3. A fundación ten por obxecto, segundo establece o artigo seis dos seus estatutos, o fomento e promoción do deporte a través do apoio, difusión e axuda ás entidades deportivas e deportistas da provincia de Ourense, e a consolidación dos grandes eventos deportivos como medio de promoción e difusión da cultura deportiva, posibilitando un maior achegamento a todos os cidadáns e do resto da sociedade en xeral.</p>
<p>Con carácter meramente enunciativo pódense enumerar as seguintes finalidades na procura do obxecto anterior:</p>
<p>a) Fomentar o desenvolvemento do deporte en todos os seus ámbitos.</p>
<p>b) Apoiar o deporte xuvenil e das categorías base na procura de deportistas que poidan participar no futuro en competicións deportivas, facendo un labor de canteira de deportistas a través da creación de escolas deportivas se fose preciso.</p>
<p>c) Divulgación das distintas actividades deportivas, a través dos distintos medios falados e escritos, e colaborando cos mesmos.</p>
<p>d) Acrecentar e mellorar o patrimonio deportivo.</p>
<p>e) Xuntar vontades e esforzos das persoas físicas e xurídicas para aumentar a actividade deportiva.</p>
<p>f) Colaboración con todo tipo de entidades privadas ou públicas, incluídas as administracións públicas, con sociedades e institucións sociais, culturais, artísticas, benéficas e deportivas, tanto nacionais como estranxeiras, fomentando a sinatura de convenios que permitan a maior expansión da práctica deportiva.</p>
<p>g) Fomentar, promocionar e xestionar museos, institucións culturais, así como salas de exposicións, centros de reunión, arquivos e bibliotecas ou instalacións que de xeito principal se dediquen á práctica deportiva e actividades accesorias.</p>
<p>h) Prestar axuda a persoas que se encontren necesitadas e tivesen dedicado anos da súa vida ao servizo do deporte ourensán.</p>
<p>i) Fomentar, coordinar e desenvolver cursos, seminarios e programas educativos deportivos tendentes á formación e cualificación na materia deportiva.</p>
<p>j) Calquera outra actividade que con carácter xeral implique, a xuízo do padroado, a materialización do espírito que informa a constitución da fundación.</p>
<p>4. O padroado da fundación estará integrado por Plácido Díaz Fernández como presidente, Sonia Alemparte Parente como vicepresidenta, Jesús Mosquera Pereira como secretario e Constantino Rodríguez Alvarado como tesoureiro.</p>
<p>5. A comisión integrada polos secretarios xerais de todas as consellerías eleva ao conselleiro da Presidencia, Relacións Institucionais e Administración Pública proposta de clasificación como benéfico social da Fundación Oira Futuro, dado o seu obxecto e finalidade, polo que, véndose cumpridos os requisitos exixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o regulamento de organización e funcionamento do protectorado das fundacións de interese galego, procede á súa clasificación como benéfico-social e á súa adscrición á Consellería de Familia, Xuventude, Deporte e Voluntariado.</p>
<p>Fundamentos de dereito</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, corresponde a esta consellería a clasificación da fundación e a súa adscrición á consellería correspondente, quen exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 26 de outubro de 2004.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño e na</p>
<p>Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como de benéfico social a Fundación Oira Futuro, adscribíndoa á Consellería de Familia, Xuventude, Deporte e Voluntariado que exercerá plenamente o protectorado sobre ela.</p>
<p>Santiago de Compostela, 27 de outubro de 2004.</p>
<p>Jaime Pita Varela</p>
<p>Conselleiro da Presidencia Relacións</p>
<p>Institucionais e Administración Pública</p>

