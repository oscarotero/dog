---
date: '1997-02-03'
id: 31CA
page: 1
number: 22
agency: SERVICIO GALEGO DE SAÚDE
section: IV. OPOSICIÓNS E CONCURSOS
title: >-
  Resolución do 22 de xaneiro de 1997, da Dirección Xeral de Recursos Humanos,
  pola que se modifica a do 19 de xuño de 1995 que convoca concurso-oposición
  para o ingreso en determinadas categorías de persoal estatutario do Servicio
  Galego de Saúde.
range: Resolución
url: 'https://www.xunta.gal/dog/Publicados/1997/19970203/Anuncio31CA_gl.html'
---
<p>O Decreto 74/1995, do 10 de marzo, que aproba a oferta de emprego público do persoal estatutario do Servicio Galego de Saúde para o ano 1995, establece no seu anexo 15 prazas para o grupo de xestión da función administrativa, axustándose as convocatorias e as súas bases ós preceptos básicos contidos no Real decreto 118/1991, do 25 de decembro, declarando con carácter supletorio os preceptos non básicos da dita norma.</p>
<p>Por resolución do 19 de xuño de 1995 (DOG nº 122, do 27 de xuño) convócase concurso-oposición para o ingreso en determinadas categorías de persoal estatutario do Servicio Galego de Saúde, e concretamente para o grupo de xestión da función administrativa un total de 15 prazas, 12 delas para a quenda de acceso libre e 3 para a de promoción interna.</p>
<p>A base primeira, 2, da citada convocatoria permite expresamente aplica-lo disposto, con carácter supletorio, no artigo 3.2º do Real decreto 118/1991, do 25 de decembro, no relativo ó incremento do número das prazas inicialmente convocadas que non supere o 15%, sen necesidade da apertura dun novo prazo de presentación de instancias, sempre que non estivese rematada a fase de oposición e viñese imposto polas necesidades do servicio.</p>
<p>A este respecto, con posterioridade á aprobación da oferta de emprego do persoal estatutario do Servicio Galego de Saúde polo Decreto 74/1995, do 10 de marzo, dotáronse orzamentariamente nos cadros de persoal os suficientes postos da referida categoría que, tendo a condición de vacantes, poden atende-lo incremento de tres prazas no grupo de xestión da función administrativa. Ademais, o aumento da demanda de todo tipo de prestacións administrativas e asistenciais, coa súa heteroxeneidade, dotan, cada vez máis, de gran importancia as funcións do actual grupo de xestión, sendo preciso reforzalo no posible.</p>
<p>Así pois, xorde a posibilidade de incrementar 3 prazas no grupo de xestión da función administrativa, todas elas polo sistema de promoción interna, posto que aínda nin se fixo pública a conclusión da fase de oposición, nin se lesionan os intereses lexítimos do conxunto de aspirantes que participan na quenda de acceso libre ó non sufrir restricción ningunha as 12 prazas convocadas nesta quenda.</p>
<p>Polo tanto, tendo en conta a acreditación da súa xustificación imposta polas necesidades do servicio, á vista do informe favorable da asesoría xurídica da Consellería de Sanidade e Servicios Sociais, este centro directivo,</p>
<p>RESOLVE:</p>
<p>Primeiro.-Incrementa-lo número de prazas ofertadas na categoría do grupo de xestión da función</p>
<p>administrativa de persoal estatutario do Servicio Galego de Saúde, do concurso-oposición convocado pola Resolución do 19 de xuño de 1995, en tres prazas máis, sen necesidade de apertura dun novo prazo de presentación de instancias.</p>
<p>Segundo.-Todas estas prazas intégranse na quenda de promoción interna, con idéntica suxeición ás bases da dita convocatoria cás demais prazas convocadas.</p>
<p>Terceiro.-A presente resolución poderá ser impugnada polos interesados nos termos previstos na base décima da citada convocatoria.</p>
<p>Santiago de Compostela, 22 de xaneiro de 1997.</p>
<p>Valeriano Martínez García</p>
<p>Director xeral de Recursos Humanos</p>
<p>97-575</p>

