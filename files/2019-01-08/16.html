---
date: '2019-01-08'
id: G2017-181218-0001
page: 935
number: 5
agency: Universidade da Coruña
section: IV. Oposicións e concursos.
title: >-
  RESOLUCIÓN do 18 de decembro de 2018, conxunta da Universidade da Coruña e do
  Servizo Galego de Saúde, pola que se convoca concurso de acceso a prazas
  vinculadas de corpos docentes universitarios.
range: Resolución
url: >-
  https://www.xunta.gal/dog/Publicados/2019/20190108/AnuncioG2017-181218-0001_gl.html
---
<p>De conformidade co disposto no artigo 62 da Lei orgánica 6/2001, do 21 de decembro (BOE do 24 de decembro), de universidades, no Real decreto 1312/2007, do 5 de outubro, polo que se establece a acreditación nacional para o acceso aos corpos docentes universitarios (en diante RDAN) e no Real decreto 1313/2007, do 5 de outubro, polo que se regula o réxime dos concursos de acceso a corpos docentes universitarios (en diante RDCA), no Real decreto 1558/1986, do 28 de xuño (BOE do 31 de xullo), polo que se establecen as bases xerais do réxime de concertos entre as universidades e as institucións sanitarias e no concerto asinado entre a Universidade da Coruña e o Servizo Galego de Saúde (Sergas), para a utilización das institucións sanitarias na investigación e docencias universitarias (DOG do 31 de decembro de 2001) e a teor do establecido nos estatutos da Universidade da Coruña, aprobados polo Decreto 101/2004, do 13 de maio (DOG do 26 de maio) e modificados polo Decreto 194/2007, do 11 de outubro (DOG do 17 de outubro) da Xunta de Galicia (en diante EUDC). </p>
    <p>Esta reitoría, en execución da oferta de emprego público (OEP) de persoal docente e investigador para o ano 2018, aprobada por Resolución do 21 de marzo de 2018 (DOG do 2 de abril) que inclúe, entre outras, tres prazas do corpo de profesor titular de universidade (quenda de acceso libre) vinculadas con institucións sanitarias, e tras obter a autorización da Comunidade Autónoma de Galicia con data do 6 de marzo de 2018, tal e como determinan os artigos 12 e 34 da Lei 8/2017, do 26 de decembro, de orzamentos xerais da Comunidade Autónoma de Galicia para o ano 2018; conforme os acordos do Consello de Goberno da Universidade adoptados na sesión do 19 de xullo de 2018 e da Comisión Mixta Universidade da Coruña (UDC)-Sergas, na sesión do 20 de xuño de 2016, resolve convocar concurso de acceso ás prazas dos corpos de funcionarios docentes universitarios vinculadas con institucións sanitarias que se detallan no anexo I, con suxeición ás seguintes bases da convocatoria:</p>
    <p>1. Normas xerais. </p>
    <p>1.1. Este concurso rexerase pola LOU, o RDAN, o RDCA, a Lei 39/2015, do 1 de outubro, do procedemento administrativo común das administracións públicas, os EUDC, a normativa reguladora dos concursos de acceso aos corpos docentes universitarios aprobada polo Consello de Goberno o 10 de decembro de 2008 e no previsto pola lexislación xeral da función pública do Estado. </p>
    <p>1.2. O réxime xurídico destas prazas será o establecido no Real decreto 1558/1986, (modificado polo Real decreto 644/1988, do 3 de xuño (BOE do 25 de xuño), e polo Real decreto 1652/1991, do 11 de outubro (BOE do 21 de novembro) e o concerto asinado entre a Universidade da Coruña e o Servizo Galego de Saúde (Sergas), para a utilización das institucións sanitarias na investigación e docencia universitarias o día 20 de decembro de 2001 (DOG do 31 de decembro).</p>
    <p>1.3. As prazas dos corpos de funcionarios docentes universitarios convocadas quedan vinculadas coa institución sanitaria e a categoría asistencial básica nos termos que se especifican no anexo.</p>
    <p>1.4. Os concursos de acceso terán procedemento independente para cada unha das prazas convocadas.</p>
    <p>1.5. O cómputo dos prazos establecidos nesta convocatoria axustarase ao disposto no artigo 3 da normativa desta universidade pola que se regulan os concursos de acceso a corpos de funcionarios docentes universitarios. </p>
    <p>Para o cómputo de prazos o mes de agosto será inhábil para todos os efectos.</p>
    <p>2. Requisitos dos candidatos. </p>
    <p>2.1. Requisitos xerais.</p>
    <p>Para ser admitido/a á realización das presentes probas selectivas os aspirantes deberán reunir os requisitos exixidos nesta base na data de finalización do prazo de presentación de solicitudes e mantelos ata a toma de posesión: </p>
    <p>a) Ter nacionalidade española ou ser nacional dun Estado membro da Unión Europea ou nacional daqueles Estados, aos que, en virtude de tratados internacionais establecidos pola Unión Europea e ratificados por España, sexa de aplicación a libre circulación de traballadores/as. </p>
    <p>Tamén poderán participar o cónxuxe dos españois e dos nacionais doutros Estados membros da Unión Europea sempre que non estean separados de dereito, e os seus descendentes sempre que sexan menores de vinte e un anos ou maiores da devandita idade dependentes. Este último beneficio será igualmente de aplicación a familiares de nacionais doutros Estados cando así estea previsto nos tratados internacionais establecidos pola Unión Europea e ratificados por España.</p>
    <p>Igualmente, poderán participar os aspirantes de nacionalidade estranxeira non comunitaria, cando se cumpran os requisitos establecidos no artigo 4 do RDCA. </p>
    <p>b) Ter cumpridos o dezaseis anos e non exceder, de ser o caso, da idade máxima de xubilación forzosa. </p>
    <p>c) Non ser separado, mediante expediente disciplinario, do servizo de ningunha Administración pública nin atoparse inhabilitado para o exercicio das funcións públicas. Os aspirantes que non teñan nacionalidade española deberán acreditar non estar sometidos a sanción disciplinaria ou condena penal que impida, no seu Estado, o acceso á función pública. </p>
    <p>d) Non padecer enfermidade nin estar afectado por limitación física ou psíquica que sexa incompatible co desempeño das funcións correspondentes á praza. </p>
    <p>2.2. Requisitos específicos. </p>
    <p>Ser doutor/a e estar acreditado ou acreditada para o corpo docente de que se trate conforme o establecido no Real decreto 1312/2007, do 5 de outubro, modificado polo Real decreto 415/2015, do 29 de maio.</p>
    <p>Considérase que posúe a acreditación regulada no Real decreto 1312/2007, do 5 de outubro, o profesorado habilitado conforme o establecido no Real decreto 774/2002, do 26 de xullo, polo que se regula o sistema de habilitación nacional para o acceso a corpos de funcionarios/as docentes universitarios e o réxime dos concursos de acceso respectivos.</p>
    <p>2.3. Ao ser prazas de corpos docentes universitarios vinculadas con prazas asistenciais de institucións sanitarias, os concursantes deberán estar en posesión do título oficial de especialista que corresponda á praza.</p>
    <p>2.4. Os requisitos establecidos nas presentes bases deberán cumprirse no momento de finalizar o prazo de presentación de solicitudes e manterse ata o momento da toma de posesión.</p>
    <p>3. Solicitudes.</p>
    <p>3.1. As solicitudes para participar no concurso axustaranse ao modelo que figura como anexo III nesta convocatoria e dirixiranse ao reitor da Universidade da Coruña no prazo de quince días, contados a partir do día seguinte ao de publicación desta convocatoria no <em>Boletín Oficial del Estado</em>. Cando o último día do prazo sexa inhábil, entenderase prorrogado ao primeiro día hábil seguinte, segundo o artigo 30.5 da Lei 39/2015. </p>
    <p>3.2. As solicitudes presentaranse no Rexistro Xeral (Reitoría, rúa Maestranza, 9, A Coruña), ou nos rexistros auxiliares da Universidade da Coruña (Campus de Elviña e de Ferrol), ou por calquera dos procedementos establecidos no artigo 16 da Lei 39/2015, do 1 de outubro, do procedemento administrativo común das administracións públicas (BOE do 2 de outubro). As solicitudes que se presenten a través das oficinas de Correos deberán ir en sobre aberto para que o empregado de Correos poida estampar nelas o selo de datas antes da súa certificación. As solicitudes que se fagan no estranxeiro poderán cursarse a través das representacións diplomáticas e consulares españolas correspondentes. </p>
    <p>Os dereitos de exame serán de 41,56 € e ingresaranse na conta corrente ES76-0049-5030-15-2516011262, concursos-oposicións; Banco Santander Central Hispano da Coruña. O pagamento realizarase directamente nas oficinas da citada entidade ou mediante transferencia bancaria na que deberá constar obrigatoriamente o nome e apelidos do interesado e a referencia da praza a que concursa. En ningún caso a simple presentación da solicitude e o pagamento na entidade bancaria suporán a substitución do trámite de presentación en tempo e forma da solicitude ante o órgano expresado na base 3.1. </p>
    <p>3.3. Coa instancia achegaranse necesariamente os seguintes documentos; será causa de exclusión a falta dalgún deles: </p>
    <p>a) Fotocopia do documento nacional de identidade; os aspirantes que non posúan nacionalidade española e teñan dereito a participar deberán presentar fotocopia do documento que acredite a súa nacionalidade e, de ser o caso, os documentos que acrediten o vínculo de parentesco e o feito de vivir a expensas ou estar a cargo do nacional doutro Estado co que teñan o devandito vínculo. Así mesmo, deberán presentar declaración xurada ou promesa de non estar separados de dereito do seu cónxuxe e, se é o caso, do feito de que o aspirante vive ás súas expensas ou está ao seu cargo. </p>
    <p>b) Copia compulsada dos documentos que acrediten o cumprimento dos requisitos que se sinalan na base 2.2 e 2.3. </p>
    <p>c) Xustificante orixinal de aboar os dereitos de exame.</p>
    <p>Estarán exentas do pagamento da taxa por dereitos de exame as persoas que teñan recoñecida unha discapacidade igual ou superior ao 33 %. Tamén estarán exentas do pagamento as persoas que sexan membros de familias numerosas clasificadas na categoría especial. Así mesmo, gozarán dunha bonificación do 50 % da taxa, os membros de familias numerosas de categoría xeral. Estas circunstancias deberán ser acreditadas documentalmente xunto coa solicitude, presentando copia orixinal ou compulsada da cualificación da minusvalía ou do documento acreditativo de familia numerosa segundo corresponda.</p>
    <p>Así mesmo, terán unha bonificación do 50 % da taxa, as persoas que figurasen como demandantes de emprego desde, polo menos, seis meses anteriores á data de publicación da presente convocatoria, e non estean a percibir prestación ou subsidio por desemprego, aspectos que deberán ser certificados pola oficina dos servizos públicos de emprego.</p>
    <p>3.4. Os erros de feito que se puidesen advertir, poderán emendarse en calquera momento, de oficio ou a petición do/da interesado/a. Os aspirantes quedan vinculados aos datos que fixesen constar nas súas solicitudes, e poderán unicamente demandar a súa modificación mediante escrito motivado, dentro do prazo establecido na base 3.1 para a presentación de solicitudes. Transcorrido este prazo non se admitirá ningunha petición desta natureza, excepto causa excepcional sobrevida, xustificada e discrecionalmente apreciada pola universidade. </p>
    <p>4. Admisión dos/das aspirantes.</p>
    <p>4.1. Finalizado o prazo de presentación de solicitudes o vicerreitor de Profesorado e Planificación Docente da Universidade da Coruña ditará unha resolución en que se aprobe a relación provisional de aspirantes admitidos/as e excluídos/as, con indicación das causas de exclusión, que será publicada no taboleiro electrónico oficial da Universidade da Coruña (https://sede.udc.gal/services/electronic_board) e a título divulgativo no enderezo da internet: (https://www.udc.es/gl/pdi/concursos/ concursos_funcionarios/index.html).</p>
    <p>4.2. Contra a devandita resolución os/as interesados/as poderán presentar reclamación ante o reitor, no prazo de dez días hábiles contado desde o día seguinte ao da súa publicación. Resoltas as ditas reclamacións publicarase nos mesmos lugares a relación definitiva de aspirantes admitidos/as e excluídos/as. </p>
    <p>4.3. De acordo co previsto no artigo 45.1.b) da Lei 39/2015, do 1 de outubro, estas publicacións producirán os mesmos efectos da notificación persoal ás persoas interesadas.</p>
    <p>5. Comisión de acceso.</p>
    <p>5.1. De acordo co que establece o artigo 81 dos EUDC, a composición da comisión é a que figura no anexo II desta convocatoria e terá a categoría primeira das recollidas no artigo 30 do Real decreto 462/2002, do 24 de maio, sobre indemnizacións por razón do servizo. Salvo petición noutro sentido e autorizada, terá a súa sede e actuará no centro ao que se adscriba a praza convocada. </p>
    <p>Conforme o establecido no artigo 6.4 do Real decreto 1313/2007, do 5 de outubro, os currículos dos membros das comisións de acceso serán públicos e poderán ser consultados no Servizo de Persoal Docente e Investigador.</p>
    <p>5.2. O nomeamento como membro dunha comisión é irrenunciable, salvo cando concorra causa xustificada, debidamente alegada polo/a interesado/a e así apreciada polo reitor. Os membros da comisión deberán absterse de actuar e os/as interesados/as poderán recusalos nos casos e polos motivos regulados na Lei 39/2015. Resolta a renuncia, a abstención ou a recusación, os afectados serán substituídos polos seus respectivos suplentes, na súa falla, por orde correlativa e nos demais casos resolverá o reitor. </p>
    <p>5.3. A comisión deberá constituírse no prazo máximo de tres meses desde o día seguinte á data de publicación no BOE da correspondente convocatoria. Transcorrido o devandito prazo sen que se constituíse, o reitor procederá á substitución do/da presidente/a titular. </p>
    <p>5.4. Dentro de devandito prazo, o/a presidente/a, despois de consultar cos restantes membros ditará unha resolución que se notificará a todos os/as interesados/as cunha antelación mínima de quince días naturais respecto da data do acto para o que se lles cita, e convocará a:</p>
    <p>a) Todos os membros titulares da comisión e, de ser o caso, os suplentes, para efectuar acto de constitución desta e fixar a continuación e facer públicos os criterios específicos de selección. Na citación indicarase o día, a hora e o lugar para o acto de constitución.</p>
    <p>b) Todos/as os/as aspirantes admitidos/as a participar no concurso, para realizar o acto de presentación de concursantes, con indicación de día, lugar e hora para a realización do devandito acto; para estes efectos o prazo entre a data prevista para o acto de constitución da comisión e a data sinalada para o acto de presentación non poderá exceder de dous días hábiles.</p>
    <p>5.5. A constitución da comisión exixirá a asistencia da totalidade dos seus membros. Os membros titulares que non concorresen a este acto cesarán e serán substituídos polos seus respectivos suplentes. Unha vez constituída a comisión, en caso de ausencia do seu presidente será substituído polo/a vogal de maior categoría e antigüidade. O secretario será substituído, de ser o caso, polo vogal de menor categoría e antigüidade. </p>
    <p>5.6. Para que a comisión poida actuar validamente requirirase a asistencia de, polo menos, tres dos seus membros entre os que figurarán obrigatoriamente o/a presidente/a e o/a secretario/a. Os membros da comisión que estivesen ausentes da proba cesarán en tal condición, sen prexuízo das responsabilidades en que puidesen incorrer.</p>
    <p>Se unha vez comezada a primeira proba a comisión quedase con menos de tres membros, procederase ao nomeamento dunha nova comisión polo procedemento establecido no artigo 9 da normativa que regula os concursos e non poderán formar parte dela os membros da primeira que cesasen nesta condición.</p>
    <p>5.7. No acto de constitución a comisión establecerá e fará públicos, antes do acto de presentación, os criterios de valoración do concurso adecuados ao perfil da praza. </p>
    <p>5.8. Durante o desenvolvemento do concurso, a comisión resolverá as dúbidas que puidesen xurdir na aplicación destas normas, así como o que proceda nos casos non previstos nelas. En todo momento a súa actuación axustarase ao disposto na Lei 39/2015, do 1 de outubro. </p>
    <p>6. Acto de presentación.</p>
    <p>6.1. O acto de presentación será público e, no transcurso deste, os/as candidatos/as entregarán ao/á presidente/a da comisión de acceso, por quintuplicado, a seguinte documentación:</p>
    <p>a) O <em>curriculum vitae</em>, no cal detallarán o seu historial académico, docente, investigador, de xestión e, de ser o caso, sanitario-asistencial, xunto cun exemplar das publicacións e dos documentos acreditativos dos seus méritos. O <em>curriculum vitae</em> deberá axustarse ao modelo que se acompaña como anexo IV.</p>
    <p>b) Proxecto docente e investigador que o/a candidato/a se propón desenvolver de serlle adxudicada a praza a que concursa; o devandito proxecto axustarase, de fixarse na convocatoria, ás especificacións establecidas.</p>
    <p>6.2. No acto de presentación, os/as concursantes recibirán cantas instrucións sobre a celebración das probas deban serlles comunicadas; así mesmo, determinarase, mediante sorteo, a orde de actuación dos/das concursantes e fixarase o lugar, a data e a hora do inicio das probas.</p>
    <p>6.3. O secretario da comisión de acceso garantirá que a documentación que entreguen os concursantes poida ser consultada antes do inicio das probas polos/as candidatos/as.</p>
    <p>7. Realización das probas.</p>
    <p>7.1. Os concursos de acceso constarán das probas e axustaranse ao procedemento que establece o artigo 12 da normativa aprobada por Acordo do Consello de Goberno do 10 de decembro de 2008, pola que se regulan os concursos de acceso a corpos de funcionarios/as docentes universitarios na Universidade da Coruña.</p>
    <p>7.2. As probas serán públicas e cada unha delas será eliminatoria.</p>
    <p>7.3. Finalizada cada proba, cada membro da comisión entregará ao/á presidente/a un informe razoado, axustado aos criterios previamente fixados, de cada un dos/das concursantes, con expresión explícita de voto favorable ou desfavorable. </p>
    <p>7.4. Para superar a proba é necesario obter, polo menos, tres votos favorables dos membros da comisión de acceso.</p>
    <p>7.5. A proposta de provisión de prazas realizarase con base nos votos favorables recibidos dos membros da comisión. En caso de empate recorrerase á votación, sen que sexa posible a abstención. De persistir o empate, dirimirá o voto do/da presidente/a. </p>
    <p>8. Proposta. </p>
    <p>8.1. Nun prazo máximo de cinco días, desde o seguinte á finalización das probas publicarase no taboleiro de anuncios do centro en que actúe a comisión de acceso, a proposta motivada e vinculante de nomeamento para a provisión da praza, con expresión de todos os/as candidatos/as propostos por orde de preferencia. Contra a dita proposta os/as concursantes poderán presentar reclamación ante o reitor, no prazo de dez días.</p>
    <p>8.2. Unha vez que se publique o/a presidente/a da comisión de acceso ou, de ser o caso, o/a secretario/a entregarán a proposta na Secretaría Xeral da Universidade da Coruña xunto coas actas e cos informes que compoñen o expediente, un exemplar da documentación achegado por cada candidato/a coa xustificación documental correspondente e a certificación do/da secretario/a da comisión en que se faga constar a data de publicación no taboleiro do centro.</p>
    <p>8.3. Tras finalizar o procedemento, a documentación dos/das concursantes quedará á súa disposición na Secretaría Xeral da Universidade da Coruña de onde deberán retirala. No entanto, no caso de interposición de recurso non poderá retirarse ata que a resolución impugnada sexa firme, sen prexuízo de que os/as interesados/as poidan realizar copia da documentación para outros efectos.</p>
    <p>8.4. Transcorridos seis meses desde a finalización do procedemento ou, no caso de haber recurso, desde que a resolución impugnada adquira firmeza, a documentación que non fose retirada será destruída.</p>
    <p>9. Presentación de documentos e nomeamento.</p>
    <p>9.1. A persoa candidata proposta en primeiro lugar deberá presentar no prazo de vinte días contados desde o seguinte ao da publicación da proposta nos lugares e conforme o procedemento previsto na base 3.2, os seguintes documentos:</p>
    <p>a) Declaración xurada ou promesa de non estar separado/a de ningunha Administración pública en virtude de expediente disciplinario, nin atoparse inhabilitado/a para o exercicio das funcións docentes e asistenciais. </p>
    <p>Os/as concursantes que non posúan a nacionalidade española deberán acreditar non estar sometidos a sanción disciplinaria ou condena penal que impidan, no seu Estado, o acceso á función pública segundo o establecido na Lei 17/1993, do 23 de decembro (<em>Boletín Oficial del Estado</em> do 24 de decembro). </p>
    <p>b) Certificado médico oficial de non padecer ningunha enfermidade nin defecto físico ou psíquico que o/a incapacite para o desempeño das funcións correspondentes a profesor de universidade. </p>
    <p>c) Declaración xurada ou promesa de non incorrer en incompatibilidade segundo o establecido na Lei 53/1984, do 26 de setembro, de incompatibilidades do persoal ao servizo das administracións públicas (BOE do 4 de xaneiro de 1985).</p>
    <p>Aquelas persoas que tivesen a condición de funcionarios públicos de carreira estarán exentos de xustificar e presentar os documentos das alíneas a) e b), e deberán presentar, no caso de procederen doutra Administración, unha certificación da universidade ou organismo do que dependan que acredite a súa condición de funcionarios/as e de cantas circunstancias consten na súa folla de servizos.</p>
    <p>9.2. O reitor da Universidade da Coruña efectuará o nomeamento como funcionario/a docente de carreira do/da candidato/a proposto/a pola comisión que especificará a denominación da praza: corpo e área de coñecemento. Comunicaráselle ao correspondente rexistro para os efectos do outorgamento de número de rexistro de persoal e inscrición nos corpos respectivos, remitirase para a súa publicación ao <em>Boletín Oficial del Estado</em> e ao <em>Diario Oficial de Galicia</em> e comunicarase á Secretaría Xeral do Consello de Universidades.</p>
    <p>9.3. No prazo máximo de vinte días hábiles, contados desde o seguinte ao da publicación do nomeamento no <em>Boletín Oficial del Estado</em>, o/a candidato/a proposto/a deberá tomar posesión do seu destino, momento en que adquirirá a condición de funcionario/a docente universitario de carreira do corpo de que se trate. </p>
    <p>10. Comisión de reclamacións.</p>
    <p>10.1. Contra as propostas das comisións dos concursos de acceso, os concursantes poderán presentar reclamación ante o reitor, no prazo de dez días. Admitida a trámite a reclamación, suspenderanse os nomeamentos ata a súa resolución. A reclamación será valorada por unha comisión composta por sete catedráticos e/ou catedráticas de universidade pertencentes a diversos ámbitos do coñecemento, designados polo claustro da universidade, con ampla experiencia docente e investigadora.</p>
    <p>10.2. A comisión de reclamacións oirá os membros da comisión contra cuxa proposta se presentou a reclamación, e aos/ás candidatos/as que participasen no concurso.</p>
    <p>10.3. Esta comisión examinará o expediente relativo ao concurso para velar polas garantías establecidas e ratificará ou non a proposta reclamada no prazo máximo de tres meses, tras o que o reitor ditará a resolución de acordo coa proposta da comisión. O transcurso do prazo establecido sen resolver entenderase como rexeitamento da reclamación presentada.</p>
    <p>10.4. As resolucións do reitor a que se refire o número anterior deste artigo esgotan a vía administrativa e serán impugnables directamente ante a xurisdición contencioso-administrativa, de acordo co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>11. Norma final. </p>
    <p>Contra a presente resolución, que esgota a vía administrativa, poderase interpor recurso ante a xurisdición contencioso-administrativa, no prazo de dous meses contados desde o día seguinte ao da súa publicación no <em>Boletín Oficial del Estado</em>, de conformidade co disposto na Lei 29/1998, do 13 de xullo, reguladora da xurisdición contencioso-administrativa. Potestativamente, poderase interpor recurso de reposición ante o reitor, no prazo dun mes contado a partir do día seguinte ao da devandita publicación, de acordo co disposto no artigo 123 da Lei 39/2015, do 1 de outubro, do procedemento administrativo común das administracións públicas (BOE do 2 de outubro). </p>
    <p>A Coruña, 18 de decembro de 2018</p>
    <footer><p>Julio E. Abalde Alonso<br>Reitor da Universidade da Coruña</p></footer>
    <h2>ANEXO I</h2>
    <p>Número de concurso: 18/046. Número de prazas: 1.</p>
    <p>Corpo: profesor/a titular de universidade.</p>
    <p>Área de coñecemento: Medicina.</p>
    <p>Departamento: Fisioterapia, Medicina e Ciencias Biomédicas.</p>
    <p>Perfil: 651G01018 Patoloxía Médico-Cirúrxica II.</p>
    <p>Centro: Facultade de Fisioterapia.</p>
    <p>Especialidade: Reumatoloxía.</p>
    <p>Centro: Facultade de Fisioterapia.</p>
    <p>Institución sanitaria: Complexo Hospitalario Universitario A Coruña (CHUAC).</p>
    <p>Número de concurso: 18/047. Número de prazas: 1.</p>
    <p>Corpo: profesor/a titular de universidade.</p>
    <p>Área de coñecemento: Medicina.</p>
    <p>Departamento: Fisioterapia, Medicina e Ciencias Biomédicas.</p>
    <p>Perfil: 653G01301 Afeccións Médico Cirúrxicas no adulto.</p>
    <p>Centro: Facultade de Ciencias da Saúde.</p>
    <p>Especialidade: Cardioloxía.</p>
    <p>Centro: Facultade de Ciencias da Saúde.</p>
    <p>Institución sanitaria: Complexo Hospitalario Universitario A Coruña (CHUAC).</p>
    <p>Número de concurso: 18/048. Número de prazas: 1.</p>
    <p>Corpo: profesor/a titular de universidade.</p>
    <p>Área de coñecemento: Medicina.</p>
    <p>Departamento: Fisioterapia, Medicina e Ciencias Biomédicas.</p>
    <p>Perfil: 651G01010 Semioloxía Clínica.</p>
    <p>Centro: Facultade de Fisioterapia.</p>
    <p>Especialidade: Nefroloxía.</p>
    <p>Institución sanitaria: Complexo Hospitalario Universitario A Coruña (CHUAC).</p>
    <h2>ANEXO II</h2>
    <p>Corpo: profesores/as titulares de universidade.</p>
    <p>Área de coñecemento: Medicina.</p>
    <p>Praza número: 18/046.</p>
    <p>Comisión titular:</p>
    <p>Presidente: Díaz González, Federico, profesor titular de universidade, Universidade de La Laguna.</p>
    <p>Secretaria: Castro Iglesias, María de los Ángeles, profesora titular de universidade, Universidade da Coruña.</p>
    <p>Vogal 1º: Naranjo Hernández, Antonio, profesor titular de universidade, Universidade de Las Palmas de Gran Canaria.</p>
    <p>Vogal 2º: De Toro Santos, Francisco Javier, catedrático de escola universitaria, Universidade da Coruña.</p>
    <p>Vogal 3º: Sánchez-Andrade Fernández, Amalia, facultativa especialista de área, Servizo Galego de Saúde (Sergas).</p>
    <p>Comisión suplente:</p>
    <p>Presidente: Jover Jover, Juan Ángel, profesor titular de universidade, Universidade Complutense de Madrid.</p>
    <p>Secretario: Millán Calenti, José Carlos Jesús, catedrático de universidade, Universidade da Coruña.</p>
    <p>Vogal 1º: Fernández Nebro, Antonio, profesor titular de universidade, Universidade de Málaga.</p>
    <p>Vogal 2º: Pego Reigosa, José María, facultativo especialista de área, Servizo Galego de Saúde (Sergas).</p>
    <p>Vogal 3º: Freire González, Mercedes, facultativa especialista de área, Servizo Galego de Saúde (Sergas).</p>
    <p>Corpo: profesores/as titulares de universidade.</p>
    <p>Área de coñecemento: Medicina.</p>
    <p>Praza número: 18/047.</p>
    <p>Comisión titular:</p>
    <p>Presidente: DeTeresa Galván, Eduardo, catedrático de universidade, Universidade de Málaga.</p>
    <p>Secretaria: Castro Iglesias, María de los Ángeles, profesora titular de universidade, Universidade da Coruña.</p>
    <p>Vogal 1º: Alonso Pulpón, Luís, profesor titular de universidade, Universidade Autónoma de Madrid.</p>
    <p>Vogal 2º: Vázquez Rodríguez, José Manuel, facultativo especialista de área, Servizo Galego de Saúde (Sergas).</p>
    <p>Vogal 3º: Marzoa Rivas, Raquel, facultativa especialista de área, Servizo Galego de Saúde (Sergas).</p>
    <p>Comisión suplente:</p>
    <p>Presidente: Jiménez Navarro, Manuel, profesor titular de universidade, Universidade de Málaga.</p>
    <p>Secretaria: Rollán Gómez, María Jesús, profesora titular de universidade, Universidade de Valladolid.</p>
    <p>Vogal 1º: Millán Calenti, José Carlos Jesús, catedrático de universidade, Universidade da Coruña.</p>
    <p>Vogal 2º: Barge Caballero, Eduardo, facultativo especialista de área, Servizo Galego de Saúde (Sergas).</p>
    <p>Vogal 3º: Bravo Amaro, Maria Sol, facultativa especialista de área, Servizo Galego de Saúde (Sergas).</p>
    <p>Corpo: profesores/as titulares de universidade.</p>
    <p>Área de coñecemento: Medicina.</p>
    <p>Praza número: 18/048.</p>
    <p>Comisión titular:</p>
    <p>Presidenta: Peñalva Maqueda, Ángela, catedrática de universidade, Universidade de Santiago de Compostela.</p>
    <p>Secretario: Millán Calenti, José Carlos Jesús, catedrático de universidade, Universidade da Coruña.</p>
    <p>Vogal 1º: Ortiz Arduán, Alberto, profesor titular de universidade, Universidade Autónoma de Madrid.</p>
    <p>Vogal 2º: García Falcón, María Teresa, facultativa especialista de área, Servizo Galego de Saúde (Sergas).</p>
    <p>Vogal 3º: Alonso Valente, Rafael, facultativo especialista de área, Servizo Galego de Saúde (Sergas).</p>
    <p>Comisión suplente:</p>
    <p>Presidenta: Piñol Felis, María Carmen, profesora titular de universidade, Universidade de Lleida.</p>
    <p>Secretaria: Castro Iglesias, María de los Ángeles, profesor titular de universidade, Universidade da Coruña.</p>
    <p>Vogal 1º: Osuna Ortega, Antonio, profesor titular de universidade, Universidade de Granada.</p>
    <p>Vogal 2º: Cordal Martínez, Teresa, facultativa especialista de área, Servizo Galego de Saúde (Sergas).</p>
    <p>Vogal 3º: Otero González, Alonso, facultativo especialista de área, Servizo Galego de Saúde (Sergas).</p>

