---
date: '2023-06-30'
id: G2455-290623-1
page: 40787
number: 124
agency: Xunta Electoral Provincial da Coruña
section: III. Outras disposicións.
title: >-
  ACORDO do 28 de xuño de 2023 para dar cumprimento ao previsto no punto quinto
  da Instrución 4/2011, do 24 de marzo, da Xunta Electoral Central (Boletín
  Oficial del Estado número 74, do 28 de marzo), de interpretación do artigo 66
  da Lei orgánica do réxime electoral xeral no relativo a recursos contra os
  plans de cobertura informativa da campaña electoral.
range: Acordo
url: >-
  https://www.xunta.gal/dog/Publicados/2023/20230630/AnuncioG2455-290623-1_gl.html
---
<p>En cumprimento do previsto no punto quinto da Instrución 4/2011, do 24 de marzo, da Xunta Electoral Central (XEC), de interpretación do artigo 66 da LOREG no relativo a recursos contra os plans de cobertura informativa da campaña electoral, disponse o anuncio no <em>Diario Oficial de Galicia</em> de que se recibiu comunicación do director xeral da Corporación Radio e Televisión de Galicia, do 27.6.2023, en relación co Plan de cobertura dos medios de comunicación públicos da Corporación Radio e Televisión de Galicia, S.A. (Televisión de Galicia e Radio Galega) relativo ás eleccións ao Congreso dos Deputados e ao Senado convocadas para o 23 de xullo e que inclúe a previsión de debates e entrevistas, con indicación da data e hora da súa emisión, as entidades políticas a que se convida e a súa duración, así como os programas específicos de natureza electoral e os criterios sobre a información específica da campaña electoral. </p>
    <p>De conformidade co establecido na mencionada instrución, as entidades políticas poderán examinar a dita programación nas dependencias desta Xunta Electoral Provincial, no prazo preclusivo dun día desde a publicación do acordo e formular as reclamacións ou os recursos que consideren pertinentes. </p>
    <p>Así mesmo, independentemente do anterior, acórdase notificárllelo aos representantes das candidaturas proclamadas, vía correo electrónico e con remisión do plan, co fin de que poidan ter coñecemento del e, se é o caso, formular as reclamacións ou recursos que consideren oportunos no indicado prazo dun día contado desde a publicación do acordo no <em>Diario Oficial de Galicia</em>. </p>
    <p>Tendo en conta que o plan inclúe emisións a nivel autonómico e que, en consecuencia, pode afectar os intereses de todas as candidaturas presentadas nas provincias comprendidas nel, póñase en coñecemento daquelas proclamadas na Comunidade que non conten con representación ante esta Xunta. </p>
    <p>Este acordo publicarase no <em>Diario Oficial de Galicia</em> en virtude do disposto no artigo 18.6 da LOREG e no punto quinto da referida Instrución 4/2011.</p>
    <p>A Coruña, 28 de xuño de 2023</p>
    <footer><p>Emilio Fernández Castro<br>Secretario da Xunta Electoral Provincial</p></footer>

