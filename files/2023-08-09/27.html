---
date: '2023-08-09'
id: G0692-140723-0016
page: 47925
number: 151
agency: 'Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 11 de xullo de 2023, da Dirección Xeral de Planificación
  Enerxética e Recursos Naturais, pola que se outorgan as autorizacións
  administrativas previa e de construción para a infraestrutura eléctrica
  correspondente á ampliación da subestación Trives no parque de 220 kV, no
  termo municipal da Pobra de Trives (Ourense), e que promove Red Eléctrica de
  España, S.A.U. (expediente IN407A 2023/064-3).
range: Resolución
url: >-
  https://www.xunta.gal/dog/Publicados/2023/20230809/AnuncioG0692-140723-0016_gl.html
---
<p>Feitos:</p>
    <p>1. O 27.3.2023 Red Eléctrica de España, S.A.U. (REE) presentou, ante a Xefatura Territorial de Ourense desta consellería (en diante, xefatura territorial), a solicitude de autorización administrativa previa e autorización administrativa de construción para a infraestrutura eléctrica correspondente á ampliación da subestación Trives no parque de 220 kV, no termo municipal da Pobra de Trives (Ourense), á cal se lle asignou o número de expediente IN407A 2023/064-3.</p>
    <p>Esta solicitude acompañouse da seguinte documentación técnica:</p>
    <p>• Proxecto de execución denominado Proxecto técnico administrativo-ampliación da subestación Trives 220 kV, asinado o 15.3.2023 polo enxeñeiro industrial David González Jouanneau (colexiado núm. 11.729 do Colexio Oficial de Enxeñeiros Industrias de Madrid) e visado por este colexio, con núm. 202301305 e data 16.3.2023; e no cal figura un orzamento total de 845.877,00 euros.</p>
    <p>• Declaración responsable asinada polo técnico proxectista, exixida no artigo 53.1.b) da Lei 24/2013, do 26 de decembro.</p>
    <p>• Separatas técnicas do proxecto de execución para as entidades afectadas (Concello da Pobra de Trives).</p>
    <p>A infraestrutura eléctrica proxectada ten por obxecto facilitar o acceso á rede de transporte dun axente para evacuación en réxime especial, mediante a ampliación do parque 220 kV cunha nova posición de interruptor, convencional de exterior, de tecnoloxía AIS e configuración de dobre barra.</p>
    <p>2. O 10.4.2023, de conformidade co disposto no artigo 35.2 da Lei 24/2013, do 26 de decembro, do sector eléctrico, e no artigo 114 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, a xefatura territorial solicitou o preceptivo informe da Dirección Xeral de Política Enerxética e Minas (en adiante, DXPEeM) do Ministerio para a Transición Ecolóxica e o Reto Demográfico.</p>
    <p>A DXPEeM emitiu, con data do 9.5.2023, informe favorable a respecto da referida infraestrutura eléctrica, facendo constar que se atopa recollida no documento «Plan de desenvolvemento da rede de transporte de enerxía eléctrica 2021-2026», aprobado polo Acordo do Consello de Ministros do 22 de marzo de 2022 (BOE do 19 de abril).</p>
    <p>3. O 10.4.2023 a xefatura territorial remitiulle, para a emisión do correspondente condicionados técnico, a separata do proxecto de execución da referida infraestrutura eléctrica ao Concello da Pobra de Trives, quen non contestou, polo que, sen prexuízo da autorización que lle corresponda outorgar, enténdese a súa conformidade co proxecto, de acordo co disposto no artigo 47.3 da Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>4. O 27.6.2023 a xefatura territorial, logo de rematada a instrución do referido expediente, deu traslado do mesmo á Dirección Xeral de Planificación Enerxética e Recursos Naturais (en adiante, DXPERN) para os efectos de ditar a oportuna resolución, incorporando ao expediente o informe e proposta seguintes:</p>
    <p>• Informe emitido o 22.6.2023 polos servizos técnicos da xefatura territorial, de carácter favorable, para os efectos do disposto no artigo 47.5 da Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>• Proposta ditada o 23.6.2023 pola xefatura territorial, en que se informa de xeito favorable a petición formulada por REE, no relativo á tramitación das autorizacións administrativas previa e de construción do referido proxecto, para a súa resolución pola DXPERN.</p>
    <p>Consideracións legais e técnicas:</p>
    <p>1. A DXPERN é competente para resolver este expediente, de conformidade co disposto no Decreto 59/2023, do 14 de xuño, polo que se establece a estrutura orgánica da Xunta de Galicia (DOG núm. 113, do 15.6.2023), no artigo 28 do Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG núm. 126, do 4.7.2022) e no artigo único do Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1.2.2017).</p>
    <p>2. No expediente instruído para o efecto cumpríronse os trámites de procedemento establecidos na Lei 9/2021, do 25 de febreiro, de simplificación administrativa e de apoio á reactivación económica de Galicia, na Lei 24/2013, do 26 de decembro, do sector eléctrico, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Lei 39/2015, do 1 de outubro, do procedemento administrativo común das administracións públicas, e demais normas vixentes de aplicación.</p>
    <p>De acordo con todo o anterior, </p>
    <h2>RESOLVO:</h2>
    <p>1. Outorgar a autorización administrativa previa para a infraestrutura eléctrica denominada ampliación da subestación Trives 220 kV, no termo municipal da Pobra de Trives (Ourense), e que promove REE.</p>
    <p>2. Outorgar a autorización administrativa de construción para o proxecto de execución da citada infraestrutura eléctrica.</p>
    <p>Todo isto de acordo coas condicións seguintes:</p>
    <p>1. As instalacións que se autorizan terán que realizarse de acordo coas especificacións e planos que figuran no proxecto de execución denominado Proxecto técnico administrativo-ampliación da subestación Trives 220 kV, asinado o 15.3.2023 polo enxeñeiro industrial David González Jouanneau (colexiado núm. 11.729 do Colexio Oficial de Enxeñeiros Industrias de Madrid) e visado por este colexio, con núm. 202301305 e data 16.3.2023; e no cal figura un orzamento total de 845.877,00 euros.</p>
    <p>2. A empresa promotora (REE) asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manteñan as condicións regulamentarias de seguridade. En todo momento deberanse cumprir as normas e directrices vixentes que resulten de aplicación, en particular, canto establece o Regulamento sobre condicións técnicas e garantías de seguridade nas instalacións eléctricas de alta tensión e as súas instrucións técnicas complementarias ITC-RAT 01 a 23, aprobados polo Real decreto 337/2014, do 9 de maio, e o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobados polo Real decreto 223/2008, do 15 de febreiro.</p>
    <p>3. Para introducir modificacións nas instalacións que afecten a datos básicos do proxecto será necesaria a autorización previa da DXPERN; non obstante, a xefatura territorial poderá autorizar as modificacións de detalle do proxecto que resulten procedentes, debendo comunicar á dita dirección xeral todas as resolucións que se diten en aplicación da citada facultade.</p>
    <p>4. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas estas instalacións, a empresa promotora deberá presentar a solicitude de autorización de explotación ante a xefatura territorial, quen deberá estendela tras as comprobacións técnicas que considere oportunas.</p>
    <p>5. En canto aos bens e dereitos afectados pola referida infraestrutura eléctrica e adscritos ás distintas administracións, organismos ou empresas de servizo público ou de servizos de interese xeral, o promotor cumprirá cos condicionados e informes emitidos por estes. </p>
    <p>6. O incumprimento das condicións e requisitos establecidos nesta resolución ou a variación substancial dos orzamentos que determinaron a súa adopción poderán dar lugar á súa revogación, previa audiencia ao promotor, de conformidade co disposto no artigo 53.10 da Lei 24/2013, do 26 de decembro.</p>
    <p>7. Estas autorizacións adóptanse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da referida infraestrutura eléctrica, en especial as relativas á ordenación do territorio e ao ambiente, tal e como dispón o título VII do Real decreto 1955/2000, do 1 de decembro.</p>
    <p>8. Esta resolución publicarase no <em>Diario Oficial de Galicia</em>, de acordo co establecido no artigo 48.2 da Lei 9/2021, do 25 de febreiro.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que estimen pertinente.</p>
    <p>Santiago de Compostela, 11 de xullo de 2023</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>

