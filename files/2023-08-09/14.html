---
date: '2023-08-09'
id: G0177-310723-0002
page: 47892
number: 151
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 27 de xullo de 2023, conxunta da Secretaría Xeral Técnica da
  Consellería de Política Social e Xuventude e da Axencia para a Modernización
  Tecnolóxica de Galicia, pola que se declara como actuación administrativa
  automatizada a emisión de certificados sobre o grao de discapacidade.
range: Resolución
url: >-
  https://www.xunta.gal/dog/Publicados/2023/20230809/AnuncioG0177-310723-0002_gl.html
---
<p>O Decreto 124/2022, do 23 de xuño, polo que se establece a estrutura orgánica da Consellería de Política Social e Xuventude indica que a Secretaría Xeral Técnica, órgano de dirección da Consellería de Política Social e Xuventude, con relación xerárquica directa coa persoa titular da Consellería, corresponderanlle as seguintes funcións:</p>
    <p>a) As establecidas no artigo 29 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, entre elas coordinar, baixo a dirección da persoa titular da Consellería, os programas e actuacións das diferentes direccións xerais e entes do sector público adscritos á Consellería, actuar como órgano de comunicación coas demais consellerías, dirixir e xestionar os servizos comúns da Consellería e velar pola organización, simplificación e racionalización administrativa, así como polo cumprimento das disposicións legais en materia de igualdade.</p>
    <p>b) Exercer as funcións relativas ao rexistro de entidades prestadoras de servizos sociais, o réxime de control, inspección, acreditación e sancionador, de ser o caso, así como a súa coordinación cos demais órganos e coas xefaturas territoriais en aplicación e de conformidade coa Lei 13/2008, do 3 de decembro, de servizos sociais de Galicia; coa Lei 39/2006, do 14 de decembro, de promoción da autonomía persoal e atención ás persoas en situación de dependencia; coa Lei 3/2011, do 30 de xuño, de apoio á familia e á convivencia de Galicia; coa Lei 10/2014, do 23 de decembro, de accesibilidade e demais normas de aplicación, sen prexuízo das encomendadas aos órganos da Xunta de Galicia competentes en materia de avaliación e reforma administrativa.</p>
    <p>c) Dirixir, impulsar, xestionar, planificar, coordinar, controlar e supervisar o conxunto das actuacións da Consellería de Política Social e Xuventude en materia de valoración da dependencia e da discapacidade, en aplicación da Lei 13/2008, do 3 de decembro, e da Lei 39/2006, do 14 de decembro.</p>
    <p>d) As que lle atribúa a normativa en vigor e as que lle sexan encomendadas por delegación da persoa titular da Consellería.</p>
    <p>O 9.7.2015 asinouse un acordo entre a Consellería de Traballo e Benestar e a Axencia para a Modernización Tecnolóxica de Galicia para o inicio de prestación do servizo de interoperabilidade do certificado de discapacidade. Este acordo ten como obxecto o inicio da prestación do servizo de intercambio de datos relativos ao certificado de discapacidade a través do nodo de interoperabilidade de Galicia pasaXe! </p>
    <p>A Lei 40/2015, do 1 de outubro, de réxime xurídico do sector público (en diante, Lei 40/2015), integra as materias que demandaban unha regulación unitaria das relacións ad intra de cada Administración e das relacións entre elas, como a sinatura e as sedes electrónicas, o intercambio electrónico de datos en contornos pechados de comunicación e a actuación administrativa automatizada.</p>
    <p>O artigo 41.1 da Lei 40/2015 define actuación administrativa automatizada como calquera acto ou actuación realizada integramente a través de medios electrónicos por unha Administración pública no marco dun procedemento administrativo e na cal non interviñese de forma directa un empregado público.</p>
    <p>O artigo 41.2 da devandita lei determina que «en caso de actuación administrativa automatizada deberase establecer previamente o órgano ou órganos competentes, segundo os casos, para a definición das especificacións, programación, mantemento, supervisión e control de calidade e, se for o caso, auditoría do sistema de información e do seu código fonte. Así mesmo, indicarase o órgano que debe ser considerado responsable para efectos de impugnación».</p>
    <p>A Lei 4/2019, do 17 de xullo, de administración dixital de Galicia, establece no artigo 76.4 que as actuacións administrativas automatizadas deberán declararse mediante unha resolución conxunta do órgano competente para a definición das especificacións, programación, mantemento, supervisión e control de calidade e, de ser o caso, auditoría do sistema de información e do seu código fonte, así como do órgano responsable a efectos de impugnación.</p>
    <p>Nesta resolución especificarase a identificación de tales órganos e os sistemas de sinatura utilizados, de ser o caso, para á actuación administrativa automatizada. Así mesmo, o artigo 76.5 indica que se publicará na sede electrónica da Xunta de Galicia e no Diario Oficial de Galicia o texto íntegro das resolucións indicadas na epígrafe anterior.</p>
    <p>Por todo o exposto,</p>
    <h2>RESOLVO:</h2>
    <p>Primeiro. Declarar a emisión de certificados nos que conste a información sobre o grao de discapacidade recoñecido pola Xunta de Galicia para unha persoa física determinada coma actuación administrativa automatizada a través de sistemas de información no ámbito da Secretaría Xeral Técnica da Consellería de Política Social e Xuventude. Estes certificados poderán consultarse a través da plataforma de interoperabilidade PasaXe! e na sede electrónica da Xunta de Galicia.</p>
    <p>Segundo. Os órganos responsables en relación coas actuacións administrativas automatizadas relacionadas no punto anterior serán: </p>
    <p>a) A Secretaría Xeral Técnica da Consellería de Política Social e Xuventude como órgano responsable da definición das especificacións destas actuacións administrativas automatizadas.</p>
    <p>b) A Axencia para a Modernización Tecnolóxica de Galicia como órgano responsable da programación, mantemento, supervisión e control de calidade e, de ser o caso, auditoría do sistema de información e do seu código fonte.</p>
    <p>c) A Secretaría Xeral Técnica da Consellería de Política Social e Xuventude como órgano responsable para os efectos de impugnación.</p>
    <p>Terceiro. Autorizar a Axencia para a Modernización Tecnolóxica de Galicia para xestionar a solicitude de creación dun selo electrónico denominado «SECRETARÍA XERAL TÉCNICA DA CONSELLERÍA DE POLÍTICA SOCIAL E XUVENTUDE» ante a autoridade de servizos de certificación que corresponda.</p>
    <p>A titularidade, así como a responsabilidade do seu uso, corresponderá á Secretaría Xeral Técnica da Consellería de Política Social e Xuventude.</p>
    <p>O selo electrónico estará baseado nun certificado electrónico recoñecido ou cualificado e as súas características técnicas xerais serán as que consten na declaración de prácticas de certificación do emisor do certificado.</p>
    <p>Os datos necesarios para acceder ao servizo de validación para a verificación do certificado estarán incluídos no certificado. Os datos que deberán constar no selo electrónico son os seguintes:</p>
    <p>a) NIF do organismo subscritor: S1511001H.</p>
    <p>b) Organismo subscritor: Secretaría Xeral Técnica da Consellería de Política Social e Xuventude.</p>
    <p>c) Nome do selo: SECRETARÍA XERAL TÉCNICA DA CONSELLERÍA DE POLÍTICA SOCIAL E XUVENTUDE.</p>
    <p>Cuarto. Autorizar a Axencia para a Modernización Tecnolóxica de Galicia para utilizar o selo electrónico denominado «SECRETARÍA XERAL TÉCNICA DA CONSELLERÍA DE POLÍTICA SOCIAL E XUVENTUDE» para asinar as actuacións administrativas automatizadas declaradas nesta resolución e realizar as tarefas técnicas precisas para a súa implantación efectiva nos sistemas automatizados que dan soporte ás actuacións e procedementos mencionados.</p>
    <p>Quinto. Autorizar a Axencia para a Modernización Tecnolóxica de Galicia para a renovación do selo electrónico «SECRETARÍA XERAL TÉCNICA DA CONSELLERÍA DE POLÍTICA SOCIAL E XUVENTUDE» sempre e cando continúen vixentes as actuacións administrativas automatizadas declaradas nesta resolución.</p>
    <p>Sexto. A presente resolución producirá efectos desde o día da súa sinatura e publicarase na sede electrónica da Xunta de Galicia.</p>
    <p>Santiago de Compostela, 27 de xullo de 2023</p>
    <table>
     <tbody>
      <tr>
       <td><footer><p>Mª Francisca Gómez Santos<br>Secretaria xeral técnica da Consellería de Política Social e Xuventude</p></footer></td>
       <td><footer><p>Julián Cerviño Iglesia<br>Director da Axencia para a Modernización Tecnolóxica de Galicia</p></footer></td>
      </tr>
     </tbody>
    </table>

