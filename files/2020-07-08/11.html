---
date: '2020-07-08'
id: G1097-300620-0001
page: 27195
number: 135
agency: Axencia Galega das Industrias Culturais
section: III. Outras disposicións.
title: >-
  RESOLUCIÓN do 28 de maio de 2020 pola que se deixa sen efecto a Resolución do
  26 de febreiro de 2020 pola que se establecen as bases das subvencións, en
  réxime de concorrencia non competitiva, do programa Cultura no Camiño e se
  convocan para o ano 2020.
range: Resolución
url: >-
  https://www.xunta.gal/dog/Publicados/2020/20200708/AnuncioG1097-300620-0001_gl.html
---
<p>O día 28 de febreiro de 2020 publicouse no Diario Oficial de Galicia, número 40, a Resolución do 26 de febreiro de 2020, pola que se establecen as bases das subvencións, en réxime de concorrencia non competitiva, do programa Cultura no Camiño e se convocan para o ano 2020 (CT301A).</p>
    <p>A aparición, evolución e expansión do COVID-19, xunto coa paralización da actividade económica e confinamento dos cidadáns en virtude do Real decreto 463/2020, do 14 de marzo, polo que se declarou o estado de alarma, que establecía na súa disposición adicional terceira a suspensión de termos e a interrupción de prazos para a tramitación dos procedementos das entidades do sector público, provocou unha parálise total da actividade económica, ante este novo escenario social.</p>
    <p>Con posterioridade, publicouse no BOE do 18 de marzo o Real decreto 465/2020, do 17 de marzo, polo que se modifica o Real decreto 463/2020, do 14 de marzo. Entre outras modificacións, dáse nova redacción ao número 4 da disposición adicional terceira daquel real decreto. Conforme a redacción vixente, as entidades do sector público poderán acordar motivadamente a continuación daqueles procedementos administrativos que veñan referidos a situacións estreitamente vinculadas aos feitos xustificativos do estado de alarma, ou que sexan indispensables para a protección do interese xeral ou para o funcionamento básico dos servizos</p>
    <p>O día 24 de abril de 2020, o Consello da Xunta Acorda a continuación da tramitación de determinados expedientes e procedementos en materia de subvencións, no eido da Administración xeral e das entidades instrumentais do sector público autonómico, xustificando o programa Cultura no Camiño realizado polas entidades locais polas cales discorren os diferentes camiños de Santiago.</p>
    <p>Coa intención de paliar esta crise e reactivar o sector cultural e turístico, o día 30 de abril de 2020 aprobouse no Consello da Xunta de Galicia o Plan de reactivación dos sectores cultural e turístico fronte aos efectos derivados do COVID-1. Entre as medidas que recolle este plan está o reforzamento do papel do Xacobeo 2021 como ferramenta de estímulo de actividade económica e do consumo e impulso das industrias culturais e turísticas. Cómpre, polo tanto, establecer unas novas bases reguladoras adaptadas ao novo escenario e cun obxecto máis amplo, destinadas a cofinanciar programacións culturais realizadas por entidades locais co motivo do Xacobeo 21, para contribuír á promoción das artes escénicas e musicais, e proceder á súa convocatoria para o ano 2020, e cómpre deixar sen efecto as publicadas o 28 de febreiro.</p>
    <p>Así pois, de acordo co exposto e co establecido na Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o seu regulamento, así como nos preceptos básicos da Lei 38/2003, do 17 de novembro, xeral de subvencións, e no Real decreto 887/2006, do 21 de xullo, polo que se aproba o Regulamento xeral de subvencións, e en virtude das atribucións que me foron concedidas,</p>
    <h2>DISPOÑO:</h2>
    <p>1. Deixar sen efecto a Resolución do 26 de febreiro de 2020 pola que se establecen as bases das subvencións, en réxime de concorrencia non competitiva, do programa Cultura no Camiño e se convocan para o ano 2020 (CT301A).</p>
    <p>2. Respecto ás solicitudes presentadas ao abeiro da citada convocatoria que se deixa sen efecto, arquivaranse sen máis trámites por quedar sen obxecto a súa pretensión, en cumprimento do disposto na Lei 39/2015, do 1 de outubro, do procedemento administrativo común das administracións públicas. </p>
    <p>Disposición adicional única</p>
    <p>Contra esta resolución, que esgota a vía administrativa, poderá interporñerse recurso potestativo de reposición no prazo dun mes ante o presidente do Consello Reitor, contado a partir do día seguinte ao da súa publicicación no Diario Oficial de Galicia, ou directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados a parti do día seguinte ao da súa publicación no Diario Oficial de Galicia.</p>
    <p>Disposición derradeira única</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 28 de maio de 2020</p>
    <footer><p>Román Rodríguez González<br>Presidente do Consello Reitor da Axencia Galega das Industrias Culturais</p></footer>

