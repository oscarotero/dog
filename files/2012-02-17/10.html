---
date: '2012-02-17'
id: CA01-130212-12155
page: 6193
number: 34
agency: Consellería de Facenda
section: IV. Oposicións e concursos.
title: >-
  RESOLUCIÓN do 9 de febreiro de 2012, do tribunal designado para xulgar o
  proceso selectivo para o ingreso no corpo superior da Administración da Xunta
  de Galicia, subgrupo A1, pola que se fai pública a data, a hora e o lugar de
  realización do segundo exercicio da fase de oposición.
range: Resolución
url: >-
  https://www.xunta.gal/dog/Publicados/2012/20120217/AnuncioCA01-130212-12155_gl.html
---
<p>En sesión que tivo lugar o día 9 de febreiro de 2012, o tribunal nomeado pola Orde do 22 de novembro de 2011 para cualificar o proceso selectivo para o ingreso, no corpo superior da Administración da Xunta de Galicia, subgrupo A1, acordou, de conformidade co disposto na base II.1.1.2 da convocatoria, que o segundo exercicio da fase de oposición terá lugar o día un (1) de marzo de 2012, no salón de actos, na aula n.º 4 e na aula n.º 5 da Facultade de Dereito da Universidade de Santiago de Compostela, en chamamento único que se iniciará ás 16.00 horas.</p>
    <p>Os aspirantes deberán ir provistos de DNI ou documento fidedigno acreditativo da súa identidade, a xuízo do tribunal, e de bolígrafo de tinta azul.</p>
    <p>En relación cos textos legais dos cales se poderán servir para o desenvolvemento do exercicio, admitiranse as súas versións consolidadas, aquelas en que figuren notas de vixencia e/ou referencias cruzadas a outras normas e os subliñados simples sempre que non inclúan ningunha outra información, comentario doutrinal ou referencia xurisprudencial. Así mesmo, excluiranse os libros de consultas, temarios, informes ou ditames de calquera tipo.</p>
    <p>Durante o desenvolvemento do exercicio, os membros do tribunal poderán examinar o material que está a utilizar cada aspirante e comprobar se se axusta ao establecido nos parágrafos anteriores. O manexo de textos normativos distintos dos permitidos determinará a expulsión do aspirante.</p>
    <p>Non se permitirá o acceso ao recinto onde se realice o exercicio con teléfonos móbiles, axendas electrónicas ou calquera outro instrumento de que se poida valer o aspirante para auxiliarse na realización do exercicio. Non se habilitará no recinto ningún servizo de recollida de móbiles.</p>
    <p>Santiago de Compostela, 9 de febreiro de 2012.</p>
    <footer><p>María Antonia Arias Bouzas<br>Presidenta do tribunal</p></footer>

