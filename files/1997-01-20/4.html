---
date: '1997-01-20'
id: '2816'
page: 572
number: 12
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 3 de xaneiro de 1997 pola que se fixan as tarifas pola utilización de
  determinados servicios ofrecidos polo Centro de Innovación e Servicios (CIS)
  Deseño e Tecnoloxía do Instituto Galego de Promoción Económica (Igape).
range: Orde
url: 'https://www.xunta.gal/dog/Publicados/1997/19970120/Anuncio2816_gl.html'
---
<p>O Igape, no desenvolvemento das funcións atribuídas pola súa Lei de creación 5/1992, do 10 de xuño, puxo en funcionamento os Centros de Innovación e Servicios (CIS) Deseño e Tecnoloxía, constituídos como centros de apoio industrial coa finalidade, entre outras, de facilitar actividades de I+D e N+H e difundi-lo deseño industrial e a cultura tecnolóxica entre as pemes galegas.</p>
<p>Para a consecución dos ditos fins, os centros contan coas instalacións e medios técnicos e persoais axeitados, que, segundo a dispoñibilidade que permitan as actividades propias do centro e do Igape en xeral, poderán ser postos a disposición do público, percibindo o Igape como contraprestación un prezo por estes.</p>
<p>Resulta necesario, polo tanto, fixa-los prezos que os usuarios dos distintos servicios dos CIS deben satisfacer pola súa utilización, polo que, de conformidade coas disposicións da Lei 13/1991, do 9 de decembro, de taxas, prezos e exaccións reguladoras da Comunidade autónoma de Galicia e logo do informe favorable da Dirección Xeral de Tributos da Consellería de Economía e Facenda, en virtude das facultades que teño conferidas,</p>
<p>DISPOÑO:</p>
<p>Artigo 1º.-Obxecto.</p>
<p>A presente orde ten por obxecto a fixación dos prezos privados para percibir polo Instituto Galego de Promoción Económica nos Centros de Innovación e Servicios (CIS-Tecnoloxía e CIS-Deseño).</p>
<p>Artigo 2º.-Clases de prezos privados.</p>
<p>Establécense os seguintes prezos privados:</p>
<p>I. Instalacións xerais:</p>
<p>Logo da reserva e a salvo da dispoñibilidade destas, o CIS poderá arrenda-lo uso e equipamento das instalacións que a continuación se sinalan, a institucións, empresas e/ou asociacións de empresas alleos ó Igape sempre que o dito uso garde relación directa coas liñas de actividade do CIS e non prexudiquen a imaxe pública do centro.</p>
<p>1. Seminarios e salas de reunións.-Salas de formación e reunións con capacidade máxima de 20 persoas, incluíndo proxectores de transparencias e diapositivas, con exclusión doutros equipos opcionais.</p>
<p>2. Aulas.-Salas de formación, con capacidade máxima de 60 persoas, incluíndo proxectores de transparencias e diapositivas, con exclusión doutros equipos opcionais.</p>
<p>3. Salón de actos.-Auditorio con cabinas de traducción simultánea e capacidade máxima de 320 persoas, incluíndo canón de video proxección, transvideo, proxectores de transparencias, corpos opacos, diapositivas, CDI e auriculares inarámicos para traducción simultánea. O servicio inclúe a asistencia dun técnico de mantemento.</p>
<p>II. Instalacións específicas:</p>
<p>Logo da reserva e a salvo da dispoñibilidade destas, o CIS poderá arrenda-lo uso e equipamento das instalacións que a continuación se sinalan, a institucións, empresas e/ou asociacións de empresas alleos ó Igape sempre que o dito uso garde relación directa coas liñas de actividade do CIS e non prexudiquen a imaxe pública do centro.</p>
<p>1. Sala de prototipado.-Instalación formada por unha máquina e os seus accesorios, que xera prototipos industriais en materiais plásticos con funcionalidade real.</p>
<p>O servicio inclúe a supervisión técnica da maquinaria, pero non os custos do persoal técnico necesario para a execución de proxectos.</p>
<p>2. Sala de autómatas programables.-Instalación formada por doce autómatas de uso amplo con rede PROFIBUS para instalacións en plantas industriais baseado en tecnoloxía SIEMENS para actividades de formación e desenvolvemento de proxectos.</p>
<p>O servicio inclúe a supervisión técnica da maquinaria, pero non os custos do persoal técnico necesario para a execución de proxectos.</p>
<p>A posibilidade de arrenda-la sala completa queda limitada a circunstancias especiais que serán consideradas pola dirección do CIS.</p>
<p>3. Laboratorio de redes.-Instalación formada por doce equipos e armarios de control que forman un sistema de redes baseado en Tokenring-Ethernet e ATM mediante sistemas Cabletrón, coas seguintes posibilidades de servicio:</p>
<p>a) Ensaio de redes.</p>
<p>b) Probas de aplicacións sobre contornos LAN e WAN.</p>
<p>c) Simulacións de interconexión de redes.</p>
<p>d) Análise e comparativa de topoloxías.</p>
<p>e) Probas das capacidades dos distintos sistemas de cableado.</p>
<p>f) Análise do comportamento da RDSI en contornos distribuídos.</p>
<p>g) Avaliación de capacidades ATM.</p>
<p>h) Probas de integración de voz, datos e video.</p>
<p>i) Servicios de xestión de redes.</p>
<p>j) Apoio informático ó centro.</p>
<p>O servicio inclúe a supervisión técnica da maquinaria, pero non os custos do persoal técnico necesario para a execución de proxectos.</p>
<p>A posibilidade de arrenda-la sala completa queda limitada a circunstancias especiais que serán consideradas pola dirección do CIS.</p>
<p>4. Sala de multimedia.-Instalación formada por doce equipos de contorno PC's con especificación multimedia, sistemas de gravación e captación de audio e video e sistemas de desenvolvemento de productos multimedia (mestura de datos, texto, son, gráficos, animación e imaxes fixas e móbiles almacenadas en forma dixital e accesibles de maneira interactiva), coas seguintes posibilidades de servicio:</p>
<p>a) Creación de animacións 2D e 3D.</p>
<p>b) Captura, dixitalización, comprensión (MPEG, IPEG, por compoñentes, composto e SUHS) e edición de video.</p>
<p>c) Dixitalización e edición de audio.</p>
<p>d) Retoque fotográfico.</p>
<p>e) Integración e programación multimedia.</p>
<p>f) Gravación de CD's (CD-video, CD-audio, CD-ROM).</p>
<p>g) Captura de imaxes fixas.</p>
<p>h) Captura de imaxes de sólidos.</p>
<p>O servicio inclúe a supervisión técnica da maquinaria, pero non os custos do persoal técnico necesario para a execución de proxectos.</p>
<p>A posibilidade de arrenda-la sala completa queda limitada a circunstancias especiais que serán consideradas pola dirección do CIS.</p>
<p>5. Sala de CAD.-Instalación formada por diversos equipos en multiplataforma Silicon e SUN en hardware, con varios tipos de software de deseño gráfico e conceptual para bocetos, así como plotters e equipos auxiliares, coas seguintes posibilidades de servicio:</p>
<p>a) Execución e transformación de planos en formato CAD así como a súa actualización mediante parametrización.</p>
<p>b) Formación en distintos sistemas de software aplicados a procesos de CAD.</p>
<p>c) Execución de planos en formato CAD para plasmación do prototipo a través da máquina de prototipado rápido.</p>
<p>O servicio inclúe a supervisión técnica da maquinaria, pero non os custos do persoal técnico necesario para a execución de proxectos.</p>
<p>A posibilidade de arrenda-la sala completa queda limitada a circunstancias especiais que serán consideradas pola dirección do CIS.</p>
<p>III. Persoal técnico.</p>
<p>Para a realización dos servicios que se poden ofrecer a través dos equipamentos indicados, precísase a participación de técnicos cualificados, e o seu traballo será sempre supervisado por un coordinador do CIS. Prevese a prestación de servicios de dúas categorías de persoal, cuantificadas polo seu custo/hora:</p>
<p>a) Técnico especialista.</p>
<p>b) Laborante ou auxiliar.</p>
<p>Artigo 3º.-Tarifas.</p>
<p>Os prezos privados esixiranse de acordo coas seguintes tarifas:</p>
<p>I. Instalacións xerais.</p>
<p>I.1. Seminarios e salas de reunións: 7.500 ptas./día ou fracción.</p>
<p>I.2. Aulas: 10.000 ptas./día ou fracción.</p>
<p>I.3. Salón de actos: 20.000 ptas./día ou fraccion.</p>
<p>II. Instalacións específicas.</p>
<p>II.1. Sala de prototipado: 10.000 ptas./día ou fracción.</p>
<p>II.2. Sala de autómatas programables:</p>
<p>a) Por máquina: 875 ptas./hora ou fracción.</p>
<p>b) Instalación completa: 10.000 ptas./hora ou fracción.</p>
<p>II.3. Laboratorio de redes:</p>
<p>a) Por máquina: 875 ptas./hora ou fracción.</p>
<p>b) Instalación completa: 10.000 ptas./hora ou fracción.</p>
<p>II.4. Sala de multimedia:</p>
<p>a) Por máquina: 875 ptas./hora ou fracción.</p>
<p>b) Instalación completa: 10.000 ptas./hora ou fracción.</p>
<p>II.5. Sala de CAD:</p>
<p>a) Por máquina: 875 ptas./hora ou fracción.</p>
<p>b) Instalación completa: 10.000 ptas./hora ou fracción.</p>
<p>III. Persoal técnico:</p>
<p>a) Técnico especialista: 7.500 ptas./hora.</p>
<p>b) Laborante ou auxiliar: 4.500 ptas./hora.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 3 de xaneiro de 1997.</p>
<p>José Antonio Orza Fernández</p>
<p>Conselleiro de Economía e Facenda</p>
<p>176</p>

