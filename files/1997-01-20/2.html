---
date: '1997-01-20'
id: 280A
page: 568
number: 12
agency: PRESIDENCIA
section: I. DISPOSICIÓNS XERAIS
title: 'Lei 13/1996, do 30 de decembro, de infraccións en materia de vivenda.'
range: Lei
url: 'https://www.xunta.gal/dog/Publicados/1997/19970120/Anuncio280A_gl.html'
---
<p>O Estatuto de autonomía de Galicia, no seu artigo 27.3, atribúelle a competencia exclusiva á Comunidade Autónoma galega en materia de ordenación do territorio, urbanismo e vivenda. Así mesmo, o artigo 47 da Constitución española esixe dos poderes públicos facer efectivo o dereito a desfrutar dunha vivenda digna, o que fai necesario ter perfilado o marco legal e regulamentario para actuar con todo rigor e coa máxima eficacia.</p>
<p>Por outra banda, o artigo 127 da Lei 30/1992, do 26 de novembro, de réxime xurídico das administracións públicas e do procedemento administrativo común, establece que a postestade sancionadora das administracións públicas que recoñece a Constitución exercerase cando fose expresamente atribuída por unha norma con rango de lei, o que leva á necesidade de adapta-lo sistema sancionador de vivendas de protección oficial previsto nas normas de rango regulamentario ó establecido nunha lei reguladora.</p>
<p>Ata a data, víñase aplicando a lexislación xeral do Estado, constituída principalmente polo Real decreto 3.148/1978, do 10 de novembro, polo que se desenvolve o Real decreto-lei 31/1978, do 31 de outubro, sobre política de vivenda, en relación co Regulamento de vivendas de protección oficial aprobado polo Decreto 2.114/1968, do 24 de xullo, que pasará a se-la normativa supletoria.</p>
<p>Esta lei fai efectivo de modo real o principio de tipicidade e legalidade das infraccións administrativas recollido no artigo 25 da Constitución e agora no 127 da Lei 30/1992, regulando as infraccións e as sancións e elevando as contías de carácter económico.</p>
<p>Por todo o exposto, o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e do seu presidente, promulgo en nome de El-Rei, a Lei de infraccións en materia de vivenda.</p>
<p>Título I</p>
<p>Disposicións xerais</p>
<p>Artigo 1º.-Suxeitos responsables.</p>
<p>1. Serán sancionadas polos feitos constitutivos de infracción administrativa a que se refiren os artigos 4, 5 e 6 desta lei as persoas físicas e xurídicas que resulten responsables deles, aínda a título de simple inobservancia.</p>
<p>2. Cando o incumprimento das obrigas impostas polas disposicións legais, nas materias a que se refire o parágrafo anterior, sexa atribuíble conxuntamente a varias persoas físicas ou xurídicas, responderán de forma solidaria das infraccións que, se é o caso, se cometan e das sancións que se impoñan.</p>
<p>3. Igualmente, cando o cumprimento das obrigas impostas polas disposicións legais nas mesmas materias comporte o deber de previ-las infraccións administrativas cometidas por outros, responderán de forma solidaria as persoas físicas e xurídicas cando incumpran as súas obrigas ó respecto.</p>
<p>4. Se a infracción administrativa se lle imputa a unha persoa xurídica, poderán ser sancionadas tamén as persoas que integren os seus organismos rectores ou de dirección, cando sexan responsables dos feitos tipificados como infracción.</p>
<p>Artigo 2º.-Concorrencia de sancións.</p>
<p>Non se poderán sanciona-los feitos que fosen xa sancionados penal ou administrativamente nos casos en que se aprecie identidade do suxeito, feito e fundamento.</p>
<p>Título II</p>
<p>Infraccións e sancións</p>
<p>Capítulo I</p>
<p>Infraccións</p>
<p>Artigo 3º.-Clases.</p>
<p>As infraccións tipificadas nesta lei clasifícanse en leves, graves e moi graves.</p>
<p>Artigo 4º.-Infraccións leves.</p>
<p>Terán a cualificación de infraccións leves:</p>
<p>a) Non manter aseguradas as vivendas contra risco de incendio, en tanto permanezan acollidas ó réxime legal de vivendas de protección oficial ou ó financiamento protexido.</p>
<p>b) Non incluír nos contratos de compravenda e arrendamento as cláusulas establecidas para o efecto pola Administración da Comunidade Autónoma de Galicia, para as vivendas de protección oficial, ou as que estean establecidas para o efecto.</p>
<p>c) En canto ós requisitos para a compravenda e o arrendamento, a falta de entrega ós adquirentes ou ós arrendatarios da correspondente documentación.</p>
<p>d) Non conservar á disposición dos alugueiros ou propietarios a cualificación definitiva das vivendas de protección oficial.</p>
<p>e) Ocupar vivendas de protección oficial antes da súa cualificación definitiva, sen a autorización expresa da Administración.</p>
<p>f) Ocupar vivendas ou contratar definitivamente as subministracións de auga, gas ou electricidade sen que se obtivese, previamente, a cualificación definitiva, no caso de vivendas de protección oficial, nos termos establecidos na normativa vixente na materia.</p>
<p>g) Non deposita-la fianza correspondente en caso de cesión de vivendas, locais ou subministracións en réxime de arrendamento.</p>
<p>h) A temeridade na denuncia, así como a denuncia falsa de supostas infraccións á lexislación de vivendas de protección oficial.</p>
<p>i) Non expoñer, cando legalmente proceda, en sitio visible durante o período de construcción, o cartel, segundo modelo oficial, indicativo de estar acollida a construcción ó réxime de vivendas de protección oficial.</p>
<p>j) A inexistencia do libro de ordes e visitas nas obras de edificación de vivendas de protección oficial.</p>
<p>Artigo 5º.-Infraccións graves.</p>
<p>Terán a cualificación de infraccións graves:</p>
<p>a) O incumprimento por parte do promotor de vivendas de protección oficial da obriga de eleva-los contratos a escritura pública nos prazos establecidos.</p>
<p>b) A dedicación das vivendas de protección oficial a usos non autorizados ou a alteración do seu réxime de uso, establecido na cédula de cualificación definitiva.</p>
<p>c) O non destino das vivendas de protección oficial ou daquelas para as que se recibiu unha axuda da Comunidade Autónoma a domicilio habitual e permanente ou mantelas deshabitadas sen causa xustificada durante un prazo superior a tres meses.</p>
<p>d) A utilización de máis dunha vivenda de protección oficial, salvo cando se trate de titulares de familia numerosa no marco normativo regulador desta situación.</p>
<p>e) A execución de obras en vivendas de protección oficial que modifiquen o proxecto aprobado sen a previa autorización da Administración competente, aínda que se axusten ás ordenanzas técnicas e normas constructivas que sexan aplicables, durante o prazo de vixencia da cualificación provisional ou definitiva.</p>
<p>f) A falta de ocupación da vivenda nos prazos regulamentarios establecidos.</p>
<p>g) O arrendamento conxunto de vivenda e local de negocio non incluído como anexo na cédula.</p>
<p>h) A non realización do plan de control de calidade nas obras de edificación nas que sexa obrigatorio segundo a normativa vixente en materia de control de calidade.</p>
<p>i) A obstrucción ás inspeccións que practique a Administración da Comunidade Autónoma de Galicia.</p>
<p>j) O falseamento na declaración da solicitude dos requisitos esixidos para a obtención do financiamento protexido na promoción ou adquisición de vivendas.</p>
<p>k) O falseamento de calquera feito que sexa determinante da adxudicación nas declaracións e documentación esixidas para o acceso ás vivendas de protección oficial promovidas pola Comunidade Autónoma de Galicia ou por outras entidades territoriais galegas.</p>
<p>Artigo 6º.-Infraccións moi graves.</p>
<p>1. Terán a cualificación de infraccións moi graves:</p>
<p>a) A utilización dos recursos económicos obtidos mediante o financiamento protexido para destinalos a fins distintos dos establecidos na lexislación correspondente.</p>
<p>b) A percepción dos compradores ou adquirentes de vivendas de protección oficial durante o período de construcción de cantidades a conta do prezo sen a autorización recibida por escrito da Administración ou sen cumpri-los requisitos legais.</p>
<p>c) A cesión da titularidade do expediente de promoción de vivendas de protección oficial sen que se obtivese a autorización expresa do Instituto Galego da Vivenda e Solo.</p>
<p>d) A inexactitude dos documentos ou certificacións que resulten fundamentais para obte-la resolución administrativa co recoñecemento dos dereitos económicos, de protección ou habitabilidade solicitados, expedidos polos promotores ou pola dirección facultativa das obras de edificación de vivendas.</p>
<p>e) A neglixencia de promotores, constructores e facultativos durante a execución das obras de edificación de vivendas de protección oficial que dese lugar a vicios ou defectos que afecten a edificación de vivendas de protección oficial e se manifesten durante os cinco anos seguintes á data de expedición da cédula de cualificación definitiva.</p>
<p>f) A omisión do visado pola Administración da Comunidade Autónoma de Galicia dos contratos de compravenda e arrendamento de vivendas de protección oficial.</p>
<p>g) A omisión na publicidade de venda das vivendas de protección oficial dos requisitos legalmente establecidos para o efecto.</p>
<p>h) A transmisión de vivendas de protección oficial promovidas, sen ánimo de lucro, polas administracións públicas, dentro dos cinco anos seguintes á data do contrato de compravenda, sen a autorización administrativa correspondente, e sen prexuízo do dereito ó exercicio das accións de tanteo ou retracto convencional da Administración.</p>
<p>i) A percepción de sobreprezo, prima ou cantidade en concepto de compravenda ou arrendamento nas vivendas de protección oficial que sobrepasen os prezos e as rendas máximas establecidas na lexislación vixente aplicable.</p>
<p>2. Terán a cualificación de infraccións moi graves aqueles casos nos que os proxectos ou a execución de obras de edificación de vivendas incumpran de xeito substancial as normas de seguridade, salubridade e hixiene, así como aqueles casos nos que incumpran de forma substancial as normas de calidade e deseño facendo que non reúnan as condicións necesarias para a obtención da cualificación definitiva nas vivendas de protección oficial ou da licencia de primeira ocupación nos restantes casos.</p>
<p>3. A omisión da realización das obras de reparación necesarias nas vivendas cedidas en réxime de arrendamento para mantelas en condicións de salubridade e hixiene, conforme as normas que rexen nesta materia, terá o carácter de infracción moi grave cando afecte de xeito importante as condicións de vida dos seus moradores ou cando se aprecie reiteración e incumprimento do requirimento para a súa realización, formulado pola Administración competente. Nos restantes casos terá a cualificación de infracción grave.</p>
<p>Capítulo II</p>
<p>Sancións</p>
<p>Artigo 7º.-Multas e a súa graduación.</p>
<p>1. As infraccións tipificadas nos artigos 4, 5 e 6 da presente lei serán sancionadas con multa nas seguintes contías:</p>
<p>a) As infraccións leves, con multa desde 25.000 ata 100.000 pesetas.</p>
<p>b) As infraccións graves, con multa desde 100.001 ata 500.000 pesetas.</p>
<p>c) As infraccións moi graves, con multa desde 500.001 ata 10.000.000 de pesetas.</p>
<p>2. Cando a infracción cometida sexa a tipificada no apartado 1.i) do artigo 6 da presente lei, a contía da sanción non ha de resultar inferior ó quíntuplo da diferencia entre o sobreprezo, prima ou cantidade percibida e o prezo máximo legal cando se trate de arrendamento, e ó duplo da dita diferencia no caso de compravenda.</p>
<p>3. Na graduación da contía da sanción terase especialmente en conta o dano producido, o enriquecemento inxusto obtido, a existencia de intencionalidade ou reiteración e a reincidencia no termo dun ano en máis de unha infracción da mesma natureza cando así fose declarada por resolución firme.</p>
<p>4. Ós autores de infraccións graves e moi graves poderánselles impoñer ademais as sancións seguintes:</p>
<p>a) Descualificación da vivenda, con perda dos beneficios percibidos, cando se trate de infraccións ó réxime de vivendas de protección oficial.</p>
<p>b) Perda e devolución cos intereses legais das axudas económicas percibidas, no caso de infraccións ó réxime de financiamento protexido na promoción e adquisición de vivendas.</p>
<p>c) Inhabilitación do infractor para participar en promocións de vivendas de protección oficial durante o prazo máximo de tres anos, para as infraccións graves, e de seis anos, para as infraccións moi graves.</p>
<p>Artigo 8º.-Outras responsabilidades.</p>
<p>1. As responsabilidades administrativas que deriven do procedemento sancionador regulado na presente lei</p>
<p>serán compatibles coa esixencia ó infractor da reposición ó seu estado orixinario da situación alterada por el, así como coa indemnización polos danos e perdas causados.</p>
<p>2. Sen prexuízo de aplica-las sancións procedentes, nas resolucións dos procedementos sancionadores poderase impoñe-la realización das obras de reparación e conservación que sexan procedentes e as necesarias para acomoda-la edificación ó proxecto aprobado.</p>
<p>Artigo 9º.-Concorrencia de infraccións.</p>
<p>1. Se nun mesmo expediente sancionador concorresen infraccións da mesma natureza, cada unha delas poderá ser obxecto da correspondente sanción.</p>
<p>2. Do mesmo modo, cando a infracción ou infraccións afecten varias vivendas, aínda que pertenzan ó mesmo edificio, poderanse impoñer tantas sancións como infraccións se cometesen en cada vivenda.</p>
<p>Artigo 10º.-Competencias e procedemento.</p>
<p>1. Os órganos competentes para a imposición de sancións son:</p>
<p>a) O director do Instituto Galego da Vivenda e Solo respecto das infraccións graves e leves.</p>
<p>b) O conselleiro de Política Territorial, Obras Públicas e Vivenda respecto das infraccións moi graves.</p>
<p>2. En defecto do procedemento específico, haberá que aterse ó procedemento sancionador xeral.</p>
<p>Capítulo III</p>
<p>Execución forzosa</p>
<p>Artigo 11º.-Execución subsidiaria.</p>
<p>A execución das resolucións recaídas nos expedientes sancionadores poderase realizar mediante a aplicación das medidas de execución subsidiaria establecidas na lexislación estatal sobre procedemento administrativo común, sen prexuízo do disposto neste capítulo.</p>
<p>Artigo 12º.-Execución de obras.</p>
<p>1. Cando se trate de obras de nova planta que resulten necesarias para acomoda-la edificación ó proxecto aprobado, a non realización delas dentro do prazo previsto poderá dar lugar á execución subsidiaria das obras pendentes por parte da Administración da Comunidade Autónoma de Galicia, á custa do promotor ou da persoa legalmente obrigada, sempre que o interese social así o requira, logo de apercibimento á parte interesada.</p>
<p>2. O prezo de venda destas vivendas, cando estea legalmente fixado un máximo, en ningún caso será superior ó que correspondería se fosen executadas as obras no prazo previsto, sendo o custo da diferencia por conta do obrigado á realización das obras.</p>
<p>Artigo 13º.-Multas coercitivas.</p>
<p>1. Cando resulte imposible a execución subsidiaria por se tratar de actos personalísimos do suxeito obrigado, ou, non sendo, este se negue a realizar ou a mandar realizar a outro pola súa conta o acto imposto pola Administración, poderánselle impoñer multas coercitivas na contía de 50.000 pesetas a primeira, 100.000 pesetas a segunda e 200.000 pesetas as sucesivas, en tanto o infractor non repare a causa que motivase a sanción.</p>
<p>2. As multas coercitivas serán independentes das sancións que se poidan impoñer como consecuencia dun expediente sancionador e compatibles con estas.</p>
<p>Capítulo IV</p>
<p>Prescrición</p>
<p>Artigo 14º.-Prazos.</p>
<p>As infraccións e sancións tipificadas nesta lei prescribirán nos seguintes prazos:</p>
<p>a) Infraccións: por faltas leves ós seis meses, por faltas graves ós dous anos e por faltas moi graves ós tres anos.</p>
<p>b) Sancións: por infraccións leves ó ano, por infraccións graves ós dous anos e por infraccións moi graves ós tres anos.</p>
<p>Artigo 15º.-Cómputo de prazos.</p>
<p>1. O prazo de prescrición das infraccións comezarase a contar desde o día en que fosen cometidas, e para as sancións comezará desde o día seguinte a aquel en que adquira firmeza a resolución pola que se impón a sanción.</p>
<p>2. A prescrición das infraccións interromperase mediante a iniciación, con coñecemento do interesado, do procedemento sancionador, e reiniciarase o prazo de prescrición se o expediente sancionador estivese paralizado máis dun mes por causa non imputable ó infractor.</p>
<p>3. A prescrición das sancións interromperase mediante a iniciación, con coñecemento do interesado, do procedemento de execución, e reiniciarase o prazo de prescrición se aquel permanece paralizado durante máis dun mes por causa non imputable ó infractor.</p>
<p>4. No caso de infraccións por vicios ou defectos da construcción durante o período quinquenal de garantía establecidos no apartado e) do artigo 6.1 desta lei, o prazo de prescrición non se extinguirá aínda que sobrepase o dito período, sempre que resulte suficientemente probado que os feitos se manifestaron dentro del.</p>
<p>Disposición adicional</p>
<p>A Xunta de Galicia poderá actualiza-la contía das multas de acordo co índice de prezos de consumo.</p>
<p>Disposición derrogatoria</p>
<p>Quedan derrogadas tódalas disposicións de igual ou inferior rango que contradigan o disposto nesta lei.</p>
<p>Disposición derradeira primeira</p>
<p>Autorízase o Consello da Xunta a dictar cantas disposicións de aplicación e desenvolvemento desta lei sexan necesarias.</p>
<p>Disposición derradeira segunda</p>
<p>Esta lei entrará en vigor ós vinte días da súa publicación no Diario Oficial de Galicia.</p>
<p>Santiago de Compostela, trinta de decembro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>96-258</p>

