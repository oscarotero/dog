---
date: '1997-01-20'
id: '2826'
page: 592
number: 12
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 7 de xaneiro de 1997 pola que se convoca un curso de reciclaxe
  para policías locais.
range: Resolución
url: 'https://www.xunta.gal/dog/Publicados/1997/19970120/Anuncio2826_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 1997, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso de reciclaxe para policías locais, segundo o previsto no artigo 23 da Lei 3/1992, do 23 de marzo, de coordinación das policías locais, que deberá desenvolverse conforme ás seguintes bases:</p>
<p>Obxectivos.</p>
<p>O curso ten por obxectivos dota-los policías dunha formación complementaria en materia de actualización policial, que lles sexa útil no desempeño posterior da súa profesión.</p>
<p>Destinatarios.</p>
<p>O curso vai dirixido a todos aqueles policías locais de Galicia que non ingresasen no corpo de policía local a través da Academia Galega de Seguridade.</p>
<p>Inscrición.</p>
<p>A inscrición dos participantes será totalmente gratuíta, debéndose comunicar esta, antes do 10 de febreiro de 1997 para efectua-la correspondente reserva de praza.</p>
<p>Prazas.</p>
<p>Sen límite.</p>
<p>Solicitudes.</p>
<p>1. Os policías que desexen asistir a este curso deberán remitir un escrito, a través do concello, á Academia Galega de Seguridade, solicitando a participación no curso de reciclaxe para policías locais, para efectua-la correspondente reserva de praza para a realización do devandito curso.</p>
<p>2. O prazo para a presentación de instancias rematará o día 10 de febreiro de 1997.</p>
<p>3. Os escritos deberán enviarse á sede da Academia Galega de Seguridade: rúa de Madrid, 2-4 polígono das Fontiñas, 15703, Santiago de Compostela.</p>
<p>Contido e duración.</p>
<p>O curso celebraráse na Academia Galega de Seguridade os xoves en horario de mañá e tarde, tendo unha duración de 180 horas lectivas.</p>
<p>O curso está composto polas seguintes áreas:</p>
<p>-Área xurídica.</p>
<p>-Área humanística.</p>
<p>-Área técnica policial.</p>
<p>-Área operativa policial.</p>
<p>Datas.</p>
<p>O curso iniciarase no vindeiro mes de marzo de 1997, quedando por determina-la súa data de comezo, que se comunicará coa suficiente antelación.</p>
<p>O horario será de 10 a 14 horas, e de 16 a 20 horas.</p>
<p>Desenvolvemento do curso.</p>
<p>Os alumnos da Academia Galega de Seguridade durante o seu período de permanencia na academia rexeránse polo regulamento de réxime interior desta, publicado no DOG do 28-07-1995, nº 144.</p>
<p>Certificado.</p>
<p>Ó remate do curso entregaráselles un certificado a aquelas persoas que acrediten a súa participación continuada a este, non podendo supera-las faltas de asistencia un 15% do total da duración de horas lectivas do curso e que superen as correspondentes probas de coñecementos.</p>
<p>Este curso habilitará os cabos para o ascenso á categoría de sarxento con dispensa de grao, segundo o disposto na disposición transitoria terceira da Lei 3/1992, do 23 de marzo, de coordinación das policías locais de Galicia.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>Santiago de Compostela, 7 de xaneiro de 1997.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridad</p>
<p>186</p>

