---
date: '2017-10-17'
id: G0424-101017-0004
page: 48454
number: 197
agency: 'Consellería de Economía, Emprego e Industria'
section: III. Outras disposicións.
title: >-
  ORDE do 9 de outubro de 2017 pola que se amplía o prazo de xustificación das
  subvencións convocadas ao abeiro da Orde do 2 de marzo de 2017 pola que se
  establecen as bases reguladoras para a concesión, en réxime de concorrencia
  competitiva, de subvencións aos concellos galegos para a creación de espazos
  activos de emprendemento comercial no medio rural, e se procede á súa
  convocatoria para o ano 2017 (código de procedemento IN201I).
range: Orde
url: >-
  https://www.xunta.gal/dog/Publicados/2017/20171017/AnuncioG0424-101017-0004_gl.html
---
<p>A Orde do 2 de marzo de 2017, publicada no Diario Oficial de Galicia núm. 51, do 14 de marzo, establece as bases reguladoras para a concesión, en réxime de concorrencia competitiva, de subvencións aos concellos galegos para a creación de espazos activos de emprendemento comercial no medio rural, e se procede á súa convocatoria para o ano 2017 (código de procedemento IN201I).</p>
    <p>No artigo 1.3, parágrafo segundo, do anexo I, bases reguladoras, establece a consideración de actuacións subvencionables sempre que sexan realizadas e efectivamente pagadas desde o 1 de xaneiro de 2017 ata a data límite de xustificación establecida no artigo 16. </p>
    <p>O artigo 16.1 do anexo I, bases reguladoras, establece que o pagamento da subvención quedará condicionado á presentación, na respectiva xefatura territorial, en orixinal ou copia compulsada, da documentación xustificativa da realización do investimento que fose obxecto da subvención, para o que terá de prazo ata o 31 de outubro de 2017.</p>
    <p>Tendo en conta o longo proceso de avaliación e co fin de optimizar os procesos de xestión por parte dos concellos beneficiarios, e dado que non se causa prexuízo a terceiros, procede modificar o artigo 16.1 do anexo I da orde, ampliando o prazo ata unha data que permita a mellor xustificación por parte dos beneficiarios.</p>
    <p>A teor do exposto, en virtude das competencias que ten atribuídas a Consellería de Economía, Emprego e Industria en materia de comercio interior, e no exercicio das atribucións que me foron conferidas, </p>
    <h2>DISPOÑO:</h2>
    <p>Artigo 1. Modificación do artigo 16.1 do anexo I da Orde do 2 de marzo de 2017 pola que se establecen as bases reguladoras para a concesión, en réxime de concorrencia competitiva, de subvencións aos concellos galegos para a creación de espazos activos de emprendemento comercial no medio rural, e se procede á súa convocatoria para o ano 2017 (código de procedemento IN201I)</p>
    <p>O primeiro parágrafo do artigo 16.1 do anexo I da referida orde queda redactado nos seguintes termos:</p>
    <p>«1. O pagamento da subvención quedará condicionado á presentación, na respectiva xefatura territorial, en orixinal ou copia compulsada, da documentación xustificativa da realización do investimento que fose obxecto de subvención, para o que terá de prazo ata o 20 de novembro de 2017».</p>
    <p>Disposición derradeira</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 9 de outubro de 2017</p>
    <footer><p>Francisco José Conde López<br>Conselleiro de Economía, Emprego e Industria</p></footer>

