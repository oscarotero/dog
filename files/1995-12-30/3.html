---
date: '1995-12-30'
id: 6ED6
page: 9839
number: 249
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Decreto 329/1995, do 21 de decembro, que desenvolve a Lei 8/1994, do 30 de
  decembro, de creación do Instituto Galego de Consumo.
range: Decreto
url: 'https://www.xunta.gal/dog/Publicados/1995/19951230/Anuncio6ED6_gl.html'
---
<p>A Lei 8/1994, de 30 do decembro, de creación do Instituto Galego de Consumo, sinalou este organismo autónomo dunha ampla gama de fins relativos á información, formación, promoción, e, en definitiva, de protección do consumidor e usuario. Igualmente establecieu os seus órganos de xestión e as súa respectivas funcións.</p>
<p>Procede agora desenvolve-la a estructura do instituto, así como establecer con maior concreción as funcións específicas de protección ó consumidor asumidas de acordo coa Lei de creación.</p>
<p>Para asegura-la súa operatividade, o Consello de Dirección queda configurado cun axustado número de membros, coa presencia de tódolos sectores interesados.</p>
<p>Finalmente a estructura organizativa adoptada atende tódalas áreas operativas previstas na Lei de creación do instituto.</p>
<p>Na súa virtude, por proposta do conselleiro de Industria e Comercio, en uso das atribucións conferidas pola Lei 1/1983, do 22 de febreiro, reguladora da Xunta e do seu Presidente, reformada pola Lei 11/1988, do 20 de outubro, e logo de deliberación do Consello da Xunta de Galicia na súa reunión do día vinteún de decembro de mil novecentos noventa e cinco,</p>
<p>DISPOÑO:</p>
<p>Capítulo I</p>
<p>Do Instituto Galego de Consumo</p>
<p>Artigo 1º.-Funcións do instituto.</p>
<p>Nos termos establecidos na Lei 8/1994, do 30 de decembro, de creación do Instituto Galego de Consumo, e neste decreto, correspóndelle ó Instituto Galego de Consumo a realización, no territorio da Comunidade Autónoma de Galicia da política da defensa do consumidor e usuario.</p>
<p>Ademais das funcións previstas no artigo 3 da lei, e de acordo co apartado j) do mencionado artigo, correspóndelle ó Instituto Galego de Consumo as funcións de protección ó consumidor e usuario, no ámbito de inspección, vixilancia do mercado e de mediación e arbitraxe.</p>
<p>Artigo 2º.-Estructura do instituto.</p>
<p>Para o exercicio das súas competencias o Instituto Galego de Consumo terá a seguinte estructura:</p>
<p>A.-Órganos de goberno:</p>
<p>I.1.-O presidente.</p>
<p>I.2.-O Consello de Dirección.</p>
<p>B.-Servicios centrais:</p>
<p>II.1.-A xerencia.</p>
<p>C.-Servicios periféricos.</p>
<p>Capítulo II</p>
<p>Dos Órganos de Goberno</p>
<p>Sección primeira.-O presidente.</p>
<p>Artigo 3º.-Funcións.</p>
<p>1.-O presidente do Instituto Galego de Consumo será designado polo conselleiro de Industria e Comercio.</p>
<p>2.-O presidente do instituto terá as seguintes funcións:</p>
<p>a) Representa-lo instituto.</p>
<p>b) Presidir e convoca-lo Consello de Dirección.</p>
<p>c) Dirixi-lo instituto e facer cumprir e executa-los acordos do Consello de Dirección.</p>
<p>d) Impulsar e supervisa-las actuacións do organismo e das súas comisións e relatorios.</p>
<p>e) Atender e canaliza-las propostas e peticións das organizacións de consumidores e usuarios e velar pola súa adecuada tramitación.</p>
<p>f) Ordena-los pagamentos.</p>
<p>g) Propoñer ó Consello de Dirección os plans xerais e os programas de actuacións, así como os convenios de colaboración e cooperación que sexa preciso establecer con outros organismos e entidades.</p>
<p>h) Exerce-la dirección superior do persoal.</p>
<p>i) Coñecer e coordina-los traballos e actividades que realicen os distintos órganos en materias que garden relación cos fins do instituto e que non estean expresamente reservados a outros órganos da Xunta de Galicia.</p>
<p>j) Propoñer ó Consello de Dirección a designación e a destitución do xerente.</p>
<p>k) Actuar como órgano de contratación do instituto con suxeición á normativa vixentee ó plan anual de actividades aprobado polo Consello de Dirección.</p>
<p>l) Designar e destitui-lo secretario do Consello de Dirección.</p>
<p>m) Exercer calquera outra función, non reservada expresamente a outros órganos da Xunta, en materia propia do instituto.</p>
<p>Sección segunda.-O Consello de Dirección.</p>
<p>Artigo 4º.-Composición.</p>
<p>1.-O Consello de Dirección estará integrado polos seguintes membros:</p>
<p>a) Presidente do instituto.</p>
<p>b) Vocais, que designados polo conselleiro de Industria e Comercio por proposta dos órganos e entidades que representen, serán:</p>
<p>b.1) Dous representantes da Consellería de Industria e Comercio.</p>
<p>b.2) Un representante, con categoría como mínimo de subdirector xeral, por cada unha das seguintes consellerías: Presidencia e Administración Pública; Economía e Facenda; Política Territorial, Obras Públicas e Vivenda; Educación e Ordenación Universitaria; Agricultura, Gandería e Montes; Sanidade e Servicios Sociais; Pesca, Marisqueo e Acuicultura; Xustiza, Interior e Relacións Laborais; Familia, Muller e Xuventude.</p>
<p>b.3.) Un representante, polas federacións galegas representativas de intereses locais.</p>
<p>b.4.) Cinco representantes das organizacións de consumidores e usuarios, garantindo, como mínimo, un por cada provincia.</p>
<p>b.5.) Un representante das cámaras de comercio de Galicia.</p>
<p>b.6.) Un representante da Confederación de Empresarios de Galicia.</p>
<p>2.-Actuará como secretario, con voz pero sen voto, un funcionario do instituto.</p>
<p>3.-O xerente asistirá ás reunións do Consello de Dirección con voz pero sen voto.</p>
<p>4.-Os vocais do Consello de Dirección do instituto, desempeñarán o seu cargo durante dous anos renovables. Perderán a súa condición por:</p>
<p>a) Renuncia anticipada do vocal.</p>
<p>b) Perda de concorrencia dos requisitos que determinaron a súa designación.</p>
<p>c) Por acordo do conselleiro de Industria e Comercio, por proposta de quen a efectuase para a súa designación.</p>
<p>Artigo 5º.-Funcións.</p>
<p>1.-Ó Consello de Dirección, como órgano superior do instituto, correspóndelle a alta dirección da actividade deste e terá as seguintes funcións:</p>
<p>a) Aproba-lo regulamento de réxime interior por proposta do presidente.</p>
<p>b) Aproba-las liñas xerais de actuación do instituto co fin de impulsa-la aplicación e desenvolvemento do estatuto galego do consumidor e usuario e as directrices da Unión Europea.</p>
<p>c) Aproba-los plans e programas de actuación.</p>
<p>d) Autorizar a subscrición de convenios para a aplicación dos programas por proposta do presidente do instituto.</p>
<p>e) Formular propostas e recomendacións sobre cuestións de consumo en relación con outros organismos e entidades.</p>
<p>f) Aproba-los anteproxectos de orzamentos e elevalos á Consellería de Industria e Comercio e aproba-las contas e memoria anual.</p>
<p>g) Asesorar e materia de consumo e defensa do consumidor.</p>
<p>h) Designar e cesa-lo xerente do instituto.</p>
<p>i) Cantos asuntos relacionados coas competencias do instituto lle someta o seu presidente.</p>
<p>2.-O Consello de Dirección poderá delega-las funcións previstas nos apartados c), d) e e) do número anterior nunha Comisión Executiva que estará integrada polos seguintes membros:</p>
<p>a) O presidente que será o do Consello de Dirección.</p>
<p>b) Dous vocais representantes da Consellería de Industria e Comercio.</p>
<p>c) Dous vocais representantes das asociacións de consumidores usuarios.</p>
<p>O xerente asistirá ás reunións da Comisión Executiva con voz pero sen voto.</p>
<p>Actuará como secretario, con voz pero sen voto, o secretario do Consello de Dirección.</p>
<p>3.-O consello asumirá as funcións de consulta daquelas disposicións que afecten á protección e defensa dos consumidores e usuarios, ás que se refire o artigo 31, do estatuto galego do consumidor e usuario, aprobado pola Lei 12/1984, do 28 de Decembro.</p>
<p>Artigo 6º.-Periodicidade das reunións.</p>
<p>1.-O Consello de Dirección reunirase polo menos unha vez ó ano en sesión ordinaria, e en extraordinaria sempre que sexa convocado polo seu presidente, por decisión propia ou por solicitude da maioría dos seus membros.</p>
<p>2.-A Comisión Executiva reunirase sempre que sexa convocada polo seu presidente.</p>
<p>Artigo 7º.-Atribucións do presidente.</p>
<p>O presidente do Consello de Dirección e da Comisión Executiva terá as seguintes atribucións:</p>
<p>a) Acorda-la convocatoria das sesións e fixa-la orde do día, tendo en conta, se é o caso, as peticións dos demais membros formuladas coa suficiente antelación.</p>
<p>b) Presidi-las sesións, modera-lo desenvolvemento dos debates e suspendelos por causas xustificadas.</p>
<p>c) Dirimir co seu voto os empates para efectos de adoptar acordos.</p>
<p>d) Facer cumprir e executa-los acordos.</p>
<p>e) Exercer cantas outras funcións sexan inherentes á súa condición de presidente.</p>
<p>Artigo 8º.-Secretario.</p>
<p>O secretario dos órganos colexiados ostentará as seguintes atribucións:</p>
<p>a) Asistir ás reunións do Consello de Dirección e da Comisión Executiva.</p>
<p>b) Efectua-las convocatorias das sesións dos órganos colexiados por orde do seu presidente, así como as citacións ós membros deles.</p>
<p>c) Recibi-los actos de comunicación dos membros co Instituto Galego de Consumo e polo tanto, as notificacións, peticións de datos, rectificacións ou calquera outra clase de escritos dos que deba ter coñecemento.</p>
<p>d) Prepara-lo despacho dos asuntos, redactar, autorizar e custodia-las actas das sesións.</p>
<p>e) Expedir certificacións das consultas, dictames e acordos aprobados.</p>
<p>f) Cantas outras funciós sexan inherentes á súa condición de secretario.</p>
<p>Capítulo III</p>
<p>A Xerencia</p>
<p>Artigo 9º.-O xerente.</p>
<p>Á fronte da Xerencia estará un xerente, con categoría de subdirector xeral, designado polo Consello da Dirección por proposta do presidente, que terá as seguintes atribucións:</p>
<p>a) Promover, coordinar e realiza-las actuacións propias do instituto e executa-lo seu orzamento e o plan anual de actividades, de conformidade cos criterios aprobados polo Consello de Dirección.</p>
<p>b) Promove-la cooperación e relacións do instituto con outras institucións e entidades, tanto públicas como privadas.</p>
<p>c) Elabora-lo plan anual de actividades e a súa memoria explicativa, a memoria anual sobre actuación e xestión do instituto, as contas e o anteproxecto do orzamento da entidade.</p>
<p>d) Administrar e xestiona-lo patrimonio e os recursos económicos do instituto, e buscar outras liñas de financiamento.</p>
<p>e) Propoñe-la a ordenación de pagamentos.</p>
<p>f) Levar a cabo o asesoramento e os informes que lle solicite o presidente.</p>
<p>g) Dirixi-lo persoal do instituto.</p>
<p>h) Xestiona-los asuntos de réxime interior, rexistro, publicacións, documentación administrativa, arquivo e inventario.</p>
<p>i) Impulsar, orientar, coordinar e inspecciona-los servicios e unidades do Instituto e dicta-las disposicións, instruccións e circulares de funcionamento e comunicación entre as diferentes dependencias do organismo.</p>
<p>j) Exercer cualquera outra función que lle delegue o presidente ou lle encomende o Consello de Dirección.</p>
<p>Artigo 10º.-Áreas do instituto.</p>
<p>Dependentes do xerente do Instituto Galego de Consumo encóntranse as seguintes áreas:</p>
<p>1.-Información e educación.</p>
<p>2.-Protección ó consumidor e usuario.</p>
<p>3.-Asuntos xerais.</p>
<p>Artigo 11º.-Área de Información e Educación.</p>
<p>A Área de Información e Educación terá as seguintes funcións:</p>
<p>a) Promover e realizar estudios, análises comparativas e enquisas sobre as dinámicas e os hábitos de consumo, prezos,características e condicións de productos e servicios.</p>
<p>b) Organización e mantemento dun centro de documentación especializado en consumo e as súas correspondentes bases de datos.</p>
<p>c) Organiza-los medios para a difusión da información e en particular a través de publicacións, material gráfico, audiovisual e calquera outros.</p>
<p>d) Cooperación e asistencia técnica e xurídica a asociacións de consumidores, oficinas municipais de información ó consumidor e demais organismos e entidades interesadas.</p>
<p>e) Contribuír á información dos consumidores a través da participación en feiras e outras manifestaciones públicas e colaborar cos organismos ou entidades que leven a cabo actividades similares baixo o patrocinio do instituto.</p>
<p>f) Programar e organizar cursos, seminarios, xornadas e demais actividades de formación dirixidas ó persoal de asociacions de consumidores,de oficinas municipais de información ó consumidor, educadores, expertos en consumo e consumidores e usuarios en xeral.</p>
<p>g) Cooperar coas autoridades e centros docentes na execución de programas de formación dos consumidores nos diferentes niveis escolares.</p>
<p>h) Colaborar con profesionais e entidades para o desenvolvemento de proxectos escolares en materia de educación do consumidor e elaboración de material didáctico.</p>
<p>i) Deseñar e elaborar, directamente ou en colaboración, publicacións, material didáctico e audiovisual dirixido ós consumidores e usuarios.</p>
<p>Artigo 12º.-Área de Protección ó Consumidor e Usuario.</p>
<p>A Área de Protección ó Consumidor e Usuario realizará funcións de planificación, coordinación, execución e control en relación coas materias seguintes:</p>
<p>a) Elaboración dos proxectos de disposicións necesarios para o desenvolvemento e actualización da lexislación xeral de defensa do consumidor e usuario.</p>
<p>b) Campañas de inspección e control de calidade dos establecementos, bens e servicios existentes no mercado, para o cumprimiento da súa normativa reguladora e a protección dos dereitos e lexítimos intereses dos consumidores e usuarios.</p>
<p>c) Xestión do sistema de intercambio rápido de información sobre os perigos derivados dos productos de uso ou consumo (rede de alerta).</p>
<p>d) Intervención cautelar de productos perigosos.</p>
<p>e) Investigación das denuncias por suposta infracción en materia de defensa dos consumidores e usuarios.</p>
<p>f) Iniciación e instrucción dos expedientes sancionadores que corresponda, para corrixi-las infraccións detectadas en materia de defensa dos consumidores e usuarios.</p>
<p>g) Fomento e formalización de convenios arbitrais entre os consumidores e usuarios e os empresarios, para soluciona-las súas controversias mediante a arbitraxe de consumo.</p>
<p>h) A mediación respecto das controversias derivadas de queixas ou reclamacións dos consumidores e usuarios.</p>
<p>i) Censo das empresas adheridas ó Sistema Arbitral de Consumo de Galicia.</p>
<p>j) Actuacións correspondentes á Secretaría da Xunta Arbitral de Consumo de Galicia.</p>
<p>Artigo 13º.-Área de Asuntos Xerais.</p>
<p>A Área de Asuntos Xerais terá as seguintes funcións:</p>
<p>a) Asesorar e emitir informes sobre todas aquelas cuestións que o presidente someta ó xerente, así como aquelas que lle encomende o propio xerente.</p>
<p>b) Prepara-lo anteproxecto do orzamento do instituto, a súa execución e control, a tramitación das súas modificacións, así como a xestión económico-administrativa dos créditos ozramentarios e a xustificación das contas xerais.</p>
<p>c) Xestiona-las nóminas de persoal do instituto, programa-las súas necesidades e elabora-la proposta de relación de postos de traballo.</p>
<p>d) Coidar do correcto funcionamento do rexistro xeral do instituto, do arquivo e os restantes aspectos relacionados co réxime interior.</p>
<p>e) Xestiona-lo rexistro de asociacións de consumidores e usuarios.</p>
<p>f) Exercer cantas funcións lle encomende o xerente.</p>
<p>Capítulo IV</p>
<p>Servicios perifericos</p>
<p>Artigo 14º.-Delegacións provinciais.</p>
<p>1.-En cada unha das provincias da Comunidade Autónoma existirá unha delegación provincial do instituto na que se integrarán tódalas unidades de</p>
<p>carácter provincial ou local en materia de consumo situadas no seu ámbito .</p>
<p>2.-Os delegados provinciais do insituto serán os da Consellería de Industria e Comercio e en tal calidade correspóndelle-la dirección, no ambito provincial respectivo, das funcións competencia do Instituto baixo a dependencia funcional do presidente do dito organismo.</p>
<p>Capítulo V</p>
<p>Rexime xuridico, sancionador, recursos e reclamacións</p>
<p>Artigo 15º.-Réxime xurídico.</p>
<p>1.-O Instituto Galego de Consumo rexerase polo disposto na súa lei de creación, polo presente regulamento e disposicións que se dicten no seu desenvolvemento, pola normativa autonómica que lle sexa aplicable e pola reguladora de organismos autónomos.</p>
<p>2.-No exercicio das funcións públicas que a lei lle atribúe, someterase ás normas de procedemento contidas na Lei 30/1992, do 26 de novembro, de réxime xurídico das administracións públicas e procedemento administrativo común, e demais disposicións do dereito público que lle sexan aplicables.</p>
<p>Artigo 16º.-Competencia sancionadora.</p>
<p>Serán órganos competentes para a imposición de sancións en materia de defensa do consumidor e usuario os seguintes:</p>
<p>a) Os delegados provinciais do Instituto Galego de Consumo, ata 500.000 pesetas.</p>
<p>b) O presidente do Instituto Galego de Consumo, de 500.001 ata 2.500.000 pesetas.</p>
<p>c) O conselleiro de Industria e Comercio para sancións superiores a 2.500.000 pesetas.</p>
<p>d) O Consello da Xunta para sancións que leven consigo a clausura do establecemento.</p>
<p>Artigo 17º.-Recursos e reclamacións.</p>
<p>1.-Porán fin á vía administrativa:</p>
<p>a) As resolucións e actos suxeitos ó dereito administrativo que dicten o Consello da Xunta de Galicia e o conselleiro de Industria e Comercio.</p>
<p>b) As resolucións e actos suxeitos ó dereito administrativo que dicten o Consello de Dirección e o presidente do instituto, con excepción do que dispón o número seguinte.</p>
<p>2.-As resolucións que dicte o presidente do instituto no exercicio da potestade sancionadora en materia de defensa do consumidor e usuario non esgotarán a vía administrativa e contra elas poderáse interpoñer recurso ordinario ante o conselleiro de Industria e Comercio.</p>
<p>3.-Os actos suxeitos ó dereito administrativo que dicten o xerente do instituto e os delegados provinciais del non esgotarán a vía administrativa e serán susceptibles de recurso ordinario ante o presidente do instituto.</p>
<p>4.-Fronte ós actos non suxeitos ó dereito administrativo os interesados poderán acudir ós tribunais da xurisdicción ordinaria.</p>
<p>5.-As reclamacións previas ás vías xudiciais, civil e laboral dirixiranse ó presidente do instituto e a súa tramitación axustarase á Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposicións adicionais</p>
<p>Primeira.-O Laboratorio de Consumo de Galicia, con sede na cidade da Coruña, como instrumento técnico encargado do control, o estudio e a análise da calidade dos productos existentes no mercado galego e a disposición do consumidor e usuario, intégrase no Instituto Galego de Consumo, baixo a dependencia do seu xerente.</p>
<p>Segunda.-As axencias europeas de consumo, intégranse no Instituto Galego de Consumo, baixo a dependencia do su xerente.</p>
<p>Disposicións transitorias</p>
<p>Primeira.-En tanto non aprobe o Consello da Xunta a estructura orgánica do Instituto Galego de Consumo, serán órganos competentes para a incoación dos expedientes sancionadores en materia de defensa do consumidor e usuario, os delegados provinciais do instituto.</p>
<p>Segunda.-En tanto non se aprobe, por Decreto da Xunta de Galicia, a estructura do instituto e a correspondente relación de postos de traballo, as funcións encomendadas a él con excepción do sinalado na disposición transitoria anterior serán desempeñadas polo persoal destinado na Subdirección Xeral de Consumo e nos Servicios Provinciais de Consumo.</p>
<p>Disposición derrogatoria</p>
<p>Primeira.-Queda derrogada a letra a) do apartado 1 do artigo único do Decreto 24/1984, do 23 de febreiro, sobre órganos competentes para a imposición de sancións por infraccións cometidas en materia de defensa do consumidor e usuario.</p>
<p>Segunda.-Quedan derrogadas así mesmo tódalas disposicións de igual ou inferior categoría que se opoñan ó establecido neste decreto.</p>
<p>Disposicións derradeiras</p>
<p>Primeira.-Facúltase o conselleiro de Industria e Comercio para dictar tódalas disposicións que sexan precisas para o desenvolvemento e aplicación do presente decreto.</p>
<p>Segunda.-O presente decreto entrará en vigor o día un de xaneiro de mil novecentos noventa e seis.</p>
<p>Santiago de Compostela, vinteún de decembro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>
<p>8483</p>

