---
date: '2023-06-01'
id: G0003-090523-0004
page: 33817
number: 103
agency: Servizo Galego de Saúde
section: VI. Anuncios. a) Administración autonómica.
title: >-
  ANUNCIO do 28 de abril de 2023, da Dirección Xeral de Recursos Humanos, polo
  que se fai público o Manual de cobertura de ausencias en centros de saúde.
range: Anuncio
url: >-
  https://www.xunta.gal/dog/Publicados/2023/20230601/AnuncioG0003-090523-0004_gl.html
---
<p>Con data do 29 de xuño de 2022, na Mesa Sectorial de Negociación do Persoal Estatutario, a Administración sanitaria e as organizacións sindicais CIG, CC.OO., CSIF, SATSE e UGT pactaron diversas medidas retributivas e de mellora no seo do Plan de ordenación de recursos humanos de atención primaria. </p>
    <p>Entre as ditas medidas, que foron publicadas por Orde da Consellería de Sanidade do 16 de setembro de 2022 (Diario Oficial de Galicia núm. 182, do 23 de setembro), figura a elaboración dun manual de cobertura de ausencias onde constarán as causas que dan lugar á intersubstitución por ausencias de titular, que actualiza as causas vixentes, así como o sistema que dá lugar á activación da intersubstitución e da xornada complementaria, coa finalidade de acadar un tratamento homoxéneo en todas as áreas sanitarias. Engádese que o dito manual regulará tamén a prolongación da xornada ordinaria, con axendas reguladas, horarios e indicadores de seguimento da actividade.</p>
    <p>Tras varias reunións en que se negociou o contido do manual de cobertura de ausencias, este foi aprobado na reunión da Mesa Sectorial do 3 de marzo de 2023 por unanimidade e coa sinatura das anteditas organizacións sindicais, co cal se inician as adaptacións técnicas precisas para a súa aplicación.</p>
    <p>Unha vez avanzadas as adaptacións, procede facer público, para o persoal afectado, o Manual de cobertura de ausencias en centros de saúde, o cal estará dispoñible na seguinte ligazón da intranet: https://www.sergas.gal/Recursos-Humanos/Plan-de-Ordenacion-de-Recursos-Humanos-de-AP</p>
    <p>As medidas previstas no manual serán inmediatamente aplicables, con excepción da identificación do tipo de prolongación de xornada realizada (A, B ou C), a xestión automática da intersubstitución dunha cota vacante, a xestión completa de solicitudes de permisos en Fides e a visualización do detalle diario das prolongacións e intersubstitucións realizadas polo profesional en Fides, as cales serán efectivas a partir do 1 de xullo de 2023.</p>
    <p>No referente ao cálculo automático da xornada complementaria para o persoal dos puntos de atención continuada que realizan a actividade laboral en horario ordinario de centros de saúde, estará dispoñible no último trimestre do ano.</p>
    <p>Santiago de Compostela, 28 de abril de 2023</p>
    <footer><p>Ana María Comesaña Álvarez<br>Directora xeral de Recursos Humanos</p></footer>

