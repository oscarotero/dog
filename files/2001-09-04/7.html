---
date: '2001-09-04'
id: E206
page: 11
number: 171
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 18 de xuño de 2001, da Delegación Provincial de Ourense, pola
  que se dispón a inscrición e a publicación, no Diario Oficial de Galicia, do
  texto do convenio colectivo da empresa Construcciones Alea, S.L. de Ourense e
  a acta de rectificación do texto citando as partes asinantes.
range: Resolución
url: 'https://www.xunta.gal/dog/Publicados/2001/20010904/AnuncioE206_gl.html'
---
<p>Visto o texto do convenio colectivo da empresa Construcciones Alea, S.L. de Ourense (código de convenio nº 3200162), con entrada nesta delegación provincial da Consellería de Xustiza, Interior e Relacións Laborais o día 28 de maio de 2001, subscrito con data 25 de maio de 2001, dunha parte por Luis Ogando Hermida, en representación da parte empresarial, e doutra polo comité de empresa, en representación dos traballadores desta, e a acta de rectificación do texto citando as partes asinantes.</p>
<p>Esta delegación provincial, de conformidade co disposto no artigo 90.2º e 3º do Estatuto dos traballadores, texto refundido aprobado polo Real decreto 1/1995, do 24 de marzo, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo e demais normas aplicables de dereito común,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 18 de xuño de 2001.</p>
<p>José Lage Lage</p>
<p>Delegado provincial de Ourense</p>
<p>Convenio colectivo provincial para a empresa</p>
<p>Construcciones Alea, S.L.</p>
<p>2001-2002</p>
<p>Capítulo I</p>
<p>Ámbito e vixencia</p>
<p>Artigo 1º.-Ámbito.</p>
<p>1. O presente convenio afecta a tódolos traballadores que presten os seus servicios na empresa na</p>
<p>provincia de Ourense, así como os contratados durante a vixencia del. Igualmente afecta os traballadores que, estando afiliados en Ourense, se despracen a outras provincias por necesidades de traballo.</p>
<p>Artigo 2º.-Vixencia e duración.</p>
<p>1. O presente convenio substitúe e anula tódolos anteriores, mesmo o vixente na actualidade e entrará en vigor o día da súa publicación no BOP de Ourense.</p>
<p>2. Para os efectos económicos, entendéndose por estes única e exclusivamente as diferencias salariais que deriven do incremento acordado sobre a táboa salarial, entrará en vigor a partir do 1 de xaneiro de 2001.</p>
<p>3. Este convenio terá unha duración bienal, estendéndose desde o 1 de xaneiro de 2001 ata o 31 de decembro de 2002 e será prorrogado por un período igual, salvo denuncia por calquera das partes cunha anticipación mínima de tres meses á data do 31 de decembro de 2001. Esta denuncia deberá facerse por escrito e comunicada en forma á outra parte.</p>
<p>4. En caso de non ser denunciado no tempo e forma anteriormente expresados e prorrogado por igual período de vixencia, a revisión salarial realizarase conforme os criterios que se establecen neste.</p>
<p>Artigo 3º.-Revisión.</p>
<p>Para o segundo ano de vixencia, isto é, para o período do 1 de xaneiro de 2002 ó 31 de decembro de 2002, a táboa de salarios revisarase despois de negociación do comité de empresa co representante legal da mesma, tomando como orientación e recomendación a normativa vixente no que respecta a xornada e demais temas de carácter social.</p>
<p>Artigo 4º.-Lexislación complementaria.</p>
<p>Para todo o non previsto no presente convenio aplicarase o disposto na Lei do Estatuto dos traballadores, ou convenio xeral do sector da construcción.</p>
<p>Capítulo II</p>
<p>Contrato de traballo</p>
<p>Artigo 5º.-Contrato de traballo.</p>
<p>A) Regulación xeral.</p>
<p>1. O contrato de traballo será subscrito entre empresa e traballador, obrigatoriamente por escrito, con entrega dun exemplar a este, conforme o formato aprobado por disposición de carácter normativo que, necesariamente, deberá ser rexistrado na oficina de emprego á que pertenza o centro de traballo ó que se incorpore o traballador e entregada unha copia del (copia básica), ó representante dos traballadores.</p>
<p>2. En ningún caso se poderá comezar a traballar sen que previamente se tivese procedido á inscrición do traballador na Seguridade Social.</p>
<p>B) Subcontratación.</p>
<p>1. Cando a empresa contrate ou subcontrate con outros a realización das obras ou servicios correspondentes á propia actividade daqueles, deberá comprobar que os ditos contratistas estean ó día no pagamento das cotas da Seguridade Social. Para o efecto pedirá por escrito, con identificación da empresa afectada, certificado de estar ó día nos pagamentos da Tesourería Xeral da Seguridade Social.</p>
<p>2. A empresa contratada, nun prazo máximo de trinta días, deberá presenta-lo certificado indicado no punto anterior. Transcorrido este prazo, quedará exonerada de responsabilidade a empresa principal.</p>
<p>Artigo 6º.-Período de proba.</p>
<p>1. Poderá concertarse por escrito un período de proba que, en ningún caso, poderá exceder de:</p>
<p>a) Técnicos titulados superiores: 6 meses.</p>
<p>b) Empregados:</p>
<p>Niveis III, IV e V: 3 meses.</p>
<p>Niveis VI ó X: 2 meses.</p>
<p>Resto de persoal: 15 días naturais.</p>
<p>c) Persoal operario:</p>
<p>Encargados e capataces: 1 mes.</p>
<p>Resto de persoal: 15 días naturais.</p>
<p>2. Durante o período de proba o traballador terá os dereitos e obrigas correspondentes á súa categoría profesional e posto de traballo que desempeñe, como se fose de cadro de persoal, excepto os derivados da resolución da relación laboral, que poderá producirse por instancia de calquera das partes durante o seu transcurso, sen necesidade de previo aviso e sen que ningunha das partes teña dereito a indemnización ningunha, debéndose comunica-la desistencia por escrito.</p>
<p>3. Transcorrido o período de proba sen que se producise a desistencia, o contrato producirá plenos efectos, computándose o tempo dos servicios prestados para efectos de permanencia na empresa.</p>
<p>Capítulo III</p>
<p>Clasificación profesional</p>
<p>Artigo 7º.-Clasificación do persoal.</p>
<p>A clasificación do persoal afectado polo presente convenio é meramente enunciativa e non supón obriga de ter cubertas tódalas prazas enumeradas, se as necesidades da actividade da empresa non o requiren.</p>
<p>Artigo 8º.-Clasificación por niveis e categorías profesionais.</p>
<table><tbody><tr><td></td></tr>
<tr><td>Niveis</td><td>Categorías</td></tr>
<tr><td></td></tr>
</tbody></table>
<table><tbody><tr><td>II</td><td>Título superior.</td></tr>
<tr><td>III</td><td>Título medio.
Xefe de 1ª administrativo.</td></tr>
<tr><td>IV</td><td>Axudante de obra.
Encargado xeral.
Xefe de persoal.</td></tr>
<tr><td>V</td><td>Delineante superior.
Xefe administrativo.</td></tr>
<tr><td>VI</td><td>Delineante de primeira.
Topógrafo.
Encargado de obra.
Oficial 1ª administrativo.</td></tr>
<tr><td>VII</td><td>Delineante de 2ª
Capataces, oficial 2ª adm.
Topógrafo práctico de 2ª</td></tr>
<tr><td>VIII</td><td>Auxiliar administrativo.
Oficial 1ª oficio.</td></tr>
<tr><td>IX</td><td>Oficial 2ª oficio.</td></tr>
<tr><td>X</td><td>Serenos e almaceneiro.</td></tr>
<tr><td>XI</td><td>Peón especializado.</td></tr>
<tr><td>XII</td><td>Peóns ordinarios.</td></tr>
<tr><td>XIII</td><td>Traballadores de 17 anos.</td></tr>
</tbody></table>
<p>Capítulo IV</p>
<p>Tempo de traballo</p>
<p>Artigo 9º.-Xornada laboral.</p>
<p>1. Durante a vixencia do presente convenio establécese unha xornada laboral anual de 1.756 horas.</p>
<p>2. A xornada semanal establécese en corenta horas de traballo efectivo distribuídas en oito horas diarias de luns a venres, ambos inclusive.</p>
<p>3. Para axusta-lo calendario laboral anual no presente exercicio de 2001, fíxanse como días non laborais o 26 de febreiro, 30 de abril, 17 e 18 de maio, 2 de novembro, 7, 24 e 31 de decembro, e 4 horas correspondentes á xornada de tarde do día 5 de xaneiro.</p>
<p>Artigo 10º.-Vacacións.</p>
<p>1. As vacacións terán unha duración de trinta días naturais para tódalas categorías.</p>
<p>2. O total dos días anuais de vacacións poderá distribuílo a empresa para efectos de desfrute da forma seguinte: quince días ininterrompidos para desfrutar preferentemente no verán. o resto, para desfrutar de acordo entre o traballador e a empresa, atendendo preferentemente ás necesidades do traballo.</p>
<p>3. Independentemente do reflectido nos parágrafos anteriores, a empresa poderá da-las vacacións a todo ou parte do persoal en dúas veces ou quendas, sendo a primeira no verán e segunda no inverno.</p>
<p>4. Para efectos do devengo de vacacións, considerarase como tempo efectivamente traballado o correspondente á situación de ILT, sexa cal for a súa causa. Non obstante, dado que o dereito de desfrute de vacacións caduca co transcurso do ano natural, perderase se ó vencemento deste o traballador</p>
<p>continuase de baixa, aínda que manterá o dereito a percibi-la diferencia entre a retribución de vacacións e a prestación de incapacidade laboral transitoria.</p>
<p>Unha vez iniciado o desfrute do período regulamentario de vacacións, se sobrevén a situación de incapacidade temporal, a duración dela computarase como días de vacacións, sen prexuízo do dereito do traballador a percibi-la diferencia que puidese existir entre a retribución correspondente a vacacións e a prestación de incapacidade temporal.</p>
<p>Artigo 11º.-Permisos e licencias.</p>
<p>A empresa concederá licencias retribuídas ós traballadores que o soliciten nos seguintes casos:</p>
<p>a) Por matrimonio: 15 días naturais, sempre que o traballador leve como mínimo un ano de antigüidade.</p>
<p>b) Por matrimonio de fillos: 2 días naturais.</p>
<p>c) Por falecemento de parentes ata segundo grao de consanguinidade ou afinidade 2 días naturais: cando con tal motivo o traballador necesite facer un desprazamento, o prazo será de 4 días naturais.</p>
<p>d) Por parto de esposa: 2 días naturais. Se concorre enfermidade grave no parto, aumentarase a 4 días naturais.</p>
<p>e) O traballador terá dereito á asistencia médica o tempo necesario e retribuído, presentando o comprobante correspondente.</p>
<p>Capígulo V</p>
<p>Retribucións</p>
<p>Artigo 12º.-Táboa salarial.</p>
<p>Establécese unha táboa de percepcións económicas para a xornada laboral ordinaria así como para as horas extraordinarias que será, para cada traballador, a que corresponda á súa categoría profesional, sen discriminación ningunha por razón de sexo, e que se contén no anexo I deste convenio.</p>
<p>Artigo 13º.-Complemento de asistencia.</p>
<p>1. Se establece un complemento de asistencia para os productores das categorías II a XIII con rendemento normal e que non teñan ningunha falta de asistencia non xustificada ó traballo (importe segundo anexo I).</p>
<p>2. A primeira xornada non traballada completa suporá a perda de 4 días de complemento, a segunda a perda de 10 días de complemento e a terceira a perda total. As faltas non xustificadas computaranse dentro de cada mes natural. Para a determinación do complemento de asistencia diaria, dividirase entre vintecinco a cantidade que figura baixo este concepto na táboa salarial que se contén no anexo I deste convenio.</p>
<p>3. A perda deste complemento é independente das sancións que marca a ordenanza laboral e demais disposicións sobre a materia.</p>
<p>Artigo 14º.-Desgaste de ferramentas.</p>
<p>Establécese unha indemnización por desgaste de ferramentas para aqueles traballadores a que non lle sexa facilitada pola empresa, consistente en 40 pesetas por cada día de traballo efectivo. A empresa determinará os casos particulares de achega de ferramentas polo traballador.</p>
<p>Artigo 15º.-Antigüidade.</p>
<p>A antigüidade queda conxelada na base do ano 1988, no senso de que quedan conxelados os prezos dos bienios e quinquenios calculados sobre aquela base. É dicir, o prezo de tódolos bienios devengados e que se devenguen no futuro para as categorías niveis do 2 ó 12 é de 2.317 pesetas (cinco por cento de 46.347 pesetas). O prezo de tódolos quinquenios devengados e que se devenguen no futuro é o de 3.244 pesetas (sete por cento de 46.347 pesetas). Non obstante respectaranse aquelas cantidades que a título persoal veñan percibindo os traballadores por este concepto, sen que caiba compensalas no cómputo xeral do convenio. É dicir, o prezo dos bienios e dos quinquenios que sexan superiores ós que se sinalan neste convenio e sexan pagos na actualidade polas empresas, manteranse, quedando con esta data conxelado na dita contía.</p>
<p>Artigo 16º.-Gratificacións extraordinarias.</p>
<p>1. Os traballadores afectados polo presente convenio terán dereito exclusivamente a dúas pagas extraordinarias ó ano, que se aboarán nos meses de xuño e decembro.</p>
<p>2. A contía das pagas extraordinarias non se devengarán mentres duren calquera das causas de suspensión de contrato previstas no artigo 45 da Lei do Estatuto dos traballadores.</p>
<p>3. Os traballadores que ingresen ou cesen no decurso de cada semestre natural, devengarán a paga en proporción ó tempo de permanencia na empresa durante o mesmo, de acordo co que determina o artigo 62 do convenio xeral.</p>
<p>Artigo 17º.-Axudas de custo.</p>
<p>Establécese unha axuda de custo igual para tódalas categorías de tres mil cincocentas pesetas (3.500) diarias e unha media axuda de mil cincocentas pesetas (1.500) diarias, por cada día efectivo para todo o persoal da empresa, sexa cal for a súa categoría.</p>
<p>Non obstante, pódense substituír estes importes pola fórmula, que de común acordo se establecerá, de gastos por xustificar.</p>
<p>Artigo 18º.-Indemnización en caso de accidente ou hospitalización.</p>
<p>Tódolos traballadores da empresa, en caso de accidente laboral ou hospitalización, percibirán durante o período de hospitalización ou da ILT por accidente con cargo á empresa, a diferencia entre a cantidade fixada pola Seguridade Social e o importe do salario que viña percibindo nunha mensualidade normal, de tal forma que durante o período de ILT perciba o 100 por 100 da mensualidade normal.</p>
<p>Artigo 19º.-Pagamento de salarios.</p>
<p>1. A empresa queda obrigada a aboa-los salarios dentro dos cinco primeiros días hábiles do mes seguinte ó mes vencido en que se devenguen.</p>
<p>2. A empresa destinará ó pagamento a hora inmediatamente seguinte á finalización da xornada ordinaria. Cando por necesidades organizativas se realice o pagamento dentro da xornada laboral, esta interromperase e prolongarase despois do horario de traballo polo tempo investido no pagamento, sen que en ningún caso tal prolongación poida exceder máis dunha hora.</p>
<p>3. O tempo investido no pagamento de retribucións e anticipos a conta das mesmas, quedará exento do cómputo da xornada laboral, considerándose como de mera permanencia no centro de traballo e por tanto non retribuído para ningún efecto.</p>
<p>4. O traballador deberá facilitar á empresa ó tempo do seu ingreso ou incorporación á mesma, o seu número de identificación fiscal (NIF), de conformidade coa normativa aplicable ó respecto.</p>
<p>Capítulo VI</p>
<p>Compensación e absorción</p>
<p>Artigo 20º.-Compensación e absorción.</p>
<p>Tendo en conta da natureza deste convenio, tódalas melloras tanto económicas como de tipo social que poidan aparecer por disposición oficial durante a vixencia del, non terán eficacia práctica e, en consecuencia, serán absorbidas por este, se as condicións deste convenio, consideradas globalmente e en cómputo anual, superan as citadas melloras.</p>
<p>Capítulo VII</p>
<p>Cesamentos e indemnizacións</p>
<p>Artigo 21º.-Cesamentos e indemnizacións.</p>
<p>En relación cos contratos, segundo o carácter adquirido polos traballadores en razón de permanencia e funcións ó servicio da empresa, os cesamentos axustaranse ós seguintes requisitos:</p>
<p>a) Durante o período de proba, que se detalla no artigo 14 do R.D. lexislativo 1/1995, do 24 de marzo, as empresas poderán prescindir dos servicios de toda clase do persoal no momento en que o consideren oportuno, se non posúe ou non se adapta ás condicións necesarias para a súa función sen indemnización ningunha.</p>
<p>b) O persoal fixo de obra cesará cando termine os traballos da súa especialidade na obra en que viñese prestando os seus servicios. A indemnización que se establece para estes traballadores consistirá no 4,5 por 100, calculado sobre o salario base das táboas do convenio devengados durante a vixencia do contrato.</p>
<p>c) Os traballadores que formalicen outros contratos dos regulados no R.D. 8/97 ou normas que os substitúan, terán dereito, unha vez finalizado o contrato correspondente por expiración do tempo convido,</p>
<p>a percibiren unha indemnización por conclusión do 4,5 por 100, se a duración tivese sido inferior, igual ou superior a 365 días, calculada sobre os conceptos salariais das táboas do convenio aplicable, devengados durante a vixencia do contrato.</p>
<p>Capítulo VIII</p>
<p>Disposicións varias</p>
<p>Artigo 22º.-Prima de casado.</p>
<p>A todo traballador que leve como mínimo un ano de antigüidade na empresa e contraia matrimonio outorgaráselle unha gratificación ou prima por matrimonio de quince mil pesetas (15.000).</p>
<p>Artigo 23º.-Roupa de traballo.</p>
<p>Ó persoal afectado por este convenio seralle entregada pola empresa unha peza de roupa de traballo ou funda e un par de botas normais, adecuadas ó centro de traballo, cada seis meses, sendo obrigatorio o seu uso cando o traballo o requira. Estas pezas serán en todo momento propiedade da empresa e o traballador estará obrigado á súa boa conservación e uso. A empresa poderá facer constar nesas pezas o seu anagrama ou o da actividade.</p>
<p>Os traballadores devolverán as pezas de roupa vellas ó causaren baixa na empresa. De non facelo, a empresa poderá desconta-lo 50% do importe correspondente ó equipamento da súa última entrega.</p>
<p>Artigo 24º.-Póliza de seguros e indemnizacións.</p>
<p>1. Establécense as seguintes indemnizacións para tódolos traballadores afectados polo presente convenio:</p>
<p>a) En caso de morte derivada de enfermidade común ou accidente non laboral, o importe dunha mensualidade de tódolos conceptos das táboas do convenio aplicable vixentes en cada momento.</p>
<p>b) En caso de morte, incapacidade permanente, absoluta ou grande invalidez, derivada de accidente de traballo ou enfermidade profesional, a empresa aboará 6.000.000 de pesetas , para o cal se compromete a unha compañía de seguros con delegación na localidade.</p>
<p>2. Nos supostos de morte, as indemnizacións establecidas aboaranse á viúva ou beneficiarios do traballador, segundo as normas da Seguridade Social.</p>
<p>3. A referida póliza só abranguerá os procesos iniciados a partir da vixencia e validez dela.</p>
<p>4. Esta indemnización é compatible coa pensión ou indemnización que poida causa-lo traballador na Seguridade Social ou mutualidade. Non obstante o anterior, a indemnización pada con cargo ás pólizas de seguro de accidente terá a consideración de entregas á conta das indemnizacións que no seu día fixen os xulgados e tribunais de xustiza por sentencia definitiva e firme, e que sexan a cargo da empresa.</p>
<p>Artigo 25º.-Seguranza e saúde laboral.</p>
<p>O traballador poderá porse de acordo coa empresa para acudiren a cursos de prevención de riscos laborais que se organicen a través do servicio de prevención da mutua de accidentes de traballo e enfermidades profesionais da Seg. Social núm. 275, Fraternidad-Muprespa, ou Consellería de Xustiza, Interior e Relacións Laborais e que teñan relación directa co sector construcción.</p>
<p>Disposicións adicionais</p>
<p>Primeira.-Comisión mixta paritaria.</p>
<p>Para interpreta-lo contido deste convenio, vixia-lo seu cumprimento ou exerce-las funcións de arbitraxe nos problemas e cuestións suscitadas como consecuencia da aplicación do mesmo, noméase unha comisión mixta que está formada da seguinte maneira:</p>
<p>Por parte da empresa, o representante que interveu na confección do presente convenio, ou no seu defecto outra persoa con representación legal.</p>
<p>Por parte dos traballadores, o presidente do comité de empresa e os dous compoñentes de mais idade do comité.</p>
<p>Ámbalas partes poderán solicita-la designación de asesores ou expertos no número que coiden conveniente.</p>
<p>As funcións e actividades da comisión mixta non obstruirán en ningún caso as accións laborais correspondentes.</p>
<p>Segunda.-Cláusula especial.</p>
<p>O persoal que cese incumprindo o requisito de comunicalo á empresa, con oito días de anticipación perderá o dereito á parte proporcional das gratificacións extraordinarias de verán e Nadal. Esta notificación deberá facela verbalmente ou por escrito, con obrigatoriedade por parte da empresa, de expedir comprobante da dita petición.</p>

