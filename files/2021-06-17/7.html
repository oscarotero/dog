---
date: '2021-06-17'
id: C3K1-150621-0001
page: 30283
number: 114
agency: Consellería de Sanidade
section: III. Outras disposicións.
title: >-
  ORDE do 15 de xuño de 2021 pola que se determinan os servizos mínimos, no
  ámbito da asistencia sanitaria, durante a folga convocada para o día 18 de
  xuño de 2021.
range: Orde
url: >-
  https://www.xunta.gal/dog/Publicados/2021/20210617/AnuncioC3K1-150621-0001_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os cales se encontra a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo exercicio do dereito de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>As organizacións Confederación Intersindical, Co.bas, Solidaridad Obrera e SAS convocaron unha folga, que se fará efectiva durante a xornada do 18 de xuño de 2021 desde as 0.00 horas ata as 24.00 horas do citado día, que afectará o persoal temporal e interino funcionario, estatutario e laboral de, entre outras, as administracións das comunidades autónomas e os organismos públicos, axencias e demais entidades de dereito público con personalidade xurídica propia, vinculadas ou dependentes de calquera das administracións públicas.</p>
    <p>A Xunta de Galicia determinou a procedencia de fixar servizos mínimos para os sectores afectados por esta folga na Administración da Comunidade Autónoma de Galicia. En consecuencia, procede facer o propio no ámbito do Servizo Galego de Saúde e das entidades públicas adscritas ao dito organismo e á Consellería de Sanidade. Para isto e ante o mantemento da actual situación de crise sanitaria, resulta procedente remitirse aos termos da orde que determinou os servizos esenciais para a folga do pasado 8 de marzo (publicada no <em>Diario Oficial de Galicia</em> núm. 44, do 5 de marzo de 2021), ben que cinguindo os seus efectos ao persoal temporal afectado pola presente convocatoria de folga.</p>
    <p>Con base no que antecede,</p>
    <h2>DISPOÑO:</h2>
    <p>Artigo único</p>
    <p>A convocatoria de folga que terá lugar entre as 0.00 e as 24.00 horas do 18 de xuño de 2021, realizada polas organizacións Confederación Intersindical, Co.bas, Solidaridad Obrera e SAS, deberá entenderse condicionada ao mantemento dos servizos mínimos que se establecen nesta orde, os cales, por remisión, serán os contidos na Orde desta consellería do 1 de marzo de 2021 pola que se determinan os servizos mínimos, no ámbito da asistencia sanitaria, durante as folgas convocadas para o día 8 de marzo de 2021 (publicada no DOG núm. 44, do 5 de marzo, páx. 13341 e ss.). </p>
    <p>Deste xeito, para determinar os servizos esenciais que se deberán respectar durante a folga do 18 de xuño de 2021 aplicarase na súa integridade a devandita orde, tanto no que atinxe ao seu articulado e, nomeadamente, aos criterios reitores contidos neste, como aos seus anexos, coas únicas matizacións e excepcións que a seguir se indican:</p>
    <p>– Dado que os criterios reitores e os efectivos de servizos mínimos recollidos na Orde do 1 de marzo de 2021 van ligados á actividade que en cada caso debe quedar garantida no correspondente centro, unidade e quenda, na folga do 18 de xuño o persoal temporal poderá ser designado para cubrir os servizos mínimos só nos supostos en que resulte imprescindible para cumprir o criterio reitor correspondente, e na medida en que este o precise.</p>
    <p>De tal xeito que, nos casos en que a actividade esencial quede garantida con persoal fixo (xa que logo, non convocado á folga) do respectivo centro, servizo/unidade e quenda, non procederá designar servizos mínimos.</p>
    <p>– Non será de aplicación a Orde do 1 de marzo de 2021 no que concirne ao persoal das empresas e entidades privadas recollidas nela, por non estar incluído no ámbito de aplicación da folga do 18 de xuño, dirixida exclusivamente –consonte o seu teor literal– ao persoal temporal e interino funcionario, estatutario e laboral das distintas administracións públicas. </p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 15 de xuño de 2021</p>
    <footer><p>Julio García Comesaña<br>Conselleiro de Sanidade</p></footer>

