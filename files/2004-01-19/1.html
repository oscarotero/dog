---
date: '2004-01-19'
page: 838
number: 11
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 4/2004, do 8 de xaneiro, polo que se establecen os criterios ós que se
  suxeitará a distribución e a práctica da liquidación definitiva do Fondo de
  Cooperación Local correspondente ó exercicio de 2001.
range: Decreto
---
<p>Mediante sentencias números 1646/2002, do 30 de outubro, e 105/2003, do 5 de febreiro, da Sala do Contencioso-Administrativo (Sección Primeira) do Tribunal Superior de Xustiza de Galicia, en procesos instados, respectivamente, polos concellos da Coruña e Vigo, anulouse o Decreto 260/2001, do 4 de outubro, polo que se desenvolve a disposición adicional oitava da Lei 5/2000, do 28 de decembro, no relativo á aplicación e xustificación polos concellos beneficicarios do Fondo de Cooperación Local para o exercicio de 2001.</p>
<p>O referido decreto, recollendo o acordo adoptado, a iniciativa da Federación Galega de Municipios e Provincias, pola Comisión Galega de Cooperación Local, no exercicio das competencias atribuídas ó referido órgano pola disposición adicional oitava da Lei 5/2000, do 28 de decembro, consideraba como beneficiarios do Fondo de Cooperación Local no ano 2001 os concellos de poboación non superior a 50.000 habitantes.</p>
<p>En cumprimento das sentencias indicadas, o presente decreto estende á totalidade dos concellos de Galicia o dereito á percepción do fondo, establecendo as normas ás que deberá axustarse a súa distribución e liquidación no referido exercicio.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do oito de xaneiro de dous mil catro,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto.</p>
<p>Este decreto establece as normas ás que se suxeitará a distribución e liquidación definitiva do Fondo de Cooperación Local correspondente ó exercicio 2001, no marco do previsto na disposición adicional oitava da Lei 5/2000, do 28 de decembro, así como dos acordos adoptados ó seu abeiro pola Comisión Galega de Cooperación Local.</p>
<p>Artigo 2º.-Beneficiarios.</p>
<p>Serán beneficiarios do Fondo de Cooperación Local tódolos concellos de Galicia, así como a Federación Galega de Municipios e Provincias.</p>
<p>As respectivas participacións determinaranse de conformidade co establecido no capítulo II deste decreto.</p>
<p>Capítulo II</p>
<p>Criterios de reparto</p>
<p>Artigo 3º.-Distribución do fondo.</p>
<p>1. Un 1% do seu importe integrará a partida con destino ós gastos de mantemento propios da FEGAMP prevista na disposición adicional oitava, punto 7 da Lei 5/2000, do 28 de decembro.</p>
<p>2. Detraída a partida anterior, o fondo será obxecto de distribución entre tódolos concellos, de conformidade co establecido nos artigos 4º e 5º deste decreto.</p>
<p>Artigo 4º.-Determinación inicial de cantidades para repartir.</p>
<p>As cantidades que se distribuirán entre os concellos como participación no Fondo de Cooperación Local do ano 2001 determinaranse conforme o seguinte procedemento:</p>
<p>1. Deducirase, en primeiro lugar, unha cantidade equivalente á dotación do Fondo de Cooperación Local no exercicio 2000, legalmente asignada ós concellos de poboación non superior a 50.000 habitantes.</p>
<p>2. A cifra restante fraccionarase en dúas cantidades, do seguinte xeito:</p>
<p>a) Consideraranse dous grupos de concellos en atención á súa poboación de dereito do ano 2001: os de poboación igual ou inferior a 50.000 habitantes, e os que excedan desta.</p>
<p>b) Efectuarase un reparto da cantidade total á que se refire este punto ente ámbolos grupos, de acordo cos seguintes criterios e ponderacións: habitantes 76%; superficie 15%; núcleos de poboación 9%.</p>
<p>3. Destinarase ós concellos de poboación non superior a 50.000 habitantes a cantidade a que se refire o número 1, incrementada no importe que corresponda ó seu grupo por aplicación do establecido no número 2, ambos deste artigo.</p>
<p>O resto será obxecto de distribución entre os concellos de poboación superior a 50.000 habitantes.</p>
<p>Artigo 5º.-Determinación de cotas.</p>
<p>1. As sumas que, conforme o establecido no artigo anterior, lles corresponda percibir ós concellos de poboación non superior a 50.000 habitantes, distribuiranse entre estes de acordo cos criterios recollidos no Decreto 215/2000, do 13 de setembro.</p>
<p>2. A cantidade con destino ós concellos de poboación superior a 50.000 habitantes, distribuirase mediante os seguintes criterios e ponderacións:</p>
<table><tbody><tr><td></td></tr>
<tr><td>Criterio</td><td>Ponderación (%)</td></tr>
<tr><td></td></tr>
</tbody></table>
<table><tbody><tr><td>Habitantes</td><td>87</td></tr>
<tr><td></td></tr>
<tr><td>Superficie</td><td>10</td></tr>
<tr><td></td></tr>
<tr><td>Núcleos de poboación</td><td>3</td></tr>
<tr><td></td></tr></tbody></table>
<p>Capítulo III</p>
<p>Réxime de transferencias e liquidación</p>
<p>Artigo 6º.-Liquidación definitiva.</p>
<p>1. Coñecida a liquidación dos orzamentos de ingresos da Administración xeral, e determinada definitivamente con base nela, por aplicación da porcentaxe a que se refire a disposición adicional oitava, punto 2, da Lei 5/2000, do 28 de decembro, a dotación do fondo para o exercicio 2001 efectuaráselles ós concellos a correspondente liquidación definitiva, mediante a aplicación dos criterios establecidos no capítulo II deste decreto.</p>
<p>2. Para os efectos da referida liquidación, os ingresos que se considerarán serán os efectivamente rexistrados nos capítulos I, II e III do orzamento de ingresos da Administración xeral durante o ano natural de que se trate, procedan tanto de dereitos recoñecidos no propio exercicio como de exercicios anteriores.</p>
<p>O seu importe acreditarase mediante certificación que para tal efecto expedirá a Intervención Xeral da Comunidade Autónoma.</p>
<p>3. As participacións das entidades beneficiarias no Fondo de Cooperación Local 2001 serán, para tódolos efectos, as que resulten da liquidación definitiva que se practique segundo o establecido neste decreto.</p>
<p>A referida liquidación farase efectiva na primeira entrega á conta trimestral que, logo da entrada en vigor deste decreto, proceda efectuar en concepto de participación con cargo ó Fondo de Cooperación Local, transferindo ou retendo os importes que corresponda.</p>
<p>Disposición derradeira</p>
<p>Única.-Autorízase o conselleiro de Economía e Facenda para dicta-los actos e as disposicións precisas para a aplicación do establecido neste decreto.</p>
<p>Santiago de Compostela, oito de xaneiro de dous mil catro.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

