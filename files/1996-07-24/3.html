---
date: '1996-07-24'
id: '8866'
page: 7
number: 145
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 2 de xullo de 1996, de protección das razas bovinas autóctonas en
  perigo de extinción, de acordo co Plan Integral de Mellora Xenética do Gando
  Vacún de Galicia.
range: Orde
url: 'https://www.xunta.gal/dog/Publicados/1996/19960724/Anuncio8866_gl.html'
---
<p>As razas vacúas autóctonas de Galicia constitúen un valioso caudal xenético que debemos conservar xa que actualmente están en serio perigo de extinción. Estas razas constitúen un mesmo tronco racial e denomínanse xenericamente «morenas do Noroeste». Compoñen este grupo as seguintes razas: cachena, caldelá, frieiresa, limiá e vianesa.</p>
<p>O hábitat natural destas razas son as áreas montañosas de Galicia, moi despoboadas e deprimidas, onde as explotacións agrícola-gandeiras de carácter</p>
<p>familiar con moi escaso número de animais conservan cada vez máis raros exemplares, xa por nostalxia, afecto, tradición, pola súa adaptación a condicións ambientais extremas; ou tamén pola súa aptitude dinamóxena que resulta indispensable nun medio agroxénico tan complexo.</p>
<p>As organizacións internacionais como FAO/UNEP e a ONU, así como a UE, nos seus programas operativos e de cooperación internacional, instan os gobernos a promoveren a protección, avaliación e conservación das razas de animais domésticos en perigo de extinción.</p>
<p>A nova PAC prevé as medidas de desenvolvemento dunha agricultura menos intensiva, o emprego de prácticas de producción que diminúan os efectos contaminantes, a conservación de terras agrícolas abandonadas e a xestión con vistas ó acceso do público e ó esparexemento como instrumentos da política medioambiental.</p>
<p>O Plan Integral de Mellora Xenética do gando vacún de Galicia establece as liñas xerais para continua-lo programa de recuperación e conservación destas razas, iniciado en 1991, e que é preciso seguir desenvolvendo, mediante incentivos ós posuidores deste gando para que colaboren na súa realización.</p>
<p>Por todo isto, de acordo co disposto no artígo 30.1º.3. do Estatuto de autonomía de Galicia, e en uso das facultades que me confire a Lei 1/1983, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>Continúase o desenvolvemento do programa de conservación e recuperación para as cinco razas de gando vacún autóctono galego (cachena, caldelá, frieiresa, limiá e vianesa) , rexistrando, en tódalas explotacións con exemplares destas razas, e sempre e cando os seus propietarios o soliciten, os animais puros destas razas nados e recriados segundo as instruccións técnicas do Plan Integral de Mellora Xenética da Consellería de Agricultura, Gandería e Montes, para consegui-lo fomento, a recuperación e fixación destas razas.</p>
<p>O funcionamento técnico-administrativo dos ditos rexistros estará a cargo da Dirección Xeral de Producción Agropecuaria e Industrias Agroalimentarias, a través do Centro de Recuperación de Razas Autóctonas de Fontefiz (Ourense).</p>
<p>Artigo 2º</p>
<p>Concederáselle-lo título de «propietario rexistrado-colaborador» a aqueles que teñan animais nalgún dos rexistros das razas anteriormente sinaladas e que se comprometan a colaborar coa Consellería de Agricultura, Gandería e Montes durante os próximos cinco anos, reproducindo os seus actuais exemplares e poñendo as crías ó dispor da consellería que, trala compensación económica corresponden</p>
<p>te, poderá dispoñer delas para a conservación destas razas.</p>
<p>Artigo 3º</p>
<p>Concederáselle-lo título de «familia colaboradora» a aquelas que teñan animais bovinos autóctonos das razas anteriormente sinaladas en calidade de cedidas pola Consellería de Agricultura, Gandería e Montes.</p>
<p>Artigo 4º</p>
<p>A familia colaboradora deste programa comprométese a cumprir, ademais das estipulacións específicas do contrato de cesión do gando, aquelas establecidas na presente orde para o propietario rexistrado-colaborador (Art.5; Art.6; Art.7).</p>
<p>Artígo 5º</p>
<p>O propietario rexistrado-colaborador deste programa comprométese a non vende-los animais sen coñecemento da Consellería de Agricultura, Gandería e Montes, a quen se lle debe reserva-lo primeiro dereito de compra, debendo comunicárselle a esta a intención de venda cunha antelación mínima de 15 días, así como a cubrilos ou inseminalos co semental ou doses seminais indicados polos técnicos da Consellería de Agricultura, Gandería e Montes. Así mesmo, cominicarálle-los partos, mortes ou abortos e outras incidencias ós técnicos veterinarios do centro de recuperación de razas autóctonas de Fontefiz (Ourense) encargados da realización práctica do programa.</p>
<p>Artígo 6º</p>
<p>Co obxecto de compensa-los gandeiros con animais destas razas establécense as seguintes axudas:</p>
<p>6.1. Por propietario rexistrado-colaborador: 10.000 ptas. por ano.</p>
<p>6.2. Por cada semental (propio ou cedido) destinado á cubrición dun rabaño (máis de catro ) de reproductoras do rexistro, de acordo coas liñas técnicas establecidas no programa: 25.000 ptas.</p>
<p>6.3. Por cada animal nado, macho ou femia, de raza pura obtido segundo o programa, cando cumpra un mes de idade: 25.000 ptas.</p>
<p>6.4. Axuda á recría: por cada femia obtida, cando cumpra un ano de idade: 50.000 ptas., comprométendose a mante-la femia como mínimo ata os 18 meses de idade.</p>
<p>As cubricións, inseminacións, altas, baixas e demais incidencias do gando que figuren no programa terán que ser verificadas no impreso correspondente polos veterinarios colaboradores da consellería.</p>
<p>Artigo 7º</p>
<p>As solicitudes presentaranse nas respectivas delegacións provinciais da Consellería de Agricultura, Gandería e Montes, ou na forma prevista no artigo 38.4º da Lei de réxime xurídico das administracións públicas e do procedemento administrativo común.</p>
<p>Establécense dous períodos para presenta-las solicitudes:</p>
<p>1. Ata un mes posterior á publicación desta orde, para atende-las actuacións subvencionables producidas no semestre (outubro de 1995 ata marzo de 1996).</p>
<p>2. Durante o mes de outubro de 1996 para atende-las actuacións subvencionables producidas no semestre inmediatamente anterior (abril de 1996 ata setembro de 1996), e que non foran subvencionadas anteriormente.</p>
<p>Coa solicitude incluiranse copias dos xustificantes acreditativos correspondentes, expedidos polos veterinarios colaboradores do programa.</p>
<p>Artígo 8º</p>
<p>A axuda que establece a presente orde financiarase con cargo á aplicación orzamentaria 09.03.614-A.771.0 dotadas, para esta actuación, con 10.000.000 ptas., dos presupostos xerais da Comunidade Autónoma de Galicia para 1996.</p>
<p>Artígo 9º</p>
<p>As solicitudes formuladas ó amparo da orde do 17 de marzo de 1995 (DOG do 17-4-1995) ás que non lles fora concedida a subvención solicitada, serán tidas en conta na presenta convocatoria, salvo indicación do interesado en sentido contrario dirixida ó conselleiro de Agricultura, Gandería e Montes. A tramitación dos expedientes continuará desde a fase na que se encontraba ó final do exercicio anterior.</p>
<p>Disposicions derradeiras</p>
<p>Primeira.-Facúltase o director xeral de Producción Agropecuaria e Industrias Agroalimentarias para establece-la normativa adicional necesaria para o adecuado cumprimento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de xullo de 1996.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>4756</p>

