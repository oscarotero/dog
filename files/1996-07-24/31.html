---
date: '1996-07-24'
id: 88DE
page: 7
number: 145
agency: 'CONSELLERÍA DE AGRICULTURA, GANDERÍA E MONTES'
section: VI. ANUNCIOS
title: >-
  Orde do 31 de maio de 1996 pola que se exclúen do catálogo de montes de
  utilidade pública os montes Pedra Larga número 320 do C.U.P., e Casa do Vento
  número 291 do C.U.P. do concello de Rois (A Coruña).
range: Orde
url: 'https://www.xunta.gal/dog/Publicados/1996/19960724/Anuncio88DE_gl.html'
---
<p>De conformidade co establecido no artigo 43 do Regulamento de montes, do 22 de febreiro de 1962, e tendo en conta os seguintes:</p>
<p>Antecedentes de feito.</p>
<p>1. Que segundo os datos que se desprenden dos informes existentes no expediente administrativo, os montes Pedra Larga e Casa do Vento son de orixe foral e foron incluidos no Catálogo de Montes de Utilidade Pública da provincia da Coruña en 1901, atribuíndo a súa titularidade ó concello de Rois. Posteriormente foron redimidos en 1921.</p>
<p>2. Que despois da guerra civil, no ano 1944 o concello fixo entrega dos montes citados e doutros, ó Patrimonio Forestal do Estado en virtude dun consorcio entre o concello, a deputación e o Estado.</p>
<p>3. Que por sentencia do 24 de xuño de 1967 da Audiencia Territorial da Coruña se recoñéce a propiedade privada do monte Casa do Vento a favor de Ramón Vázquez López e engadindo que o mesmo debería ser excluído do C.U.P.</p>
<p>4. Que o Xurado Provincial de Montes Veciñais en Man Común no ano 1975 iniciou expedientes de clasificación dos citados montes Pedra Larga do lugar de Figueiroa, parroquia de Augasantas e Casa do Vento da parroquia de Ermedelo, se ben suspendeu o expediente ó considerar que existían cuestións civís que terían que resolverse en vía xudicial.</p>
<p>5. Que o 3 de xuño e o 22 de novembro de 1995, os veciños de Figueiroa e Ermedelo, reclamaron, en cadanseus escritos, a propiedade privada dos montes en cuestión súa como paso previo á descatalogación.</p>
<p>Fundamentos de dereito.</p>
<p>I</p>
<p>A Consellería de Agricultura, Gandería e Montes é competente para dicta-la presente orde de conformidade co establecido no artigo 43 do Regulamento de montes, en relación co Real decreto 1535/1984, do 20 de xuño, sobre traspaso de fun</p>
<p>cións e servicios do Estado á Comunidade Autónoma de Galicia en materia de conservación da natureza.</p>
<p>II</p>
<p>De acordo co disposto no citado artigo 43 do Regulamento de montes, a exclusión de montes do C.U.P. procede nos casos da perda da titularidade pública, cando o monte non reúna xa as condicións que foron determinantes da súa inclusión, logo dun expediente instruido con audiencia ou a instancia da entidade propietaria, no que se acrediten os extremos anteriores.</p>
<p>III</p>
<p>O artigo 60.2º do mesmo regulamento, permite que a entidade que figure como propietaria do monte no C.U.P. se conforme ante as pretensións dos que reclaman a propiedade privada do monte catalogado, o que ocorre no caso que nos ocupa toda vez que o Concello de Rois recoñece, expresamente, o desfrute e a propiedade dos veciños reclamantes, conformándose á súa solicitude e, declarando que o concello non ten nin pretende ningún dereito sobre os montes reclamados (certificación emitida polo secretario do concello con data do 7 de marzo de 1991).</p>
<p>IV</p>
<p>Independentemente de que os montes se atopan no C.U.P., estamos ante montes de propiedade privada, derivada da redención de antigos foros dos mosteiros de San Xusto de Toxosoutos e da Mercé de Conxo, á que vai inherente a transmisibilidade das cotas en que se divide a totalidade do dominio. Os foros foron redimidos con data do 23 de xaneiro de 1921. Este carácter de propiedade privada parece suficiente para destruí-la presunción posesoria que outorga o artigo 65 do Regulamento de montes á entidade que figure como propietaria no C.U.P., de conformidade coa regra xeral do artigo 1251 do Código Civil.</p>
<p>Ademais reiterada xurisprudencia mantén que o particular que eficazmente demostra a súa posesión ten dereito a instar e obte-la exclusión do monte do catálogo e ó recoñecemento e protección da súa posesión.</p>
<p>V</p>
<p>Por outro lado, o feito de que os devanditos montes non figuren no inventario de bens nin no Rexistro da Propiedade municipais parece reforza-las teses de que, malia a titularidade municipal no C.U.P., a posesión e os actos de aproveitamento sempre corresponderon ós veciños.</p>
<p>Así pois estamos diante dunha posesión efectiva e ininterrompida dos veciños, realidade que se impuxo á inscrición rexistral, de xeito que a tal inscrición non orixinou unha efectiva traslación da posesión e conseguinte aproveitamento dos veciños ó concello.</p>
<p>VI</p>
<p>Poderá pensarse na posibilidade da usucapión, institución que permite polo transcurso do tempo unido á posesión fáctica con xusto título e boa fe, adquiri-lo dominio. Só a posesión que se adquire e desfruta en concepto de dono pode servir para adquiri-lo dominio. Tales requisitos son esixidos tanto para a prescripción adquisitiva ordinaria como para a prescrición trintenal ou extraordinaria e, por tanto, non son aplicables ó presente caso, pois o concello de Rois nunca tivo a posesión en concepto de dono.</p>
<p>VII</p>
<p>Unha vez establecida claramente a súa calidade de montes privados e, por tanto, a improcedencia da permanencia destes montes no C.U.P., podería cabe-la posibilidade de ser considerados como veciñais en man común. Tal posibilidade xa foi rexeitada polo Xurado Provincial de Montes Veciñais en Man Común no ano 1975, xa que logo:</p>
<p>1. Os montes estiveron sometidos a foro ata o momento da súa redención en 1921.</p>
<p>2. Redimidos os foros e adquirido o pleno dominio en virtude de consolidación, cada titular adquiríu unha cota de dominio, proporcional á súa redención, independentemente de que existira un aproveitamento común. Tal cota-parte outorgaba a cada condómino e outorga hoxe ós seus herdeiros a plena propiedade da súa parte e a dos froitos e utilidades que lle corresponden (artigo 399 do Código Civil). Estes datos anteriores impiden que poida apreciarse a existencia dun aproveitamento veciñal en man común.</p>
<p>Vistos os preceptos legais citados e demais de xeral aplicación, e logo de proposta da Dirección Xeral de Montes e Medio Ambiente Natural, a Consellería de Agricultura, Gandería e Montes,</p>
<p>DISPÓN:</p>
<p>1. Dar de baixa do Catálogo de Montes de Utilidade Pública os montes Pedra Larga nº 320 do C.U.P., e Casa do Vento, nº 291, do mesmo C.U.P. do Concello de Rois (A Coruña).</p>
<p>2. Esta orde entrará en vigor o día seguinte ó da súa publicación no Diario Oficial de Galicia.</p>
<p>3. A presente orde esgota a vía administrativa e en contra dela só cabe interpor recurso contencioso-administrativo perante o Tribunal Superior de Xustiza de Galicia no prazo de dous meses contados desde o día seguinte ó da entrada en vigor.</p>
<p>Santiago de Compostela, 31 de maio de 1996.</p>
<p>P.D.</p>
<p>Antonio Luis Rosón Pérez</p>
<p>Secretario xeral da Consellería de Agricultura, Gandería e Montes</p>
<p>5372</p>

