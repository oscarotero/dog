---
date: '2012-12-31'
id: G1097-261212-0001
page: 49424
number: 248
agency: Axencia Galega das Industrias Culturais
section: III. Outras disposicións.
title: >-
  RESOLUCIÓN do 21 de decembro de 2012 pola que se modifica a Resolución do 18
  de maio de 2011 pola que se establecen as bases reguladoras para a concesión
  de subvencións para producións ou coproducións audiovisuais en lingua galega
  con decidido contido artístico e cultural e se convocan para o ano 2011 (DOG
  número 103, do 30 de maio).
range: Resolución
url: >-
  https://www.xunta.gal/dog/Publicados/2012/20121231/AnuncioG1097-261212-0001_gl.html
---
<p>A evolución da distribución cinematográfica nos últimos anos está evolucionando ata formatos dixitais que permiten obter unha maior calidade e posibilidade de exhibición do produto final obxecto das subvencións convocadas pola Agadic e concedidas no ano 2011. Dado que a convocatoria prevé a entrega do produto final da actividade subvencionada e que a entrega noutros formatos distintos ao inicialmente exixido (35 mm) non afecta a igualdade dos subvencionados, xa que a entrega está prevista para a anualidade 2014, procédese á modificación da resolución, para permitir a entrega en varios formatos, máis acordes co avance da exhibición cinematográfica.</p>
    <p>Por todo isto</p>
    <h2>DISPOÑO:</h2>
    <p>Artigo único </p>
    <p>Modifícase o artigo 14.5, primeiro parágrafo, da Resolución do 18 de maio de 2011 pola que se establecen as bases reguladoras para a concesión de subvencións para producións ou coproducións audiovisuais en lingua galega con decidido contido artístico e cultural e se convocan para o ano 2011, que queda co seguinte contido:</p>
    <p>«5. Entregar unha copia en versión galega, en perfecto estado, no formato elixido na solicitude segundo as modalidades de produción:</p>
    <p>– Longametraxe cinematográfica e ópera prima ou segunda longametraxe: 35 mm ou en DCP (Digital Cinema Package). Se a produción está totalmente gravada en dixital entregarase unha copia no formato e no soporte de máis alta calidade na produción (para unha calidade de 2K ou superiores e entregarase un disco duro coa máis alta ratio de imaxe e sentido de compresión, .DPX ou .TIFF para as imaxes e .WAV ou .AIFF para o son».</p>
    <p>Santiago de Compostela, 21 de decembro de 2012</p>
    <footer><p>Jesús Vázquez Abad<br>Presidente do Consello Reitor da Axencia Galega das Industrias Culturais</p></footer>

