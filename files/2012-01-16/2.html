---
date: '2012-01-16'
id: C3C1-130112-10976
page: 2396
number: 10
agency: 'Consellería de Presidencia, Administracións Públicas e Xustiza'
section: I. Disposicións xerais.
title: >-
  ORDE do 12 de xaneiro de 2012 pola que se regula a habilitación de
  procedementos administrativos e servizos na Administración xeral e no sector
  público autonómico de Galicia.
range: Orde
url: >-
  https://www.xunta.gal/dog/Publicados/2012/20120116/AnuncioC3C1-130112-10976_gl.html
---
<p>No ámbito das administracións públicas, a Lei 30/1992, do 26 de novembro, de réxime xurídico das administracións públicas e do procedemento administrativo común, recolle no seu artigo 42.4 que as administracións públicas deben publicar e manter actualizadas, para os efectos informativos, as relacións de procedementos, con indicación dos seus prazos máximos de duración, así como dos efectos que produza o silencio administrativo.</p>
    <p>O contexto normativo establecido pola Lei 11/2007, do 22 de xuño, de acceso electrónico dos cidadáns aos servizos públicos, impulsa unha nova concepción ao construír a súa regulación sobre a base do dereito dos cidadáns a utilizar os medios de comunicación electrónica para relacionarse coa Administración e exercer os seus dereitos. Este singular punto de partida que pon o cidadán e os seus dereitos na base de toda actuación administrativa trae consigo a asunción do compromiso xurídico de incorporar as tecnoloxías da información á totalidade das funcións administrativas.</p>
    <p>Nesta liña, o artigo 9 do Real decreto 4/2010, do 8 de xaneiro, polo que se regula o Esquema Nacional de Interoperabilidade no ámbito da Administración electrónica, establece a previsión de que as administracións públicas manterán actualizado un inventario de información administrativa, que incluirá os procedementos administrativos e servizos que prestan de forma clasificada e estruturados en familias, con indicación do seu nivel de informatización.</p>
    <p>O Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes, establece o marco estable en materia de Administración electrónica en Galicia, co fin de dar cumprimento ás prescricións legais en vigor, e alcanzar unha Administración pública galega coordinada, cohesionada, interrelacionada e interoperable, en definitiva, eficiente e útil de cara a toda a cidadanía.</p>
    <p>O Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos, desenvolve o dereito do cidadán de non presentar documentos non exixidos polas normas aplicables ao procedemento de que se trate, ou que xa se atopen en poder da Administración.</p>
    <p>Doutra parte, a Directiva 2006/123/CE do Parlamento Europeo e do Consello, do 12 de decembro de 2006, relativa aos servizos no mercado interior, establece como obxectivo común para todos os Estados membros a simplificación administrativa orientada principalmente á supresión dos réximes de autorización, procedementos e formalidades excesivamente custosas que obstaculicen a liberdade de establecemento e a libre circulación de servizos no ámbito comunitario.</p>
    <p>Cómpre salientar que un dos obxectivos primordiais da Administración xeral da Comunidade Autónoma de Galicia é conseguir o máximo grao de achegamento da Administración á cidadanía. Para iso inténtase potenciar, como instrumento idóneo, a calidade da información en condicións de exactitude, veracidade, axilidade, seguridade xurídica, actualización permanente e vixencia a través da Guía de procedementos e servizos, así como garantir o cumprimento, de xeito homoxéneo, da normativa en materia de Administración electrónica, redución de cargas administrativas e criterios de acceso da cidadanía aos diferentes servizos electrónicos, fomentando que esta teña unha visión de administración única.</p>
    <p>Deste xeito, a Guía de procedementos e servizos configúrase como o instrumento transversal de referencia que recompila e describe todos os procedementos administrativos e servizos, á disposición e de interese para a cidadanía, existentes e en vigor na Administración xeral e no sector público autonómico de Galicia, á marxe da estrutura interna, que pode ser cambiante, da Administración pública.</p>
    <p>Nesta liña, a presente orde dítase para determinar o mecanismo de habilitación de procedementos administrativos e servizos con orixe en disposicións de carácter xeral, segundo os principios de simplificación administrativa na Administración xeral e no sector público autonómico de Galicia. </p>
    <p>En particular, este mecanismo de habilitación será aplicable, ademais, as bases reguladoras e convocatorias de subvencións, presentes na guía desde o ano 1993, polo seu evidente interese para a cidadanía e dado que a lexislación reguladora das subvencións remite a estas a regulación da tramitación concreta dos procedementos subvencionais e a previsión da utilización de medios técnicos neles.</p>
    <p>Con esta iniciativa encamiñada á modernización, racionalización e simplificación dos procedementos administrativos e servizos, propicia a redución de trámites e cargas burocráticas, ademais de facilitar a relación entre os cidadáns e a Administración, contribúe a reducir os custos administrativos das actividades empresariais e axuda a mellorar a competitividade das empresas e estimular o seu desenvolvemento.</p>
    <p>Deste xeito, a redución das cargas administrativas proporciona ás empresas máis tempo que poden empregar na súa actividade produtiva, reducindo custos de produción, permitindo investimentos e innovacións suplementarias, mellorando a produtividade e a competitividade da economía.</p>
    <p>En consideración co exposto, de conformidade co devandito Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes, e en virtude das funcións atribuídas polos artigos 34.6 e 38 da Lei 1/1983, do 22 de febreiro, de normas reguladoras da Xunta de Galicia e da súa Presidencia,</p>
    <h2>DISPOÑO:</h2>
    <h2>CAPÍTULO I<br>Previsións xerais</h2>
    <p>Artigo 1. <em>Obxecto e finalidade</em>.</p>
    <p>1. A presente orde desenvolve o mecanismo de habilitación de procedementos administrativos, así como de servizos á disposición e de interese para a cidadanía, establecidos por disposicións de carácter xeral, no ámbito da Administración xeral e as entidades instrumentais do sector público autonómico de Galicia, baixo os principios de simplificación e redución das cargas administrativas establecidos na lexislación vixente. Este mecanismo de habilitación será, en particular, aplicable ás bases reguladoras e convocatorias de subvencións.</p>
    <p>2. A finalidade da presente orde é conseguir o máximo grao de achegamento da Administración á cidadanía, garantir a simplificación e redución de cargas administrativas, a redución da documentación exixible ao cidadán, a actualización permanente da Guía de procedementos e servizos, a promoción da canle unificada de acceso a través da sede electrónica da Xunta de Galicia e a homoxeneización do sistema de tramitación dos procesos habilitados.</p>
    <p>Artigo 2. <em>Guía de procedementos e servizos</em>.</p>
    <p>1. Os procedementos administrativos e servizos da Administración xeral e das entidades instrumentais do sector público autonómico de Galicia que sexan obxecto de habilitación de acordo co establecido nesta orde integraranse na Guía de procedementos e servizos dispoñible na sede electrónica da Xunta de Galicia.</p>
    <p>2. A inclusión dun procedemento administrativo ou servizo na Guía de procedementos e servizos implicará a incorporación dun resumo explicativo e didáctico do contido esencial do procedemento ou servizo, con indicación do seu obxecto, persoas beneficiarias, requisitos e documentos necesarios, prazos, sentido do silencio, nivel de tramitación, canles de presentación, así como a normativa aplicable. </p>
    <p>3. A Guía de procedementos e servizos incorporará, ademais, os formularios normalizados necesarios para a tramitación en cada un deles.</p>
    <p>4. Para a publicación dos procedementos e servizos na devandita guía deberase seguir o procedemento de habilitación establecido no capítulo III desta orde.</p>
    <p>Artigo 3. <em>Xestión electrónica de procedementos administrativos e servizos</em>.</p>
    <p>1. A xestión dos procedementos administrativos e o acceso aos servizos recollidos na Guía de procedementos e servizos realizarase a través da sede electrónica da Xunta de Galicia ou, de ser o caso, nas sedes electrónicas que se poidan crear segundo o previsto no Protocolo de creación de sedes electrónicas da Administración xeral e do sector público autonómico de Galicia.</p>
    <p>2. A xestión electrónica de procedementos administrativos e servizos respectará a titularidade e o exercicio da competencia do órgano ou entidade que a teña atribuída, así como o cumprimento dos requisitos formais e materiais establecidos nas normas que regulen a correspondente actividade. </p>
    <p>3. As solicitudes de iniciación de procedementos e servizos deberán axustarse, con carácter xeral, aos formularios normalizados dispoñibles na Guía de procedementos e servizos.</p>
    <h2>CAPÍTULO II<br>Racionalización administrativa</h2>
    <p>Artigo 4. <em>Petición de datos e documentos</em>.</p>
    <p>1. Para a xestión e resolución dos expedientes administrativos só poderán exixirse os documentos ou datos que sexan estritamente necesarios para conformar a vontade da Administración e resolver cada procedemento concreto, e que a Administración non poida obter polos seus propios medios.</p>
    <p>2. Non se poderá solicitar ás persoas interesadas, nos procedementos administrativos e servizos regulados pola Administración xeral e o sector público autonómico de Galicia, a achega dos seguintes documentos:</p>
    <p>(i) A fotocopia do documento nacional de identidade, ou documento equivalente.</p>
    <p>(ii) O certificado de empadroamento, como documento probatorio do domicilio e da residencia, se os datos que contén a consulta ao servizo de verificación de datos de residencia resultan suficientes para a tramitación do procedemento.</p>
    <p>(iii) Aqueles xerados pola Administración xeral da Comunidade Autónoma de Galicia ou entidades públicas instrumentais do sector público e os que xa fosen presentados polas persoas interesadas. Para facer efectivo este dereito as persoas interesadas deberán especificar a data en que se presentaron os documentos e o órgano a que os dirixiron, sempre que non transcorresen máis de cinco anos desde a finalización do procedemento en que se achegaron.</p>
    <p>(iv) Aqueles datos, documentos ou certificados dunha Administración pública para os que existan sistemas corporativos de interoperabilidade postos á disposición pola Administración xeral da Comunidade Autónoma de Galicia.</p>
    <p>(v) Documentos doutras administracións públicas, se se achegan copias destes que conteñan un código seguro de verificación que cumpra co disposto no artigo 18.1.b) da Lei 11/2007, do 22 de xuño, de acceso electrónico dos cidadáns aos servizos públicos.</p>
    <p>(vi) Aqueles non necesarios para o cumprimento das normas reguladoras do procedemento ou servizo de que se trate.</p>
    <p>3. Cando a tramitación dun procedemento ou servizo requira a incorporación deste tipo de datos ou documentos, os modelos de solicitude normalizados incluirán unha epígrafe destinada para que as persoas interesadas outorguen a súa autorización expresa ao órgano xestor para realizar as comprobacións oportunas que acrediten a veracidade dos datos ou documentos achegados no procedemento administrativo ou servizo. No caso de que non se autorice ao órgano xestor para realizar esta operación, a persoa interesada estará obrigada a achegalos nos termos exixidos polas normas reguladoras do procedemento.</p>
    <p>4. A falsidade do declarado determinará a imposibilidade de percibir, de ser o caso, os dereitos recoñecidos no procedemento administrativo ou servizo desde o momento en que se teña constancia da falsidade, sen prexuízo das responsabilidades penais, civís ou administrativas que procedan.</p>
    <p>Artigo 5. <em>Certificación acreditativa da titularidade dunha conta bancaria</em>.</p>
    <p>Nos procedementos administrativos ou servizos incluídos no ámbito de aplicación desta orde substitúese a obriga da persoa interesada de achegar a certificación acreditativa da titularidade dunha conta bancaria por unha declaración responsable acerca da veracidade dos datos consignados na solicitude e relativos á devandita conta, de conformidade co establecido no artigo precedente.</p>
    <p>Artigo 6. <em>Redución de cargas administrativas</em>.</p>
    <p>1. Para os efectos desta orde, considéranse cargas administrativas aquelas actividades de natureza administrativa que deben levar a cabo as empresas e os cidadáns para cumprir coas obrigas derivadas das normas reguladoras de procedementos administrativos ou servizos e que non farían de non viren impostas por estas.</p>
    <p>2. O órgano con competencias horizontais en materia de simplificación de procedementos administrativos realizará unha medición das cargas administrativas inherentes a procedementos administrativos e servizos postos á disposición da cidadanía, cos datos proporcionados polos distintos órganos superiores e de dirección da Administración xeral da comunidade autónoma ou das entidades dependentes que tivesen a iniciativa de habilitación dun procedemento administrativo ou servizo.</p>
    <p>3. Para a medición das cargas administrativas utilizarase o método simplificado de medición de cargas administrativas e da súa redución, compartido polas administracións públicas. </p>
    <p>4. Na aplicación do devandito método distinguirase en cada caso a que colectivos se dirixe o procedemento administrativo ou servizo, e proporcionaranse elementos para a identificación das cargas, o custo e aforro que supón para a Administración e os cidadáns as cargas administrativas implicadas en normas reguladoras de procedementos administrativos ou servizos, así como os mecanismos dispoñibles para reducilas.</p>
    <p>5. Os resultados analíticos da medición de cargas administrativas serán trasladados ás unidades que tivesen a iniciativa, co obxectivo de mellorar da competitividade económica e a simplificación da regulación administrativa para a cidadanía e empresas.</p>
    <h2>CAPÍTULO III<br>Procedemento de habilitación</h2>
    <p>Artigo 7. <em>Habilitación de procedementos administrativos e servizos</em>.</p>
    <p>1. Entendese por habilitación o procedemento consistente na emisión dun informe tecnolóxico e funcional favorable emitido conxuntamente polos órganos con competencias horizontais en materia de administración electrónica e simplificación de procedementos administrativos, que versará sobre os extremos recollidos no Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>2. A habilitación de procedementos administrativos ou servizos levarase a cabo con pleno respecto das garantías e procedementos administrativos establecidos na normativa xeral de réxime xurídico das administracións públicas e do procedemento administrativo común, na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, na Lei 11/2007, do 22 de xuño, de acceso electrónico dos cidadáns aos servizos públicos, e de conformidade coas disposicións desta orde, tendo en conta os obxectivos de simplificación administrativa.</p>
    <p>3. As disposicións de carácter xeral, que regulen procedementos administrativos ou servizos postos á disposición e de interese da cidadanía deberán contar, con carácter previo á súa publicación no <em>Diario Oficial de Galicia</em> e na sede electrónica da Xunta de Galicia, cun informe tecnolóxico e funcional favorable emitido conxuntamente polos órganos con competencias horizontais en materia de administración electrónica e simplificación de procedementos administrativos. Este mecanismo de habilitación será, en particular, aplicable ás bases reguladoras e convocatorias de subvencións.</p>
    <p>4. O devandito informe encádrase, no caso das disposicións de carácter xeral, dentro do procedemento establecido no artigo 42 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>5. O procedemento establecido neste capítulo será de aplicación no suposto de modificación dos procedementos administrativos ou servizos recollidos na Guía de procedementos e servizos.</p>
    <p>Artigo 8. <em>Fases do procedemento</em>. </p>
    <p>O procedemento de habilitación ou modificación de procedementos administrativos e servizos consta de tres fases:</p>
    <p>a) Solicitude: que se desenvolve dentro dos órganos superiores e de dirección da Administración xeral da comunidade autónoma ou das entidades dependentes que tivesen a iniciativa.</p>
    <p>b) Análise: en que o proxecto de procedemento administrativo ou servizo se somete á análise tecnolóxica e funcional dos órganos con competencias horizontais en materia de administración electrónica e simplificación de procedementos administrativos.</p>
    <p>c) Informe: que consiste na emisión do devandito informe preceptivo á publicación no <em>Diario Oficial de Galicia</em> e na sede electrónica da Xunta de Galicia de cada procedemento administrativo ou servizo.</p>
    <p>Artigo 9. <em>Solicitude</em>.</p>
    <p>1. Os órganos superiores e de dirección da Administración xeral da comunidade autónoma ou das entidades dependentes que tivesen a iniciativa deberán cubrir a solicitude de habilitación ou modificación coa información que se require na aplicación informática de habilitación, accesible desde a intranet da Xunta de Galicia.</p>
    <p>2. A solicitude recollerá a seguinte información:</p>
    <p>a) Identificación do procedemento administrativo ou servizo que se quere habilitar.</p>
    <p>b) Prazo para a presentación de solicitudes.</p>
    <p>c) Órgano responsable do procedemento administrativo ou servizo.</p>
    <p>d) Indicación do obxecto da norma reguladora do procedemento ou servizo.</p>
    <p>e) Relación completa da documentación que se deba presentar para iniciar a tramitación segundo a norma reguladora do procedemento administrativo ou servizo.</p>
    <p>f) Identificación das canles habilitadas para a realización do trámite ou prestación do servizo.</p>
    <p>g) Determinación dos sistemas de acreditación e sinatura electrónicas aceptados.</p>
    <p>h) Identificación do sistema de tramitación ou xestión que dá soporte aos procesos.</p>
    <p>3. A solicitude deberá ir acompañada dos seguintes documentos:</p>
    <p>a) Texto do proxecto da norma reguladora do procedemento ou servizo.</p>
    <p>b) Borrador do formulario normalizado que se publicará no <em>Diario Oficial de Galicia</em> e na sede electrónica da Xunta de Galicia.</p>
    <p>Artigo 10. <em>Análise</em>.</p>
    <p>1. Unha vez revisado o contido da solicitude e a documentación correspondente, os órganos con competencias horizontais en materia de administración electrónica e simplificación de procedementos administrativos realizarán unha análise dos aspectos tecnolóxicos e funcionais, previa e preceptiva á aprobación de cada novo procedemento administrativo ou servizo.</p>
    <p>2. A devandita análise terá por obxecto comprobar o cumprimento dos criterios e requisitos establecidos nesta orde e, en especial, realizarase un exame do proxecto da norma reguladora, do borrador de formulario normalizado e anexos, da documentación requirida á cidadanía, da previsión de medios e instrumentos de participación, transparencia e información e dos mecanismos de integración na sede electrónica da Xunta de Galicia.</p>
    <p>3. Ademais, terase en consideración o cumprimento da normativa existente sobre racionalización administrativa, administración electrónica, seguridade e protección de datos de carácter persoal, así como dos procedementos internos de desenvolvemento de sistemas de información da Xunta de Galicia e aqueloutra normativa que resulte de aplicación.</p>
    <p>Artigo 11. <em>Informe</em>.</p>
    <p>1. Rematadas as fases recollidas nos artigos anteriores, emitirase un informe tecnolóxico e funcional no prazo de dez días hábiles desde a recepción da solicitude de habilitación dun procedemento ou servizo. Se non se efectuase o respectivo informe no devandito prazo, este entenderase favorable.</p>
    <p>2. O órgano con competencias horizontais en materia de simplificación de procedementos administrativos trasladará o devandito informe e o formulario normalizado aos órganos superiores e de dirección da Administración xeral da comunidade autónoma ou ás entidades dependentes que tivesen a iniciativa.</p>
    <p>3. Se a solicitude non reunise os requisitos exixidos ou non se xuntasen os documentos preceptivos, o órgano con competencias horizontais en materia de simplificación de procedementos administrativos requirirá aos órganos superiores e de dirección da Administración xeral da comunidade autónoma ou ás entidades dependentes que tivesen a iniciativa para que emenden a falta ou xunten os documentos preceptivos, ademais das eventuais consideracións e observacións de mellora en cada procedemento administrativo ou servizo para a súa habilitación.</p>
    <p>Artigo 12. <em>Baixa de procedementos administrativos e servizos</em>.</p>
    <p>1. Os órganos superiores e de dirección da Administración xeral da comunidade autónoma ou as entidades dependentes responsables do procedemento administrativo ou servizo deberán cubrir a solicitude de baixa coa información que se require no formulario de baixa, accesible desde a intranet da Xunta de Galicia.</p>
    <p>2. Á solicitude deberáselle achegar:</p>
    <p>a) Identificación do procedemento administrativo ou servizo.</p>
    <p>b) Memoria xustificativa da baixa.</p>
    <p>Disposición adicional primeira.</p>
    <p>Autorízase os órganos con competencias horizontais en materia de administración electrónica e simplificación de procedementos administrativos para ditar todas as instrucións precisas para a correcta execución dos preceptos contidos nesta orde.</p>
    <p>Disposición adicional segunda.</p>
    <p>A tramitación do procedemento de habilitación previsto no capítulo III da presente orde realizarase a través da intranet da Xunta de Galicia.</p>
    <p>Disposición adicional terceira.</p>
    <p>A Guía de procedementos e servizos recollerá unha relación dos servizos habilitados para a súa xestión electrónica, que progresivamente incorporará novos servizos á disposición e de interese para a cidadanía.</p>
    <p>Disposición transitoria única.</p>
    <p>A presente orde será de aplicación aos procedementos administrativos e servizos iniciados ou modificados con posterioridade á entrada en vigor da presente orde.</p>
    <p>Disposición derrogatoria única.</p>
    <p>Quedan derrogadas cantas normas preexistentes de igual ou inferior rango resulten contrarias ao disposto nesta orde e, en particular:</p>
    <p>Queda derrogada a Orde do 9 de novembro de 1993, sobre tramitación e publicación de disposicións de carácter xeral que afecten os procedementos administrativos por instancia de parte da Administración autonómica de Galicia.</p>
    <p>Disposición derradeira única.</p>
    <p>Esta orde entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, 12 de xaneiro de 2012.</p>
    <footer><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>

