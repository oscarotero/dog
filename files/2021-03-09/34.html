---
date: '2021-03-09'
id: G0425-260221-0001
page: 13929
number: 46
agency: Consellería de Política Social
section: VI. Anuncios. a) Administración autonómica.
title: >-
  RESOLUCIÓN do 24 de febreiro de 2021, da Dirección Xeral de Maiores e Persoas
  con Discapacidade, pola que se publica o acto administrativo de emenda de
  documentación da xustificación presentada ao abeiro da Orde do 3 de xuño de
  2019 pola que se establecen as bases reguladoras que rexerán as subvencións
  destinadas a confederacións, federacións e ás entidades de iniciativa social,
  non asociadas nin federadas, sen ánimo de lucro, para o desenvolvemento de
  proxectos de asesoramento e formación de persoas con discapacidade na
  Comunidade Autónoma de Galicia, cofinanciadas polo Fondo Social Europeo, no
  marco do programa operativo FSE Galicia 2014-2020, e se procede á súa
  convocatoria para os anos 2019 e 2020 (código de procedemento BS614A).
range: Resolución
url: >-
  https://www.xunta.gal/dog/Publicados/2021/20210309/AnuncioG0425-260221-0001_gl.html
---
<p>A Consellería de Política Social convocou a través da Orde do 3 de xuño de 2019 (DOG núm. 111, do 13 de xuño) subvencións destinadas a confederacións, federacións e ás entidades de iniciativa social, non asociadas nin federadas, sen ánimo de lucro para o desenvolvemento de proxectos de asesoramento e formación de persoas con discapacidade na Comunidade Autónoma de Galicia, para os anos 2019 e 2020.</p>
    <p>A partida orzamentaria con cargo á cal se financian estas axudas ten un cofinanciamento do 80 % do fondos FSE a través do programa operativo de Galicia 2014-2020.</p>
    <p>O artigo 21 da orde de convocatoria establece o prazo e documentación necesaria para a xustificación das axudas concedidas. A Resolución do 24 de abril de 2020, da Dirección Xeral de Maiores e Persoas con Discapacidade, amplia o período subvencionable e o prazo máximo para presentar a documentación xustificativa por mor da declaración do estado de alarma para a xestión da situación de crise sanitaria ocasionada pola COVID-19, Real decreto 463/2020, do 14 de marzo.</p>
    <p>Unha vez revisadas as xustificacións presentadas ao abeiro da dita orde de convocatoria polo órgano encargado da instrución, identificáronse aquelas que non reúnen a documentación necesaria, ben por non tela presentado, ben por contar erro ou por non ser suficiente para a determinación do cumprimento das condicións impostas e da consecución dos obxectivos previstos no acto de concesión da subvención.</p>
    <p>O número 4 do artigo 21 establece que, no caso de que a xustificación fose incorrecta e/ou incompleta, se requirirá a entidade beneficiaria para que corrixa os erros ou defectos observados e/ou achegue os documentos solicitados no prazo de dez días, advertíndolle de que, de non facelo, se procederá, logo de resolución, á revogación da subvención e, de ser o caso, ao reintegro da contía percibida e á esixencia dos xuros de demora.</p>
    <p>Así mesmo, por tratarse dun procedemento de concorrencia competitiva e consonte o indicado no artigo 45 da Lei 39/2015, do 1 de outubro, do procedemento administrativo común das administracións públicas, tal como sinala o artigo 13 da Orde o 3 de xuño de 2019, os actos administrativos e as correspondentes resolucións deste procedemento publicaranse no <em>Diario Oficial de Galicia</em>, a cal producirá os efectos da notificación.</p>
    <p>De acordo co establecido no artigo 14.6 da Orde do 3 de xuño de 2019, todos os trámites administrativos que as persoas interesadas deban realizar durante a tramitación deste procedemento, con posterioridade á presentación da solicitude, deberán ser realizados electronicamente accedendo á Carpeta cidadá da persoa interesada, dispoñible na sede electrónica da Xunta de Galicia.</p>
    <p>Por todo o exposto,</p>
    <h2>RESOLVO:</h2>
    <p>Primeiro. Ordenar a publicación no <em>Diario Oficial de Galicia</em> do acto administrativo, polo que se require a entidade beneficiaria que figura no anexo para emendar a xustificación indebidamente cuberta e/ou por ausencia da documentación preceptiva exixida segundo o establecido nas bases reguladoras e que se recollen no dito anexo.</p>
    <p>Segundo. Facer indicación expresa de que a dita entidade beneficiaria é requirida para que, no prazo de dez (10) días, contado a partir do día seguinte ao da publicación desta resolución no <em>Diario Oficial de Galicia</em>, emende a falta ou achegue os documentos preceptivos conforme se establece na orde de convocatoria recollidos no dito anexo. De non o facer, de conformidade co disposto no artigo 23 da dita Orde do 3 de xuño de 2019, no artigo 28.10 da Lei 9/2007, do 13 de xuño, de subvencións de Galicia, e no artigo 45 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, comportará a perda do dereito ao cobramento total ou parcial da subvención, a exixencia de reintegro e demais responsabilidades que correspondan.</p>
    <p>Terceiro. En caso de dúbida, dificultades técnicas ou necesidade de máis información durante o proceso de emenda da documentación da xustificación, poderá dirixirse á Consellería de Política Social a través dos teléfonos 881 99 74 93 ou 981 54 69 87.</p>
    <p>Santiago de Compostela, 24 de febreiro de 2021</p>
    <footer><p>Fernando González Abeijón<br>Director xeral de Maiores e Persoas con Discapacidade</p></footer>
    <h2>ANEXO</h2>
    <h3>Requirimento do 24 de febreiro de 2021 de emenda da documentación xustificativa Orde do 3 de xuño de 2019 (código de procedemento BS614A)</h3>
    <p>Número de expediente: BS614A 04-0019.</p>
    <p>Entidade beneficiaria: ARDAI educación y terapia (G32456097).</p>
    <p>Proxecto: ANIMOLA FORMATIVO 2019/20..</p>
    <p>Órgano competente: Dirección Xeral de Maiores e Persoas con Discapacidade.</p>
    <p>Documentación requirida:</p>
    <p>1. Solicitude de pagamento (anexo IV).</p>
    <p>2. Certificación das horas efectivamente traballadas por proxecto e acción dedicadas ao proxecto por cada un/unha dos profesionais (modelo 2.1.5.3).</p>
    <p>3. Follas mensuais das horas efectivamente traballadas polo persoal (modelo 2.1.5.4).</p>
    <p>4. Partes de asistencia dos/das alumnos/as (modelo 2.1.5.5).</p>
    <p>5. No caso de subcontratacións, deberá aportarse adicionalmente (modelo 2.1.5.6):</p>
    <p>a) Orixinal do contrato entre o beneficiario e a entidade subcontratista. </p>
    <p>b) Orixinal da factura emitida pola entidade subcontratada ao beneficiario. </p>
    <p>c) Xustificantes do pagamento da factura da subcontratación.</p>
    <p>d) Memoria do subcontratista das súas actividades no proxecto.</p>
    <p>6. Declaración complementaria actualizada na data da xustificación (anexo V).</p>
    <p>7. Declaración de estar ao día no cumprimento das obrigas (anexo VI).</p>
    <p>8. Relación de persoas participantes en cada acción desenvolvida (modelo 2.1.5.7).</p>
    <p>9. Ficha individualizada de cada unha das persoas participantes (modelo 2.1.5.1).</p>
    <p>10. Folla individualizada de seguimento cun mínimo de tres intervencións presenciais (modelo 2.1.5.2).</p>
    <p>11. Autorización consulta de datos (anexo VII).</p>
    <p>Prazo de emenda requirida: dez (10) días, contado a partir do día seguinte ao da publicación da notificación no <em>Diario Oficial de Galicia</em>. De non o facer, de conformidade co disposto no artigo 23 da dita Orde do 3 de xuño de 2019, no artigo 28.10 da Lei 9/2007, do 13 de xuño, de subvencións de Galicia, e no artigo 45 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, comportará a perda do dereito ao cobramento total ou parcial da subvención, a exixencia de reintegro e demais responsabilidades que correspondan.</p>

