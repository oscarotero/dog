---
date: '2001-05-29'
id: 8D8A
page: 7
number: 103
agency: INSTITUTO GALEGO DA VIVENDA E SOLO
section: VI. ANUNCIOS
title: >-
  Cédula do 30 de marzo de 2001, da Delegación Provincial de Lugo, de
  notificación de resolución do expediente sancionador 51/2000 a Jesús Fernández
  Varela.
range: Cédula
url: 'https://www.xunta.gal/dog/Publicados/2001/20010529/Anuncio8D8A_gl.html'
---
<p>A Delegación Provincial do Instituto Galego da Vivenda e Solo de Lugo tramitou expediente sancionador 51/2000, seguido de oficio, contra Jesús Fernández Varela, finalizando este trámite con resolución de expediente sancionador por dedica-la vivenda de promoción pública adxudicada a alugamento. Expediente LU-83/080, conta 48.</p>
<p>O citado acordo é do seguinte teor:</p>
<p>Resolución do expediente sancionador 51/2000.</p>
<p>Vistas as actuacións practicadas no expediente sancionador número 51/2000, tramitado contra Jesús Fernández Varela, o instructor emite a seguinte proposta de resolución.</p>
<p>Antecedentes de feito.</p>
<p>1. Con datas do 10 de novembro de 2000, realizouse visita de inspección á vivenda 3º C do edificio nº 1 da rúa Aquilino Iglesia Alvariño de Lugo, acollido ó réxime de vivendas de promoción pública baixo o número LU-83/080, resultando dela que na vivenda non reside o propietario Jesús Fernández Varela e na que viven Carmen González Grifón e o seu marido Leonardo Pena Fernández en réxime de alugamento.</p>
<p>2. O artigo 5, letra B e C, da Lei 13/1996, do 30 de decembro, de infraccións en materia de vivenda, dispón que «a dedicación das vivendas de protección oficial a usos non autorizados ou a alteración do réxime de uso delas, establecido na cédula de cualificación definitiva» e «o non destino das vivendas de protección oficial ou daquelas para as que se recibiu unha axuda da Comunidade Autónoma a domicilio habitual e permanente ou mantelas deshabitadas sen causa xustificada durante un prazo superior a tres meses», constitúe unha infracción grave.</p>
<p>3. En data do 14 de novembro de 2000, foi dictado acordo de iniciación de procedemento sancionador baixo o número 51/2000, polo que se lle imputaban a Jesús Fernández Varela, a comisión dunha infracción administrativa do artigo 5, letra C, da Lei 13/1996, do 30 de decembro.</p>
<p>O citado acordo foi notificado ó denunciado mediante publicación no Diario Oficial de Galicia de data 29 de xaneiro de 2001.</p>
<p>4. En data 23 de febreiro de 2001 dictouse proposta de resolución do citado expediente sancionador, pola que se propoñía a imposición a Jesús Fernández Varela dunha sanción de 500.000 pesetas de multa.</p>
<p>Concedido prazo de 15 días para que formulase alegacións, o denunciado non fixo uso deste dereito.</p>
<p>Feitos probados.</p>
<p>Da práctica dos medios probatorios derívanse os seguintes feitos probados:</p>
<p>Único.-Que Jesús Fernández Varela incumpriu a obriga de destina-la vivenda adxudicada a domicilio habitual e permanente, e de dedica-la citada vivenda a alugamento.</p>
<p>Fundamentos de dereito.</p>
<p>1. É competente para dicta-la resolución do presente expediente o delegado provincial do IGVS de Lugo, en virtude do disposto no artigo 1 do Decreto 134/1997, do 22 de maio, sobre desconcentración de competencias sancionadoras en materia de vivenda establecidas no artigo 10 da Lei 13/1996, do 30 de decembro, de infraccións en materia de vivenda.</p>
<p>2. Que a infracción imputada se atopa tipificada no artigo 5 c) da Lei 13/1996, do 30 de decembro, de infraccións en materia de vivenda que sinala que «terán a cualificación de infraccións graves... c) o non destino das vivendas de protección ou daquelas para as que se recibiu unha axuda da Comunidade Autónoma a domicilio habitual e permanente ou mantelas deshabitadas sen causa xustificada durante o prazo superior a tres meses» e, en tal sentido, o Real decreto 3148/1978, do 10 de novembro, polo que se desenvolve o Real decreto lei 31/1978, do 31 de outubro, sobre política de vivenda, define no seu artigo 3 que se entende por domicilio habitual e permanente, e del despréndese que se entende por domicilio permanente o que constitúa a residencia do titular, ben sexa propietario o arrendatario, e sen que perda tal carácter polo feito de que este, o seu cónxuxe ou parentes, dun e doutro, ata o terceiro grao que convivan co titular, exerzan na vivenda unha profesión ou pequena industria </p>
<p>doméstica, aínda que sexa obxecto de tributación, e por domicilio habitual, enténdese cando a vivenda non permaneza desocupada máis de tres meses, salvo que medie xusta causa.</p>
<p>3. Que non xustificou plenamente a ocupación da vivenda de promoción pública que lle foi adxudicada mediante as alegacións presentadas e a documentación unida a elas.</p>
<p>Vistos os artigos citados, a Lei 13/1996, do 30 de decembro, de infraccións en materia de vivenda, a Lei de réxime xurídico das administracións publicas e do procedemento administrativo común e o</p>
<p>Regulamento de procedemento para o exercicio da potestade sancionadora,</p>
<p>RESOLVO:</p>
<p>Impoñer a Jesús Fernández Varela, unha sanción de 100.001 pesetas de multa.</p>
<p>Contra a presente resolución, que non pon fin á vía administrativa, cabe interpoñer recurso de alzada de conformidade co establecido na Lei de réxime xurídico das administracións públicas e do procedemento administrativo común, diante do conselleiro de Política Territorial, Obras Públicas e Vivenda no prazo dun mes.</p>
<p>Lugo, 30 de marzo de 2001.</p>
<p>Antonio Boné Pina</p>
<p>Delegado provincial de Lugo</p>

