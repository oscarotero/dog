---
date: '2013-12-20'
id: O92-131213-0001
page: 49100
number: 243
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 10 de decembro de 2013 pola que se publican os tipos de xuro que
  as entidades de crédito aplicarán durante o ano 2014 aos contratos de
  arrendamento financeiro subvencionados ao abeiro dos convenios de apoio
  financeiro aos investimentos das pemes.
range: Resolución
url: >-
  https://www.xunta.gal/dog/Publicados/2013/20131220/AnuncioO92-131213-0001_gl.html
---
<p>De conformidade cos convenios de apoio financeiro aos investimentos das pemes asinados coas entidades de crédito durante os anos 1999, 2000, 2001, 2002, 2003, 2004 e 2005 e ao convenio de apoio financeiro 2004, 2005 e 2006 ao sector transporte público por estrada de Galicia para a renovación da frota de vehículos, os tipos de xuro dos contratos de arrendamento financeiro subvencionados pola Xunta de Galicia, que se formalizaron a tipo de xuro variable, variarán por anos naturais, establecéndose no texto dos citados convenios o sistema de determinación do tipo de xuro para exercicios futuros.</p>
    <p>Visto o exposto, e unha vez verificados os datos relativos á evolución do Euribor durante o período establecido nos citados convenios, e en virtude das facultades que teño conferidas,</p>
    <p class="dog-centrado-sin-cursiva-c-a">RESOLVO:</p>
    <p>Publicar os tipos de xuro que as entidades de crédito aplicarán durante o ano 2014 aos contratos de arrendamento financeiro subvencionados ao abeiro dos convenios de apoio financeiro aos investimentos das pemes:</p>
    <p>Primeiro. O tipo de xuro máximo que se aplicará durante o ano 2014 aos contratos de arrendamento financeiro formalizados, a tipo variable, ao abeiro dos convenios de apoio financeiro das pemes dos anos 1999, 2000, 2001, 2002, 2003, 2004 e 2005 e do convenio ao sector transporte público por estrada de Galicia para a renovación da frota de vehículos dos anos 2004, 2005 e 2006, será de 1,50 %. No caso de que o tipo adicional sexa inferior a 1,15 puntos, o tipo de xuro que se aplicará será o resultado de engadirlle ao tipo de referencia (0,342) o tipo adicional que teñan pactado as partes. Se o tipo de xuro resulta con varios decimais arredondarase ata a máis próxima vixésima parte do punto.</p>
    <p>Segundo. As entidades de crédito deberán comunicarlles aos beneficiarios dos contratos de arrendamento financeiro subvencionados a variación do tipo de xuro.</p>
    <p>Terceiro. O tipo de xuro do contrato de arrendamento financeiro resultante para o beneficiario, é dicir, o nominal menos os puntos de subsidiación, non poderá ser inferior ao límite fixado nos citados convenios e na resolución de concesión de axuda. No caso de que sexa inferior limitarase a subsidiación ata o citado límite. Para o caso de que o tipo de xuro nominal sexa igual ou inferior ao límite suspenderase a subsidiación e o tipo de xuro que se aplicará ao contrato de arrendamento financeiro será o que lle corresponda segundo o establecido no punto primeiro da presente resolución.</p>
    <p>Santiago de Compostela, 10 de decembro de 2013</p>
    <footer><p>Javier Aguilera Navarro<br>Director xeral do Instituto Galego de Promoción Económica</p></footer>

