---
date: '1999-04-27'
id: '6E92'
page: 4
number: 79
agency: PRESIDENCIA
section: I. DISPOSICIÓNS XERAIS
title: >-
  Lei 4/1999, do 9 de abril, de declaración de servicio público de titularidade
  da Xunta de Galicia do transporte público marítimo de viaxeiros na ría de
  Vigo.
range: Lei
url: 'https://www.xunta.gal/dog/Publicados/1999/19990427/Anuncio6E92_gl.html'
---
<p>O artigo 38 da nosa Constitución consagra o principio da liberdade de empresa no marco dunha economía de mercado.</p>
<p>Non obstante, o pronunciamento categórico que contén o artigo 1.1.1 da Carta Magna ó proclamar que «España constitúese nun Estado social e democrático de dereito» determina limitacións e empecementos ó principio enunciado no artigo 38. Así, o artigo 128.2 determina: «Recoñécese a iniciativa pública na actividade económica. Mediante lei poderanse reservar para o sector público recursos ou servicios esenciais, especialmente no caso de monopolio...». Deste modo, os criterios de intervención pública na economía constitúen o contrapunto á liberdade de empresa, o outro gran elemento definidor do modelo de constitución económica trazada polo constituínte.</p>
<p>A doutrina constitucional precisou que o elemento determinante para xustifica-la reserva ó sector público dunha actividade económica non é combater unha práctica monopolística, senón a esencialidade da dita actividade para a economía nacional ou para a comunidade.</p>
<p>Neste sentido cabe identificar dentro da nosa Comunidade un servicio de transporte que, sen ser de titularidade pública, podería en determinadas circunstancias cualificarse como de esencial para a comunidade: o transporte marítimo en augas interiores, sobre o que a Xunta de Galicia ten competencias en virtude da transferencia que delas se fixo pola Lei orgánica 16/1995, do 27 de decembro.</p>
<p>Esta esencialidade en potencia convértese, no caso do transporte marítimo realizado na ría de Vigo, en suposto paradigmático de servicio esencial para a comunidade.</p>
<p>As circunstancias concorrentes na ría de Vigo, basicamente a dependencia funcional da península do Morrazo respecto de Vigo para efectos de actividades culturais, educativas e laborais e para a atención de necesidades sanitarias e o fluxo inverso por motivos turísticos, determinan un continxente importantísimo de desprazamentos en ámbolos dous sentidos da ría.</p>
<p>Os ditos desprazamentos, ademais da súa importancia cuantitativa, teñen unha especial relevancia desde o punto de vista cualitativo, xa que o servicio de transporte marítimo da ría de Vigo constitúe un elemento básico do sistema colectivo de transporte na península do Morrazo que non é doado substituír por outros medios alternativos, tendo en conta os problemas que presenta a conxestión do tráfico urbano e as peculiaridades do transporte marítimo en</p>
<p>canto a prezos, tempos de percorrido e consideracións medioambientais.</p>
<p>É por isto polo que, vistas as disfuncionalidades que se veñen producindo na ría de Vigo nos últimos anos, resulta preciso definir un novo marco normativo para este servicio que garanta:</p>
<p>-Un servicio de calidade e cun nivel de oferta axeitada ás necesidades presentes e futuras da demanda.</p>
<p>-Unhas tarifas acordes co servicio prestado e axeitadas á realidade social do contorno.</p>
<p>-A vinculación dos servicios de temporada ás Cíes á prestación do servicio regular da ría, adxudicando conxuntamente e baixo un mesmo título concesional os dous tipos de servicios e garantindo a tutela dos intereses medioambientais que a Xunta de Galicia debe preservar.</p>
<p>-A articulación dun proceso selectivo presidido polo principio de igualdade, transparencia e concorrencia, para garanti-la adxudicación ó prestatario que garanta o mellor servicio público baixo os principios de continuidade, regularidade, capacidade e calidade.</p>
<p>-A consideración dentro do proceso selectivo dos méritos adquiridos na prestación do transporte, así como a situación dos traballadores que prestasen servicios nas empresas operadoras da ría.</p>
<p>Todos estes obxectivos só poden ser garantidos mediante a reserva da titularidade pública do servicio, de modo que a administración conserve a facultade de control dos aspectos básicos da prestación do transporte.</p>
<p>Por todo o exposto o Parlamento de Galicia aprobou e eu, de conformidade co artigo 13.21 do Estatuto de Galicia e co artigo 24 da Lei 1/1983, do 23 de febreiro, reguladora da Xunta e do seu presidente, promulgo en nome de El-Rei a Lei de declaración de servicio público de titularidade da Xunta de Galicia do transporte público marítimo de viaxeiros na ría de Vigo.</p>
<p>Artigo 1</p>
<p>1. Declárase servicio público de titularidade da Xunta de Galicia o transporte marítimo de viaxeiros na ría de Vigo.</p>
<p>2. A titularidade pública abrangue tanto o servicio regular entre as ribeiras da ría coma o transporte estacional de carácter turístico con orixe ou destino nas illas Cíes, desde calquera punto da ría de Vigo.</p>
<p>Artigo 2</p>
<p>1. A administración xestionará indirectamente o servicio público de transporte ó que se refire o artigo anterior.</p>
<p>2. A dita xestión indirecta adoptará a modalidade de concesión administrativa, cun prazo máximo de duración de vinte anos.</p>
<p>3. O contrato poderá ser prorrogado por un prazo máximo de dez anos.</p>
<p>Para os efectos de concede-la prórroga, terase en consideración o interese público e o grao de satisfacción dos usuarios do servicio.</p>
<p>Artigo 3</p>
<p>A adxudicación da concesión efectuarase mediante concurso, no que se deberán valorar, entre outras, as seguintes cuestións:</p>
<p>-Calidade do servicio ofertado.</p>
<p>-Tarifas del.</p>
<p>-Experiencia demostrable no transporte da ría.</p>
<p>-Compromiso de asunción de traballadores do transporte da ría cos criterios de antigüidade acreditada e profesionalidade.</p>
<p>-Garantías de preservación do espacio natural das illas Cíes na forma en que o departamento responsable da Xunta de Galicia determine.</p>
<p>Artigo 4</p>
<p>O transporte obxecto desta lei rexerase polas disposicións autonómicas que se dicten en materia de navegación interior e, supletoriamente, pola normativa estatal no que lle resulte aplicable.</p>
<p>Disposición transitoria</p>
<p>As autorizacións para o transporte interior da ría de Vigo que se atopen vixentes á entrada en vigor desta lei manterán a súa validez ata o 31 de decembro deste ano, rexéndose polas disposicións nas que se fundamentou a súa autorización.</p>
<p>Emporiso, as referidas autorizacións serán prorrogadas ata o momento no que o adxudicatario da concesión do transporte da ría inicie a explotación do servicio, cando o dito inicio non se produza co comezo do ano.</p>
<p>Disposición derrogatoria</p>
<p>Quedan derrogadas cantas disposicións de igual ou menor rango se opoñan ó disposto nesta lei.</p>
<p>Santiago de Compostela, nove de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>

