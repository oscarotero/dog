---
date: '1995-06-01'
id: E1D2
page: 4
number: 104
agency: CONCELLO DE SARRIA
section: VI. ANUNCIOS
title: >-
  Bases para a provisión, en propiedade, de dúas prazas de garda da policía
  local.
range: Bases
url: 'https://www.xunta.gal/dog/Publicados/1995/19950601/AnuncioE1D2_gl.html'
---
<p>1. Obxecto da convocatoria.</p>
<p>1.1. O obxecto da presente convocatoria é a provisión en propiedade de dúas prazas de garda da policía local, encadradas, de conformidade co Real decreto lexislativo 781/1986, na escala de Administración especial, subescala de servicios especiais, clase policía local e os seus auxiliares, grupo D, incluídas na oferta de emprego público correspondente ó ano 1995, a cubrir polo sistema de oposición libre.</p>
<p>1.2. As prazas obxecto desta convocatoria están dotadas cos haberes básicos correspondentes ó grupo D e demais emolumentos que correspondan conforme a lexislación vixente.</p>
<p>1.3. Corresponderalles ós funcionarios que obteñan a praza o exercicio das funcións previstas na lexislación de réxime local, na Lei 2/1986, do 13 de marzo, de corpos e forzas de seguridade do Estado, e na Lei 3/1992, do 23 de marzo, de coordinación das policías locais de Galicia.</p>
<p>2. Lexislación aplicable.</p>
<p>A presente oposición rexerase polo establecido na Lei 7/1985, do 2 de abril; no Real decreto lexislativo 781/1986, do 18 de abril; na Lei 30/1984, do 2 de agosto; no Real decreto 2223/1984, do 19 de decembro; na Lei 2/1986, de corpos e forzas de seguridade do Estado; na Lei 3/1992, de coordinación das policías locais de Galicia; e nas bases desta convocatoria e demais disposicións que lle sexan de aplicación.</p>
<p>3. Requisitos dos candidatos.</p>
<p>Para ser admitidos ás probas selectivas precisarase reuni-los seguintes requisitos:</p>
<p>a) Ser español ou cidadán membro dun estado da Comunidade Económica Europea, nos termos da Lei 7/1993, do 23 de decembro.</p>
<p>b) Ter cumpridos os 18 anos e non pasar dos 30.</p>
<p>c) Estar en posesión do título de graduado escolar, formación profesional de primeiro grao, ou titulación equivalente.</p>
<p>d) Estar en condicións psicolóxicas adecuadas para o desempeño do dito cargo, e non padecer enfermidade ou defecto físico que impida o desenvolvemento das correspondentes funcións.</p>
<p>e) Ter unha estatura mínima de 1,70 metros no caso dos homes, e 1,65 metros no caso das mulleres.</p>
<p>f) Estar en posesión dos permisos de conducir da clase A2 e B2.</p>
<p>g) Non estar incurso en causas de incapacidade ou incompatibilidade que determinan as disposicións vixentes, nin ter sido separado mediante expediente disciplinario do servicio do Estado, comunidades autónomas ou entidades locais.</p>
<p>Tódolos requisitos anteriormente relacionados deberán posuílos os aspirantes no momento de remata-lo prazo de presentación de instancias.</p>
<p>4. Solicitudes.</p>
<p>4.1. Formas. Os que desexen tomar parte no presente proceso selectivo deberán presentar solicitude no modelo oficial, que se facilitará na oficina de rexistro deste concello, facendo constar expresamente que:</p>
<p>a) Reúne todos e cada un dos requisitos da convocatoria.</p>
<p>b) Se compromete, no caso de obte-la praza, a xurar ou prometer lealtade a El-Rei, respecto ós dereitos da persoa e estricta observancia da lei.</p>
<p>4.2. As instancias dirixiranse ó alcalde-presidente do Concello de Sarria, e con elas presentarase xustificante de ter ingresado na depositaría municipal deste concello os dereitos de exame.</p>
<p>4.3. Dereitos de exame. Os solicitantes deberán ingresar na depositaría deste concello a cantidade de 2.000 pesetas en concepto de dereitos de exame.</p>
<p>4.4. Lugar de presentación. As solicitudes presentaranse no rexistro de entrada do Concello de Sarria.</p>
<p>Tamén poderán presentarse na forma establecida no artigo 38 da Lei 30/1992, de réxime xurídico das administracións públicas e do procedemento administrativo común.</p>
<p>4.5. Prazo de presentación. O prazo de presentación de solicitudes será de vinte días naturais contados a partir do seguinte ó da publicación do extracto da convocatoria no Boletín Oficial del Estado.</p>
<p>5. Tribunal cualificador.</p>
<p>O tribunal cualificador estará constituído da seguinte forma:</p>
<p>Presidente: o da corporación ou membro dela en quen delegue.</p>
<p>Vocais:</p>
<p>-Un representante da Consellería da Presidencia e Administración Pública.</p>
<p>-O xefe da Policía Local de Sarria.</p>
<p>-Un funcionario de carreira, de titulación igual ou superior á esixida para a praza obxecto desta convocatoria, nomeado a proposta dos delegados de persoal.</p>
<p>-O secretario da corporación, quen tamén actuará como secretario do tribunal.</p>
<p>Para cada un dos membros do tribunal designarase un suplente.</p>
<p>O tribunal non poderá actuar sen a asistencia de máis da metade dos seus membros, titulares ou suplentes, indistintamente.</p>
<p>O nomeamento das persoas que han de integra-lo tribunal cualificador realizarase por resolución da alcaldía, vistas as propostas formuladas polos organismos correspondentes.</p>
<p>Os membros do tribunal deberán absterse de intervir, comunicándo ó alcalde, cando concorra algunha das causas previstas no artigo 28 da Lei de réxime xurídico das administracións públicas e do procedemento administrativo común.</p>
<p>Os membros do tribunal terán dereito pola súa concorrencia ás sesións, ó aboamente de asistencias, na contía regulamentariamente establecida.</p>
<p>O tribunal poderá solicita-la axuda doutras persoas, funcionarios ou non, co obxecto de que polas mesmas se preste asesoramento sobre a valoración das probas que se van realizar, aboándolle-las indemnizacións que correspondan.</p>
<p>6. Admisión de candidatos, nomeamento do tribunal e determinación da data de comezo dos exercicios.</p>
<p>6.1. Para ser admitido á práctica das probas selectivas bastará con que os aspirantes manifesten nas súas instancias que reúnen todos e cada un dos requisitos esixidos na base 3 e xustifiquen que aboaron os dereitos de exame.</p>
<p>6.2. Rematado o prazo para a presentación de solicitudes, os aspirantes serán convocados para efectua-lo recoñecemento médico e medición a que se refiren os apartados d) e e) da base 3. O que non se presentase ó mesmo será excluído, así como os que non acaden a estatura mínima esixida ou os que non sexan declarados aptos de acordo co cadro de exclusións médicas do anexo III.</p>
<p>6.3. Efectuado o anterior, o alcalde-presidente do Concello de Sarria dictará resolucións, polas que:</p>
<p>a) Se declare aprobada a lista de admitidos e excluídos, na que se fará consta-lo nome, apelidos e documento nacional de identidade dos opositores, indicando, se é o caso, as causas de exclusión daqueles que fosen declarados excluídos. De non producirse reclamacións contra a lista provisional, esta quedará elevada a definitiva.</p>
<p>b) Se nomeee, de acodo coas precedentes bases, as persoas que han de formar parte do tribunal cualificador.</p>
<p>c) Se determine o lugar, hora e data do comezo dos exercicios.</p>
<p>Estas resolucións serán publicadas no BOP, e servirán de emprazamento ós opositores para o comezo das probas selectivas. Os anuncios da celebración das restantes probas publicaranse, sucesivamente, no taboleiro de anuncios do concello.</p>
<p>O tribunal acordará a data, hora e lugar na que se efectuará o sorteo que determine a orde de actuación dos opositores naquelas probas que non poidan</p>
<p>realizarse conxuntamente, publicándose o resultado no BOP.</p>
<p>7. Procedemento de selección.</p>
<p>Primeiro exercicio.</p>
<p>Exame psicotécnico. Este exercicio terá carácter obrigatorio e eliminatorio, e irá dirixido á valoración da capacidade de razoamento e planificación do aspirante, así a personalidade e actitude máis adecuada á función a desenvolver. A duración desta proba será determinada polo tribunal.</p>
<p>Os aspirantes que sexan seclarados «non aptos» polo tribunal quedarán eliminados do procedemento selectivo.</p>
<p>Segundo exercicio.</p>
<p>De carácter obrigatorio e eliminatorio. Consistirá na realización das seguintes probas físicas, todas elas eliminatorias:</p>
<p>a) Carreira de velocidade: consistirá en percorre-la distancia de 50 metros, puntuándose o tempo realizado segundo o baremo recollido no anexo II, quedando eliminados os aspirantes que non o realicen no tempo máximo establecido.</p>
<p>b) Carreira de fondo: consistirá en percorre-la distancia de 1.000 metros, puntuándose o tempo realizado segundo o baremo recollido no anexo II, quedando eliminados os aspirantes que non o realicen no tempo máximo establecido.</p>
<p>c) Salto vertical: o aspirante, co brazo dereito estendido e os pés xuntos, realizará unha marca na parede, posteriormente e cun impulso realizará outra marca, medíndose para a puntuación a distancia entrámblas dúas, segundo o baremo establecido no anexo II. Cada aspirante realizará dous intentos, puntuándose a mellor marca obida.</p>
<p>d) Lanzamento de balón medicinal: o aspirante, colocado detrás dunha liña e cos pés xuntos, lanzará por enriba da cabeza, sen desprazamento do corpo, un balón medicinal de 5 quilos para homes e 3 para mulleres, puntuándose o lanzamento segundo o baremo que figura no anexo II. Cada aspirante poderá realizar dous intentos, puntuándose a mellor marca obtida.</p>
<p>e) Proba de abdominais: deitado no chan coas dúas pernas semi-dobradas e os pés suxeitos no terceiro chanzo da espaldeira, o examinado levantarase co tronco e coas mans tocará o quinto chanzo da espaldeira volvendo á posición inicial e repetindo o ciclo tantas veces como lle sexa posible, durante un minuto, puntuándose segundo o cadro recollido no anexo II.</p>
<p>f) Rubida de corda: consistirá en rubir por unha corda sen impulso e a pulso, ou sexa, sen axuda dos pés, ata unha altura de 5 metros en homes e 4,5 metros en mulleres. A cualificación desta proba será de «apto» ou «non apto».</p>
<p>g) Forza flexora: desde a posición de suspensión pura, coas palmas á fronte, total extensión de brazos, realizaranse flexións asomando o queixo por riba da barra e estendendo totalmentee os brazos sen</p>
<p>que se permita o balanceo do corpo ou axudarse con movementos de pernas, puntuándose segundo o baremo do anexo II.</p>
<p>h) Proba de natación: consistirá en percorrer a nado a distancia de 50 metros, estilo libre, sen interrupción no percorrido. A cualificación desta proba será de «apto» ou «non apto».</p>
<p>Tódolos aspirantes realizarán abrigatoriamente tódalas probas, debendo obter puntuación igual ou superior á mínima esixida en cada unha para poderen pasar á seguinte. A puntuación mínima coincidirá coa puntuación de 5 do anexo II.</p>
<p>Terceiro exercicio.</p>
<p>De carácter obrigatorio. Consistirá na realización das seguintes probas:</p>
<p>a) Resolver dous problemas aritméticos, formulados ó nivel da titulación esixida nesta convocatoria polo tribunal, inmediatamente antes da celebración da proba.</p>
<p>A duración máxima desta proba será de 30 minutos.</p>
<p>b) Escribir ó dictado un texo seleccionado ou redactado polo tribunal. O tempo máximo desta proba será de 20 minutos.</p>
<p>c) Redactar un parte de denuncia ou de atestado sobre un ou máis supostos formulados polo tribunal.O tempo máximo desta proba será de 45 minutos.</p>
<p>Cuarto exercicio.</p>
<p>De carácter obrigatorio para tódolos aspirantes que superasen o anterior. Consisitirá en contestar verbalmente, nun período de trinta minutos, dous temas extraídos ó chou polo opositor, de entre os que figuran no programa do anexo I da convocatoria.</p>
<p>Quinto exercicio.</p>
<p>De carácter obrigatorio. Consistirá na traducción ó idioma castelán dun texto redactado en galego, e traducción a este idioma dun texto redactado en castelán.</p>
<p>O tribunal poderá requirir, en calquera momento, ós aspirantes para que acrediten a súa identidade, polo que deberán acudir a tódolos exercicios provistos do documento nacional de identidade.</p>
<p>Os aspirantes serán convocados para cada exercicio en chamamento único, salvo casos de forza maior, invocados ante o tribunal con anterioridade á celebración do exercicio de que se trate, e debidamente xustificados e apreciados con absoluta liberdade de criterio polo tribunal. A non presentación dun opositor a calquera dos exercicios, no momento de ser chamado, determinará a súa exclusión automática do procedemento selectivo.</p>
<p>8. Cualificación dos exercicios.</p>
<p>Os exercicios serán eliminatorios e cualificaranse de 0 a 10 puntos. Serán eliminados, se é o caso, os opositores que non acaden un mínimo de cinco puntos en calquera dos ditos exercicios.</p>
<p>A cualificación de cada exercicio será o cociente que resulte de dividi-la suma das puntuacións outorgadas polos distintos membros de tribunal, entre o número dos membros deste que asistan a reunión de cualificación.</p>
<p>9. Cualificación definitiva.</p>
<p>A cualificación definitiva dos aspirantes que superaran tódolos exercicios estará constituída pola suma das cualificacións obtidas por cada un deles nos distintos exercicios da oposición. A orde de colocación dos aspirantes na lista de aprobados establecerase de maior a menor puntuación.</p>
<p>10. Relación de aprobados.</p>
<p>Rematada a cualificación dos aspirantes, o tribunal publicará, no taboleiro de anuncios do concello, a relación de aprobados, quedando eliminados os aspirantes que, tendo superados os exercicios, excedan do número de prazas convocadas. A orde de colocación dos aspirantes na lista de aprobados establecerase de maior a menor puntuación, segundo a obtida nos exercicos. Os casos de empate resolveranse atendendo á maior idade dos aspirantes. Esta relación será elevada polo tribunal, xunto coa acta da última sesión celebrada por éste, á alcaldía.</p>
<p>11. Presentación de documentos.</p>
<p>11.1. Os aspirantes aprobados presentarán na oficina de rexistro do concello os documentos que se relacionan, acreditativos de que reúnen as condicións de capacidade e os requisitos esixidos na convocatoria:</p>
<p>a) Fotocopia do documento nacional de identidade, que deberá presentarse acompañado do orixinal, para a súa compulsa.</p>
<p>b) Copia autenticada ou fotocopia (que deberá presentarse acompañada do orixinal para a súa compulsa), do título de graduado escolar, título superior ou equivalente do que estea en posesión o aspirante. No suposto de que se alegue estar en posesión dun título equivalente ó de graduado escolar, deberá achegarse certificación do órgano competente acreditativa da equivalencia alegada.</p>
<p>c) Certificado acreditativo de non padecer enfermidade ou defecto físico que impida o desempeño das correspondentes funcións. O dito certificado deberá ser expedido pola Xefatura Provincial de Sanidade.</p>
<p>d) Declaración xurada de non ter sido separado, mediante expediente disciplinario, do servicio do Estado, das comunidades autónomas ou das entidades locais, nin encontrarse inhabilitado para o exercicio das funcións públicas.</p>
<p>e) Copia autenticada ou fotocopia (acompañada do orixinal para a súa compulsa) do permiso de conducir das clases A2 e B2.</p>
<p>f) Certificado de antecedentes penais.</p>
<p>11.2. Os que tivesen a condición de funcionarios públicos estarán exentos de xustificar as condicións e requisitos xa acreditados para obteren o seu anterior nomeamento, debendo presentar unicamente</p>
<p>certificación do ministerio ou organismo de que dependan, acreditativa da súa condición de funcionario, e das demais circunstancias que consten no seu expediente persoal.</p>
<p>11.3. O prazo de presentación dos anteriores documentos será de vinte días naturais, contados a partir do seguinte ó da publicación da relación de aprobados no taboleiro de anuncios do concello.</p>
<p>11.4. Os que dentro do prazo indicado, e salvo casos de forma maior, non presentasen a documentación esixida, non poderán ser nomeados, quedando anuladas tódalas súas actuacións, sen prexuízo das responsabilidades en que puideran incorrer por falsidade na instancia.</p>
<p>12. Nomeamento e toma de posesión.</p>
<p>O alcalde-presidente do Concello de Sarria nomeará funcionarios en prácticas os aspirantes que, incluídos na relación de aprobados, presentasen a documentación esixida.</p>
<p>13. Curso de formación.</p>
<p>Os opositores que sexan nomeados funcionarios en prácticas deberán superar un curso de formación teórico-práctico na Academia Galega de Seguridade.</p>
<p>Os aspirantes que non superen o curso de formación poderán incorporarse ó inmediatamente posterior, e de non superalo perderán tódolos seus dereitos ó nomeamento de funcionarios de carreira. Quen supere o curso selectivo será nomeado definitivamente funcionario de carreira.</p>
<p>Durante o período de prácticas terán dereito ás retribucións estableciadas no Real decreto 456/1986, do 10 de febreiro.</p>
<p>ANEXO I</p>
<p>TEMARIO DO CUARTO EXERCICIO</p>
<p>Tema 1. A constitución española de 1978: significado e estructura. Principios xerais. Reforma da Constitución. O Tribunal Constitucional.</p>
<p>Tema 2. Dereitos e deberes fundamentais dos españois. O Defensor do Pobo.</p>
<p>Tema 3. A organización do Estado na Constitución. A Coroa. As atribucións de El-Rei. As Cortes Xerais: composición, atribucións e funcionamento.</p>
<p>Tema 4. A organización territorial do Estado na Constitución. As comunidades autónomas. A Administración local.</p>
<p>Tema 5. A organización da Administración pública no ordenamento español. A Administración do Estado. A organización ministerial. O presidente do Goberno. Os ministros.</p>
<p>Tema 6. A constitución das comunidades autónomas, competencias. Estatuto de autonomía: procedemento de elaboración. Contido e valor normativo. O sistema institucional das comunidades autónomas.</p>
<p>Tema 7. O Estatuto de autonomía de Galicia.</p>
<p>Tema 8. A Xunta de Galicia e o seu presidente. Parlamento de Galicia. Control parlamentario da acción do Goberno. O Valedor do Pobo.</p>
<p>Tema 9. O procedemento administrativo: fases. Comunicacións e notificacións.</p>
<p>Tema 10. O municipio. O termo municipal. A poboación. Consideración especial do veciño. O empadroamento.</p>
<p>Tema 11. Organización e competencias municipais.</p>
<p>Tema 12. Os regulamentos e ordenanzas locais. Procemento de elaboración e aprobación.</p>
<p>Tema 13. O persoal ó servicio das entidades locais: concepto de funcionario. Clasificación. Persoal eventual e persoal laboral.</p>
<p>Tema 14. Facendas locais: clasificación dos ingresos. Ordenación de gastos e ordenación de pagamentos. Os orzamentos locais.</p>
<p>Tema 15. Funcionamento. Uniformidade. Dereitos e deberes dos policías locais. Réxime disciplinario.</p>
<p>Tema 16. A Lei orgánica 2/1986, de forzas e corpos de seguridade do Estado. Disposicións xerais. Principios básicos. Disposicións estatutarias comúns. A policía local. Funcións. Especial referencia á protección civil. As xuntas locais de seguridade.</p>
<p>Tema 17. A Lei 3/1992, de coordinación das policías locais de Galicia. Normas básicas de estructura. Organización e actuacións das policías locais. Ingreso, promoción e mobilidade. Réxime estatutario.</p>
<p>Tema 18. A Lei 1/1992, sobre protección da seguridade cidadá. Acción preventiva e vixilancia. Seguridade cidadá. Réxime de sancións.</p>
<p>Tema 19. Dereito procesual penal. Concepto. A Lei de axuizamento criminal. O atestado policial. A detención. O depósito de detidos. A asistencia letrada ó detido. O habeas corpus.</p>
<p>Tema 20. O delicto e a falta. Diferencias obxectivas e procesais. Circunstancias modificativas. Especial referencia ás circunstancias eximentes, atenuantes e agravantes. A lexítima defensa. Cumprimento do deber e obediencia debida. Abuso de superioridade.</p>
<p>Tema 21. Delictos contra as persoas. Delictos contra a honestidade. Delictos contra a liberdade e a seguridade. Delictos contra a propiedade. Especial consideración da detención ilegal. A entrada e rexistro en lugares pechados.</p>
<p>Tema 22. Delictos dos funcionarios públicos no exercicio dos seus cargos. Especial referencia ós delictos de prevaricación e suborno, desobediencia e denegación de auxilio. Responsabilidade obxectiva.</p>
<p>Tema 23. Normativa en materia de espectáculos e establecementos públicos. Referencia ós aspectos de interese policial contidos no vixente Regulamento xeral de policía de espectáculos públicos e actividades recreativas.</p>
<p>Tema 24. O poder xudicial. Manifestación de xurisdicción. Órganos xurisdiccionais. Competencias.</p>
<p>Tema 25. Manifestacións, reunións e concentracións. Normativa legal e estratexia policial para a defensa do exercicio destas liberdades.</p>
<p>Tema 26. Principios básicos de actuación policial. Especial referencia ó uso da arma de fogo pola policía. Regulamento de armas. Aplicación ás policías locais.</p>
<p>Tema 27. Delicto de tráfico de drogas. Tipo básico. Tentativa e frustración. Autoría e complicidade.</p>
<p>Tema 28. Lei 18/1989, do 25 de xullo, de bases sobre circulación de vehículos a motor e seguridade vial, e o seu regulamento. Concepto. Natureza. Fins. Real decreto lexislativo 339/1990, do 2 de marzo, polo que se aproba o texto articulado da Lei de tráfico, circulación de vehículos a motor e seguridade viaria. Obxecto, ámbito de aplicación e contido. Código de circulación.</p>
<p>Tema 29. A infracción, sanción e medidas preventivas. Procedemento sancionador. Retirada de vehículos da vía pública. Retirada do permiso de circulación.</p>
<p>Tema 30. Delictos contra a seguridade do tráfico. Alcoholemia: concepto. Taxas de alcoholemia. Efectos. Alcoholímetros: descrición xeral e forma de actuar. Obriga de someterse á proba.</p>
<p>Tema 31. Actuación en accidentes de tráfico. Rescate de ocupantes. Transporte de feridos. Control do tráfico e das multitudes. O atestado.</p>
<p>Tema 32. Documentación de vehículos. Permisos de circulación. Tarxetas de inspección técnica. Autorización de vehículos destinados a transporte escolar. Tarxetas de transporte. Seguro obrigatorio. Permisos de conducción.</p>
<p>Tema 33. Organismos oficiais que interveñen en materia de circulación. Policía e circulación. Facultades dos alcaldes en materia de circulación.</p>
<p>ANEXO III</p>
<p>CADRO DE EXCLUSIÓNS MÉDICAS</p>
<p>a) Obesidade.</p>
<p>Obesidade superior ó 15 por 100 do peso teórico, obtido este segundo a fórmula:</p>
<p>Peso teórico = (Estatura en cm-100) X 1.1</p>
<p>b) Exclusións circunstanciais:</p>
<p>Enfermidades ou lesións agudas, activas no momento do recoñecemento, que poidan producir secuelas capaces de dificultar ou impedi-lo despempeño das funcións policiais. Neste caso poderase, en función do proceso de selección e da natureza da enfermidade, sinalar un novo prazo de recoñecemento.</p>
<p>c) Exclusións definitivas:</p>
<p>1. Ollo e visión.</p>
<p>1.1. Agudeza visual sen corrección inferior ós dous tercios da visión normal en ámbolos dous ollos.</p>
<p>1.2. Queratomía radial.</p>
<p>1.3. Desprendemento de retina.</p>
<p>1.4. Estrabismo.</p>
<p>1.5. Hemianopsia.</p>
<p>1.6. Discromatopsias.</p>
<p>1.7. Calquera outor proceso patolóxico que, a xuízo do tribunal médico, dificulte, de maneira importante, a agudeza visual.</p>
<p>2. Oído e audición.</p>
<p>Agudeza auditiva que supoña unha perda entre 1.000 e 3.000 hercios a 35 decibelios, ou de 4.000 hercios a 45 decibelios, ou calquera patoloxía que, a xuízo do tribunal médico, poida limita-lo desempeño do posto de traballo.</p>
<p>3. Outras exclusións:</p>
<p>3.1. Aparello locomotor: alteracións do aparello locomotor que limiten ou dificulten o desenvolvemento da función policial, ou que poidan agravarse, a xuízo do tribunal médico, co desempeño do posto de traballo (patoloxía ósea de extremidades, retraccións ou limitacións funcionais de causa muscular ou articular, defectos de columna vertebral e outros procesos óseos, musculares e articulares).</p>
<p>3.2. Aparello dixestivo: úlcera gastro-doudenal e calquera outro proceso dixestivo que, a xuízo do tribunal médico, dificulte o desempeño do posto de traballo.</p>
<p>3.3. Aparello cardiovascular: hipertensión arterial de calquera causa, non debendo excede-las cifras en repouso dos 145 mm/hg en presión sistólica, e dos 90 mm/hg en presión distólica; varices e insuficiencia venosa periférica, así como calquera outra patoloxía ou lesión cardiovascular que, a xuízo do tribunal médico, poida limita-lo desempeño do posto de traballo.</p>
<p>3.4. Aparello respiratorio: asma bronquial, broncopatía crónica obstructiva, ou pueumotórax espontáneo (en máis de unha ocación), tubercolose pulmonar activa e outros procesos do aparello respiratorio que dificulten o desenvolvemento da función policial.</p>
<p>3.5. Sistema nervioso: epilepsia, depresión, xaquecas, tremor de calquera causa, alcoholismo, toxicomanía, e outros procesos patolóxicos que dificulten ou limiten o desenvolvemento da funcion policial.</p>
<p>3.6. Pel e faneras: psoriase, eccema, cicatrices que produzan limitación funcional e outros procesos patolóxicos que dificulten ou limiten o desenvolvemento da función policial.</p>
<p>3.7. Outros procesos patolóxicos: diabete, enfermidades tranmisibles en actividade, enfermidades de transmisión sexual, enfermidades inmunolóxicas sistémicas, intoxicacións crónicas, hemopatías graves, malformacións conxénitas, neoplasias, psicose e calquera outro proceso patolóxico que, a xuicio do tribunal médico, limite ou incapacite para o exercicio da función policial.</p>
<p>O tribunal médico poderá requirir dos opositores a presentación de calquera tipo de análise ou calquera outra proba diagnóstica que considere necesarias.</p>
<p>Tribunal médico. Para o recoñecemento dos opositores constituirase un tribunal médico que estará integrado por tres facultativos designados pola alcaldía.</p>
<p>Sarria, 12 de abril de 1995.</p>
<p>Arturo Corral Guitián</p>
<p>Alcalde de Sarria</p>

