---
date: '1995-06-01'
id: E186
page: 4
number: 104
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 10 de abril de 1995, da Delegación Provincial da Coruña, pola
  que se dispón a inscrición no rexistro e a publicación no Diario Oficial de
  Galicia do convenio colectivo da empresa Explotaciones Turísticas de Galicia,
  S.A. (código 1503172)
range: Resolución
url: 'https://www.xunta.gal/dog/Publicados/1995/19950601/AnuncioE186_gl.html'
---
<p>Visto o expediente do convenio colectivo de empresa Explotaciones Turísticas de Galicia, S.A. (código 1503172), que tivo entrada nesta delegación provincial da Consellería de Xustiza, Interior e Relacións Laborais o día 6-4-1995, subscrito en representación da parte económica pola empresa, e, pola parte social, polo comité de empresa o día 31-3-1995, e de con</p>
<p>formidade co disposto no artigo 90.2º e 3º da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro de depósito de convenios colectivos de traballo e Real decreto 2412/1982 do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo desta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación Arbitraxe e Concilación (SMAC).</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 10 de abril de 1995.</p>
<p>Fernando Rodríguez Corcoba</p>
<p>Delegado provincial da Coruña</p>
<p>Convenio colectivo entre a empresa</p>
<p>Explotaciones Turísticas de Galicia, S.A.</p>
<p>e o seu establecemento Hotel María Pita.</p>
<p>Capítulo primeiro</p>
<p>Disposicións Xerais</p>
<p>Artigo 1º.-Ámbito funcional e de aplicación.</p>
<p>O presente convenio afecta e obriga a empresa Explotaciones Turísticas de Galicia, S.A. e ós traballadores que presten os seus servicios no Hotel María Pita ou aqueles que durante a vixencia deste convenio se incorporen a el.</p>
<p>Artigo 2º.-Partes asinantes.</p>
<p>Son partes asinantes deste convenio a empresa Explotaciones Turísticas de Galicia, S.A., representada por César Pérez Araque e o comité de empresa, integrado por Ana Isabel Román Martínez, Eva Liso Alvero, Fernando Arribas García, Juan Ramón Uña Acedo, Miguel Ángel Fernández Rubio.</p>
<p>Artigo 3º.-Vixencia e duración.</p>
<p>O convenio terá unha duración de tres anos, desde o 1 de xaneiro de 1994 ata o 31 de decembro de 1996.</p>
<p>Con independencia da data en que apareza publicado este convenio no Diario Oficial de Galicia, terá efectos retroactivos ó día 1 de xaneiro de 1994. Sen embargo, non terá efectos retroactivos o contido establecido baixo os artigos 10º, 11º, 14º, 15º, 16º e 21º deste convenio, que empezará a rexer desde a súa publicación.</p>
<p>Salvo denuncia expresa e válida, o convenio prorrogarase automaticamente por prazos iguais ó da súa duración inicial. Enténdese por denuncia válida a efectuada por escrito certificado dirixido á outra parte</p>
<p>cunha antelación mínima de dous meses á data de expiración do convenio ou prórroga, se é o caso.</p>
<p>Artigo 4º.-Absorcións e compensacións.</p>
<p>As condicións establecidas neste convenio, consideradas en cómputo anual e globalizadamente, poderán ser compensadas coas xa existentes no momento da súa entrada en vigor, calquera que sexa a súa orixe, procedencia, causa ou natureza.</p>
<p>Igualmente, as condicións establecidas neste convenio poderán ser absorbidas por outras condicións superiores fixadas por disposición legal, contrato individual, concesións voluntarias, etc., que puidesen aplicarse no sucesivo, calquera que sexa a súa orixe, procedencia, causa ou natureza.</p>
<p>Artigo 5º.-Vinculación á totalidade.</p>
<p>As condicións pactadas neste convenio forman un todo orgánico e indivisible e, en consecuencia, a nulidade ou invalidez dalgunha das súas cláusulas ou condicións levará consigo a nulidade da totalidade do convenio, que deberá ser negociado de novo.</p>
<p>Artigo 6º.-Suspensión de porcentaxe de servicio.</p>
<p>A aceptación deste convenio supón a renuncia expresa ó sistema retributivo de salario inicial ou fixo máis porcentaxe de servicio previsto no capítulo 9 da ordenanza laboral de hostelería.</p>
<p>Artigo 7º.-Comisión paritaria.</p>
<p>As partes asinantes acordan establecer unha comisión paritaria, como órgano de interpretación, conciliación e vixilancia do cumprimento do convenio e do desenvolvemento e regulación das relacións laborais.</p>
<p>A dita comisión estará formada por dúas persoas designadas pola empresa e por dous membros da representación dos traballadores, debéndose constituír no prazo de trinta días a partir do asinamento do presente convenio.</p>
<p>Capítulo segundo</p>
<p>Contratación. Cesamentos. Mobilidade. Ascensos</p>
<p>Artigo 8º.-Organización do traballo.</p>
<p>A organización do traballo, de conformidade coa lexislación vixente, correspóndelle á dirección da empresa.</p>
<p>As relacións laborais enténdense en todo momento na mutua confianza e respecto entre empresa e traballadores.</p>
<p>Artigo 9º.-Normas comúns de contratación.</p>
<p>A empresa poderá contratar traballadores de acordo coas modalidades previstas na lexislación vixente, ou coas que en calquera momento poidan existir.</p>
<p>Os contratos de traballo que se subscriban por escrito serán rexistrados na oficina de emprego do INEM no prazo máximo de 20 días desde o inicio da relación laboral. Unha copia do contrato rexistrado deberá entregarselle ó traballador no prazo máximo de 15 días desde o día seguinte ó do seu rexistro.</p>
<p>De acordo co previsto na lexislación vixente, a empresa entregaralle unha copia básica do contrato á representación legal dos traballadores, agás dos contratos de dirección.</p>
<p>Artigo 10º.-Contratos formativos.</p>
<p>Os aprendices que se contraten a partir da data percibirán unha retribución bruta de 65.000 ptas. (sesenta e cinco mil pesetas) mensuais. En caso de incapacidade laboral transitoria, a empresa non aboará as cantidades recollidas no artigo 30, posto que non percibe compensación ningunha.</p>
<p>Respecto dos contratos en prácticas, a súa retribución será do 60% e do 75% para o primeiro e segundo anos, respectivamente, da retribución que para cada categoría profesional estea fixada neste convenio.</p>
<p>Artigo 11º.-Período de proba.</p>
<p>Poderá concertarse por escrito un período de proba que non excederá de 90 días laborables para os xefes ou 2º xefes de departamento nin de 30 días laborables para o resto de categorías profesionais, calquera que sexa a modalidade da contratación utilizada.</p>
<p>Durante este período calquera das partes poderá resolve-lo contrato de traballo sen aviso previo e sen dereito a indemnización ningunha.</p>
<p>Artigo 12.-Cesamento voluntario. Prazo de aviso previo.</p>
<p>Cando un traballador cese na empresa voluntariamente, deberá comunicalo por escrito, de acordo cos seguintes prazos de aviso previo:</p>
<p>a) 30 días para xefe e 2º xefe de departamento.</p>
<p>b) 15 días para o resto do persoal.</p>
<p>O incumprimento por parte do traballador da obrigación de avisar previamente coa abrigada antelación, daralle dereito á empresa a descontar na liquidación do mesmo o importe do salario dun día por cada día de atraso no aviso.</p>
<p>Recibido o aviso coa antelación referida, a empresa estará obrigada a liquidar ó finaliza-lo prazo os conceptos fixos que poidan ser calculados ata ese momento. O resto deles seranlle aboados no momento habitual do pagamento.</p>
<p>O incumprimento desta obrigación imputable á empresa levará aparellado o dereito do traballador a ser indemnizado co importe dun día de salario por cada un de atraso ata o límite máximo dos días de aviso previo.</p>
<p>Artigo 13º.-Ascensos.</p>
<p>Os ascensos de categoría produciranse tendo en conta a formación e capacidade, dentro das facultades organizativas da empresa. A categoría de xefe ou 2º xefe de departamento será de libre designación da empresa. Para o resto de categorías pedirase informe previo da representación dos traballadores.</p>
<p>Artigo 14º.-Polivalencia funcional.</p>
<p>O traballador poderá ser contratado coa condición de polivalente, dentro ou fóra do mesmo grupo profesional, respectando a súa dignidade e capacidade técnica para desempeñalo.</p>
<p>Páctase a polivalencia de funcións que se describen a seguir. A anterior polivalencia funcional non xerará o dereito a reclama-la categoría profesional superior nin a diferencia retributiva.</p>
<p>En todo caso, ademais das funcións que son propias de cada categoría ou departamento asumiranse as seguintes funcións:</p>
<p>-Recepción, teléfonos e conserxería: ademais das funcións propias asumiranse a reclamación de créditos, apoio a comercial, mozo de equipaxes, etc.</p>
<p>-Mozo de equipaxes, mozo de cuarto, porteiro, axudante de camareiro: ademais das propias asumirán as funcións de atende-lo teléfono e a conserxería, realizar xestións fóra do hotel, vixilancia de noite, pequenos traballos de mantemento, axudaran ó departamento correspondente á montaxe de salóns, etc.</p>
<p>-Camareira de pisos, limpadora, lenceira, fregadora: ademais das propias, realizarán as de cada unha das respectivas categorías, retirar e leva-las bandexas ó oficio da planta, subir e baixa-la roupa, saca-lo lixo, etc.</p>
<p>-Restaurante e bar: realizarán, ademais das propias, as de montaxe de salóns, retirar pedidos do almacén, Room Service, montaxe de buffet de almorzos, atende-la cafetería, preparación de sobremesas, etc.</p>
<p>-Cafetería: realizará, ademais das súas propias, as de axudar na cociña, saca-lo lixo, retira-los pedidos do almacén, axudar a monta-lo buffet de almorzos, etc.</p>
<p>-Cociña: páctase a polivalencia dentro dela, cubrindo ademais o office e a pratería.</p>
<p>-Servicio técnico: realizarán tódalas funcións inherentes a fontanería, electricidade, calefacción, pintura, carpintería, etc. Incluso as de mozos de equipaxes cando iso sexa necesario.</p>
<p>Capítulo terceiro</p>
<p>Xornada. Descanso semanal. Vacacións.</p>
<p>Excedencias. Horas extraordinarias</p>
<p>Artigo 15º.-Xornada.</p>
<p>Durante a vixencia deste convenio a xornada máxima anual será de 1.824 horas de traballo efectivo, equivalente a aplicar en cómputo anual a xornada de 40 horas semanais de media, polo tanto, o seu cómputo, distribución e control será anual.</p>
<p>Por traballo efectivo entenderase que o traballador deberá encontrarse, tanto ó comezo como ó final da xornada laboral, no seu posto de traballo en condicións de realiza-las súas funcións profesionais.</p>
<p>Nas xornadas continuadas que excedan de 5 horas de duración haberá un descanso de 20 minutos que se considerará tempo de traballo efectivo. Se este tem</p>
<p>po de descanso se destinase á toma dalgunha comida poderá ampliarse en 10 minutos, entendéndose que cando supere os 20 minutos irá a cargo do traballador, e deberá recuperalo dentro da mesma xornada.</p>
<p>En caso de necesidades do servicio por grupos, banquetes, vacacións, incapacidade temporal, contratacións non previstas, etc., por petición da empresa prolongarase a xornada.</p>
<p>As prolongacións virán compensadas con reduccións de xornada ou a súa equivalencia en períodos de descanso.</p>
<p>Polas necesidades a que fai referencia o apartado anterior, a empresa poderá cambia-las súas quendas e días de libranza. Igualmente, e polas citadas necesidades, a empresa poderá parti-las referidas quendas de traballo.</p>
<p>Artigo 16º.-Descanso semanal.</p>
<p>Polas necesidades do servicio citadas anteriormente poderanse acumula-las dúas festas de descanso semanal en períodos de dúas semanas.</p>
<p>Artigo 17º.-Calendario laboral.</p>
<p>A elaboración e fixación do calendario laboral anual é facultade da dirección da empresa, en función das súas situacións económicas, técnicas, organizativas e de producción, que o elaborará nos trinta primeiros días hábiles de cada ano. Establecerase co comité de empresa.</p>
<p>En caso de desacordo, a empresa e os representantes dos traballadores someterano á arbitraxe da autoridade laboral.</p>
<p>Artigo 18º.-Vacacións.</p>
<p>O persoal afectado polo presente convenio desfrutará de 30 días naturais de vacacións ó ano, dentro do ano natural. Poderase desfrutar en bloque ou fraccionado en dous períodos segundo necesidades do traballo. Aqueles que non leven un ano de traballo efectivo terán dereito a desfruta-la parte proporcional, computando para estes efectos o ano natural.</p>
<p>Poderanse excluí-los meses de maio, xullo, agosto, setembro e outubro, por seren os de maior ocupación do hotel.</p>
<p>A situación de incapacidade laboral transitoria ou accidente de traballo non interromperá o desfrute do período vacacional unha vez que estea establecido previamente o calendario.</p>
<p>Con independencia das vacacións, os traballadores desfrutarán dos días non laborables legalmente establecidos.</p>
<p>Artigo 19º.-Permisos retribuídos.</p>
<p>O traballador, logo de aviso e xustificación, poderá ausentarse con dereito a remuneración por algún dos motivos e polo tempo seguinte:</p>
<p>a) Quince días naturais en caso de matrimonio.</p>
<p>b) Catro días nos casos de nacemento de fillo ou enfermidade grave ou falecemento do cónxuxe, fillos, fillos políticos, irmáns, irmáns políticos, pais, pais</p>
<p>políticos e avós. Cando por tal motivo o traballador necesitase facer un desprazemento fóra da provincia o permiso será de cinco días.</p>
<p>c) Un día para vodas de fillos, irmáns, irmáns políticos, pais ou pais políticos.</p>
<p>d) Un día por cambio de domicilio habitual.</p>
<p>e) O tempo indispensable para a asistencia a exames, quedando o traballador obrigado a xustifica-la súa asistencia ás probas.</p>
<p>f) As traballadoras, por lactación dun fillo menor de nove meses, terán dereito a unha hora de ausencia ó traballo, que poderán dividir en dúas fraccións.</p>
<p>Artigo 20º.-Excedencias.</p>
<p>Os traballadores con polo menos dous anos de antigüidade na empresa terán dereito a solicitar excedencia voluntaria non inferior a seis meses nin superior a dous anos, causando baixa definitiva o excedente que non solicite o seu reingreso cunha antelación mínima de trinta días na data de vencemento.</p>
<p>Os traballadores afectados polo presente convenio, que sexan fixos no cadro de persoal, poderán solicitar excedencia voluntaria no caso de enfermidade grave de pais, cónxuxe ou fillos ó seu cargo, sempre que o xustifiquen debidamente e polo prazo indispensable.</p>
<p>Para acollerse a outro período de excedencia voluntaria, o traballador deberá cubrir un novo período de catro anos ó servicio da empresa.</p>
<p>Aqueles traballadores que resulten elixidos a cargos de representación sindical, de nivel comarcal, provincial ou nacional, poderán solicitar excedencia polo tempo que dure o período de elección para o dito cargo.</p>
<p>Artigo 21º.-Horas extraordinarias.</p>
<p>Terán esta consideración todas aquelas horas de traballo que se realicen sobre a duración máxima da xornada irregular pactada no artigo 15º e que non sexan compensadas segundo o establecido nel.</p>
<p>Tódalas horas extraordinarias que se realicen, tanto as voluntarias como as obrigatorias ou as estructurais, compensaranse con períodos equivalentes de descanso.</p>
<p>No caso de non ser posible a compensación en tempo de descanso, as horas extraordinarias aboaranse ó mesmo prezo que a hora ordinaria.</p>
<p>Capítulo cuarto</p>
<p>Condicións económicas</p>
<p>Artigo 22º.-Condicións salariais.</p>
<p>O réxime salarial aplicable a tódolos traballadores afectados polo presente convenio estará formado unicamente e na súa totalidade polos seguintes conceptos retributivos (salario base, diferencia de convenio, gratificacións extraordinarias e complemento salarial de manutención), recollidos expresamente neste artigo:</p>
<p>22.1. Salario base.</p>
<p>É o reflectivo no anexo I do presente convenio na columna encabezada baixo o título «salario base».</p>
<p>22.2. Diferencia de convenio.</p>
<p>É o reflectivo no anexo I do presente convenio na columna encabezada baixo o título diferencia de convenio.</p>
<p>22.3. Gratificacións extraordinarias.</p>
<p>A empresa aboaralles ós traballadores dúas pagas extraordinarias, que se farán efectivas os días 20 de xullo e 20 de decembro, e estarán formadas polo salario da táboa salarial anexa.</p>
<p>No mes de setembro aboarase unha paga extraordinaria, consistente en 15 días do citado salario base máis o 50% do complemento de manutención.</p>
<p>Os que ingresen ou cesen no transcurso do ano percibirán estas gratificacións en contía proporcional ó tempo traballado.</p>
<p>22.4. Complemento salarial de manutención.</p>
<p>O complemento salarial de manutención en especie fíxase en 4.760 ptas. (catro mil setecientas sesenta pesetas) mensuais. A súa compensación será en metálico para todo aquel traballador que non o perciba en especie. O dito complemento encóntrase incluído na diferencia de convenio da táboa salarial.</p>
<p>Capítulo quinto</p>
<p>Condicións sociais</p>
<p>Artigo 23. Roupa de traballo</p>
<p>Cando a empresa esixa para o traballo determinada modalidade de roupa, terá a obrigación de facilitarlla ó seu cargo. Non obstante, a empresa poderá substituír esta obrigación pola entrega anual en metálico do seu valor equitativo.</p>
<p>En todo caso a non esixencia pola dirección de determinada modalidade de roupa non excusará a obrigación do traballador de realiza-las súas funcións de acordo coas normas usuais de hixiene.</p>
<p>Artigo 24º.-Xubilación.</p>
<p>A idade obrigatoria de xubilación establécese en 65 anos, sempre e cando o traballador reúna os requisitos legalmente establecidos para acceder á prestación por este concepto.</p>
<p>Ó se produci-la xubilación do traballador, que leve como mínimo 10 anos ó servicio da empresa ou sufra unha incapacidade total ou absoluta, percibirá desta o importe de tres mensualidades, que estarán integradas polo salario base da táboa salarial anexa. Cada cinco anos máis que exceda ós dez terá dereito a unha mensualidade máis.</p>
<p>Artigo 25º.-Xubilación especial ós 64 anos.</p>
<p>As partes acordan a posibilidade de xubilación ós 64 anos na forma articulada polo Real decreto 1194/1985, do 17 de xullo.</p>
<p>Artigo 26º.-Enfermidade e accidente.</p>
<p>Na primeira situación de incapacidade temporal que se produza no ano natural non se efectuará ningún desconto aínda que sexa derivado de enfermidade común e aboarase o 100% ata un máximo de doce meses.</p>
<p>Na segunda situación de incapacidade temporal haberá que aterse ó seguinte:</p>
<p>-Desde o 1º ó 4º día non se percibirá salario.</p>
<p>-Desde o 5º ó 16º, o 60% da base de cotización do mes anterior.</p>
<p>-Desde o 17º ó 30º, o 75% dos mesmos importes do punto anterior.</p>
<p>-A partir do 31 día e ata un período máximo de doce meses, o 100% do salario.</p>
<p>Se a empresa substitúe o traballador en ILT ou accidente por outro traballador con contrato de interinidade, o traballador substituído percibirá exclusivamente o subsidio que corresponda desde o mesmo momento en que fose substituído. Igualmente, nos períodos de ILT ou accidente superiores ós doce meses, o traballador percibirá o subsidio que corresponda de acordo coa Seguridade Social.</p>
<p>Artigo 27º.-Auxilio de defunción.</p>
<p>En caso de falecemento do traballador ou traballadora concederaselle á viuva, viúvo, ou fillos un auxilio de defunción na seguinte contía e forma:</p>
<p>1. Por 5 anos de servicio: 1 mensualidade.</p>
<p>2. Por 10 anos de servicio: 2 mensualidades.</p>
<p>3. Por 20 anos de servicio: 3 mensualidades.</p>
<p>4. Por 25 anos de servicio: 4 mensualidades.</p>
<p>Ó persoal que non leve os 5 anos de servicio na empresa pagaráselle a parte proporcional ó tempo traballado na contía de seis días por ano de servicio.</p>
<p>Artigo 28º.-Póliza de seguro de accidentes.</p>
<p>A empresa contratará para todo o persoal afectado por este convenio un seguro de accidente durante a prestación de traballo ou «in itinere», de morte ou invalidez permanente nos graos de total, absoluta ou gran invalidez, pola cantidade de dous millóns e medio de pesetas para cada un dos dous casos mencionados anteriormente.</p>
<p>Capítulo sexto</p>
<p>Servicios extraordinarios</p>
<p>Artigo 29º.-Servicios extraordinarios.</p>
<p>A contía que se aboará por este concepto para tódolos traballadores pactarase de mutuo acordo en función do tipo de servicio extraordinario e do seu número de horas.</p>
<p>Capítulo sétimo</p>
<p>Seguridade e hixiene</p>
<p>Artigo 30º.-Seguridade e hixiene no traballo.</p>
<p>Os representantes dos traballadores, xunto cos da empresa, velarán para que se cumpran tódalas disposicións legais en materia de seguridade e hixiene no traballo, así como potencia-las accións técnico-preventivas en favor da saúde dos traballadores, que tendan a diminuí-los riscos laborais, accidentes de traballo e enfermidades profesionais.</p>
<p>Anualmente, a empresa facilitará os medios necesarios para que todo o persoal poida facer un recoñecemento médico.</p>
<p>Capítulo oitavo</p>
<p>Dereitos sindicais</p>
<p>Artigo 31º.-Dereitos sindicais e de representación dos traballadores na empresa.</p>
<p>Nesta materia haberá que aterse ó disposto na Lei orgánica da liberdade sindical, Estatuto dos traballadores e demais normas.</p>
<p>Os representantes dos traballadores terán un crédito de horas sindicais para o exercicio da súa representación de 15 horas mensuais, o uso das cales deberán avisar previamente por escrito cunha antelación mínima de 24 horas. Posteriormente, teranse que xustificar.</p>
<p>Cláusula adicional única.</p>
<p>Revisión salarial.</p>
<p>A única revisión salarial que haberá que facer durante a vixencia deste convenio, será a partir do 1 de xaneiro de 1996, incrementándose as táboas salariais e os seus pluses na porcentaxe que o Goberno fixe como previsión de inflación para ese ano.</p>
<p>Cláusulas derradeiras.</p>
<p>Primeira.-Dereito supletorio.</p>
<p>No non previsto neste convenio haberá que aterse ó establecido na lexislación vixente.</p>
<p>Segunda.-Resolución de conflictos.</p>
<p>As partes asinantes do presente convenio acordan no caso de conflictos xurdidos como consecuencia da aplicación e interpretación deste convenio colectivo, someterse ós procedementos extraxudiciais de solución de conflictos de traballo establecidos no acordo interprofesional galego (AGA).</p>
<p>Terceira.-Paz laboral.</p>
<p>As partes comprométense a respecta-la paz laboral durante o período de vixencia deste convenio no que ó seu contido se refire.</p>
<p>A Coruña, trinta e un de marzo de mil novecentos noventa e cinco.</p>

