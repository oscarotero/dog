---
date: '2022-01-17'
id: G0595-130122-0010
page: 1904
number: 10
agency: 'Vicepresidencia primeira e Consellería de Presidencia, Xustiza e Turismo'
section: I. Disposicións xerais.
title: >-
  DECRETO 1/2022, do 13 de xaneiro, polo que se crea a Delegación Territorial da
  Xunta de Galicia en Ferrol.
range: Decreto
url: >-
  https://www.xunta.gal/dog/Publicados/2022/20220117/AnuncioG0595-130122-0010_gl.html
---
<p>O Decreto 245/2009, do 30 de abril, polo que se regulan as delegacións territoriais da Xunta de Galicia, reformula a estrutura da Administración periférica, acometendo un proceso de remodelación arredor das delegacións territoriais, concibidas como órganos de dirección e actuación da Administración autonómica dentro dos seus respectivos ámbitos.</p>
    <p>No ano seguinte, a Lei 16/2010, do 17 de decembro, de organización e funcionamento da Administración xeral e do sector público autonómico de Galicia, regula os órganos centrais e territoriais da Administración xeral da Comunidade Autónoma de Galicia e establece como órganos de dirección, entre outros, as delegacións territoriais, as secretarías territoriais e as xefaturas territoriais.</p>
    <p>Transcorridos máis de 10 anos desde a posta en marcha das delegacións territoriais, cómpre seguir consolidando esta estrutura, conxugando os principios de modernización e racionalización da xestión da Comunidade Autónoma de Galicia co de proximidade á cidadanía, tendo en conta os criterios de eficacia e economía e mellora continua que deben inspirar a actuación e a organización administrativa reflectidos na Lei 14/2013, do 26 de decembro, de racionalización do sector público autonómico.</p>
    <p>A optimización dos recursos públicos, a eficacia na xestión, a racionalización, o logro da máxima coordinación das distintas unidades administrativas e a mellora continua son principios básicos que guían a actuación da Administración xeral da Comunidade Autónoma de Galicia, e dado que na actualidade existen varias dependencias administrativas da Xunta de Galicia en Ferrol, é aconsellable crear unha delegación territorial que as aglutine.</p>
    <p>Na súa virtude, por proposta do vicepresidente primeiro e conselleiro de Presidencia, Xustiza e Turismo, de acordo co artigo 31 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no exercicio da facultade outorgada polo artigo 4.15 da Lei 1/1983, do 22 de febreiro, de normas reguladoras da Xunta e da súa Presidencia, logo de deliberación do Consello da Xunta de Galicia na súa reunión do día trece de xaneiro de dous mil vinte e dous,</p>
    <h2>DISPOÑO:</h2>
    <p>Artigo 1. Creación</p>
    <p>Créase a Delegación Territorial da Xunta de Galicia en Ferrol, na cal se integran todos os órganos, unidades e servizos da Administración autonómica sitos no seu respectivo ámbito territorial.</p>
    <p>Artigo 2. Ámbito territorial</p>
    <p>A Delegación Territorial da Xunta de Galicia en Ferrol estará integrada polos municipios de Ferrol, Narón, Valdoviño, Cedeira, Ares, Mugardos, Fene, Neda, San Sadurniño, Moeche, As Somozas, Pontedeume, Cabanas, A Capela, As Pontes de García Rodríguez, Monfero, Cerdido, Cariño, Ortigueira e Mañón.</p>
    <p>Artigo 3. Organización e competencias</p>
    <p>Á organización e ás competencias da Delegación Territorial da Xunta de Galicia en Ferrol aplicaráselle o establecido no Decreto 245/2009, do 30 de abril, polo que se regulan as delegacións territoriais da Xunta de Galicia, e nos artigos 31, 34 e 35 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Artigo 4. Sede</p>
    <p>A Delegación Territorial da Xunta de Galicia en Ferrol terá a súa sede na cidade de Ferrol.</p>
    <p>Disposición adicional única</p>
    <p>Os gastos de funcionamento serán financiados con cargo aos orzamentos da Vicepresidencia Primeira e Consellería de Presidencia, Xustiza e Turismo, e a súa xestión será asumida pola Xefatura Territorial da Coruña, sen que supoña incremento de gasto.</p>
    <p>Disposición derrogatoria</p>
    <p>Quedan derrogadas cantas disposicións de igual ou inferior rango se opoñan ao establecido neste decreto.</p>
    <p>Disposición derradeira primeira. Modificación do Decreto 245/2009, do 30 de abril, polo que se regulan as delegacións territoriais da Xunta de Galicia</p>
    <p>O Decreto 245/2009, do 30 de abril, polo que se regulan as delegacións territoriais da Xunta de Galicia, queda modificado como segue:</p>
    <p>Un. O artigo 1 queda redactado do seguinte xeito:</p>
    <p>«Artigo 1. Creación</p>
    <p>1. Créanse as delegacións territoriais da Xunta de Galicia na Coruña, Ferrol, Lugo, Ourense, Pontevedra e Vigo, nas cales se integran todos os órganos, unidades e servizos da Administración periférica autonómica sitos no seu respectivo ámbito territorial, na forma establecida neste decreto.</p>
    <p>2. Á Delegación Territorial da Coruña correspóndenlle todos os concellos da provincia, coa excepción dos que se relacionan a seguir, que integrarán a Delegación Territorial de Ferrol: Ferrol, Narón, Valdoviño, Cedeira, Ares, Mugardos, Fene, Neda, San Sadurniño, Moeche, As Somozas, Pontedeume, Cabanas, A Capela, As Pontes de García Rodríguez, Monfero, Cerdido, Cariño, Ortigueira e Mañón.</p>
    <p>Á Delegación Territorial de Pontevedra correspóndenlle todos os concellos da provincia, coa excepción dos que se citan a seguir, que integrarán a Delegación Territorial de Vigo: Nigrán, Baiona, Fornelos de Montes, Gondomar, Pazos de Borbén, Mos, O Porriño, Redondela, Salceda de Caselas, Salvaterra de Miño, Soutomaior, Vigo, Cangas e Moaña.</p>
    <p>Ás delegacións territoriais de Lugo e Ourense correspóndenlles todos os concellos da respectiva provincia».</p>
    <p>Dous. O artigo 13 queda redactado do seguinte xeito:</p>
    <p>«1. En cada delegación territorial existirá un gabinete xurídico territorial, encadrado organicamente na delegación territorial, que dependerá funcionalmente da Asesoría Xurídica Xeral, de acordo coas súas normas reguladoras.</p>
    <p>No ámbito territorial da Delegación da Xunta de Galicia en Ferrol, as funcións establecidas no artigo 14.3 do Decreto 343/2003, do 11 de xullo, polo que se aproba o Regulamento orgánico da Asesoría Xurídica da Xunta de Galicia, serán desempeñadas polo Gabinete Xurídico Territorial da Coruña.</p>
    <p>2. Igualmente, existirá unha intervención territorial, encadrada organicamente na delegación territorial e funcionalmente dependente da Intervención Xeral. Correspóndenlle as competencias que lle asignen as normas reguladoras deste centro directivo.</p>
    <p>No ámbito territorial da Delegación da Xunta de Galicia en Ferrol, estas competencias serán desempeñadas pola Intervención Territorial da Coruña».</p>
    <p>Tres. A disposición adicional quinta queda redactada do seguinte xeito:</p>
    <p>«Sen prexuízo do establecido no artigo 1, polo que respecta a todas as actuacións en materia de tributos cedidos polo Estado, tributos propios, prezos establecidos pola Comunidade Autónoma de Galicia e demais ingresos de dereito público, mantense a competencia territorial dos órganos que a viñan exercendo no momento da entrada en vigor deste decreto, así como a dependencia orgánica e funcional das oficinas liquidadoras de distrito hipotecario.</p>
    <p>Así mesmo, sen prexuízo do establecido no artigo 3, a estrutura das delegacións territoriais da Coruña e Ferrol e de Pontevedra e Vigo determinarase nas estruturas orgánicas das consellerías.››</p>
    <p>Disposición derradeira segunda. Modificación do Decreto 214/2020, do 3 de decembro, polo que se establece a estrutura orgánica da Vicepresidencia Primeira e Consellería de Presidencia, Xustiza e Turismo</p>
    <p>O Decreto 214/2020, do 3 de decembro, polo que se establece a estrutura orgánica da Vicepresidencia Primeira e Consellería de Presidencia, Xustiza e Turismo, queda modificado como segue:</p>
    <p>Un. Engádense dous parágrafos ao artigo 44.2.1:</p>
    <p>Así mesmo, apoiará a persoa titular desa xefatura territorial nas funcións relativas ao rexistro da Xunta de Galicia e en materia de información e atención á cidadanía no ámbito territorial da Delegación Territorial da Coruña.</p>
    <p>Por outra banda, apoiará a persoa titular da xefatura territorial na coordinación dos servizos e unidades da Consellería na Coruña con respecto aos existentes na Consellería en Ferrol».</p>
    <p>Dous. Suprímese o punto 3 do artigo 44.</p>
    <p>Tres. Modifícase o título do artigo 48, que pasa a denominarse:</p>
    <p>«Delegacións territoriais de Vigo e Ferrol».</p>
    <p>Catro. Engádese un punto 2 ao artigo 48:</p>
    <p>2. A Consellería de Presidencia, Xustiza e Turismo contará para o exercicio das súas competencias, no ámbito da Delegación Territorial de Ferrol, co seguinte órgano:</p>
    <p>2.1. Oficina Coordinadora, que exercerá funcións de apoio técnico e administrativo aos servizos e unidades existentes no ámbito territorial de Ferrol baixo as directrices da persoa titular da Xefatura Territorial da Coruña da Consellería de Presidencia, Xustiza e Turismo, sen prexuízo das funcións de coordinación da Delegación Territorial.</p>
    <p>Exercerá as competencias que lle sexan encomendadas pola Xefatura Territorial da Coruña no ámbito territorial de Ferrol, en particular as relativas á coordinación dos servizos, administración de edificios, réxime interno, recursos humanos e xestión económico-administrativa, e calquera outra en materia de xestión técnico-administrativa.</p>
    <p>Así mesmo, apoiará a persoa titular da Secretaría Territorial na coordinación dos servizos e unidades da Consellería en Ferrol con respecto aos existentes na Xefatura Territorial da Consellería na Coruña.</p>
    <p>Disposición derradeira terceira. Habilitación á Consellería de Facenda e Administración Pública</p>
    <p>Facúltase a persoa titular da Consellería de Facenda e Administración Pública para ditar as disposicións necesarias para a xestión dos créditos afectados pola creación da Delegación Territorial da Xunta de Galicia en Ferrol.</p>
    <p>A Consellería de Facenda e Administración Pública realizará as modificacións orzamentarias necesarias para dar cumprimento do disposto neste decreto.</p>
    <p>Disposición derradeira cuarta. Autorización para o desenvolvemento</p>
    <p>Autorízase a persoa titular da Vicepresidencia Primeira e Consellería de Presidencia, Xustiza e Turismo para ditar as disposicións necesarias para a execución e desenvolvemento deste decreto.</p>
    <p>Disposición derradeira quinta. Entrada en vigor</p>
    <p>Este decreto entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, trece de xaneiro de dous mil vinte e dous</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente primeiro e conselleiro de Presidencia, Xustiza e Turismo</p>

