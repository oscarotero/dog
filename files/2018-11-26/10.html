---
date: '2018-11-26'
id: C3K1-211118-0003
page: 50145
number: 225
agency: Consellería de Sanidade
section: III. Outras disposicións.
title: >-
  RESOLUCIÓN do 21 de novembro de 2018 pola que se procede a publicar o encargo
  á empresa pública Empresa de Transformación Agraria, S.A., S.M.E., M.P.
  (Tragsa), como medio propio personificado, da execución dos traballos
  descritos no prego de prescricións técnicas do expediente relativo á
  demolición do antigo Hospital Xeral de Lugo.
range: Resolución
url: >-
  https://www.xunta.gal/dog/Publicados/2018/20181126/AnuncioC3K1-211118-0003_gl.html
---
<p>Coa finalidade de dar cumprimento ao disposto no artigo 8.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, procédese a publicar no <em>Diario Oficial de Galicia</em> o encargo á empresa pública Empresa de Transformación Agraria, S.A., S.M.E., M.P. (Tragsa), como medio propio personificado, da execución dos traballos descritos no prego de prescricións técnicas do expediente relativo á demolición do antigo Hospital Xeral de Lugo.</p>
    <p>Para xeral coñecemento, disponse a súa publicación como anexo a esta resolución.</p>
    <h2>ANEXO</h2>
    <p>Resolución pola que se encarga á empresa pública Empresa de Transformación Agraria, S.A., S.M.E., M.P. (Tragsa), como medio propio personificado, da execución dos traballos descritos no prego de prescricións técnicas do expediente relativo á demolición do antigo Hospital Xeral de Lugo.</p>
    <p>Primeiro. Por resolución do conselleiro de Sanidade, do 21.11.2018 acordouse encargar á empresa pública Empresa de Transformación Agraria, S.A., S.M.E., M.P. (Tragsa), como medio propio personificado, da execución dos traballos descritos no prego de prescricións técnicas do expediente relativo á demolición do antigo Hospital Xeral de Lugo, e establecéronse as condicións para a realización das actividades encomendadas.</p>
    <p>A disposición adicional vixésimo cuarta da Lei 9/2017, do 8 de novembro, de contratos do sector público, establece que Tragsa e a súa filial Tragsatec terán a consideración de medios propios personificados e servizos técnicos da Administración sempre que se cumpran os requisitos establecidos no punto 2° da letra d) do número 2 do artigo 32, e nas letras a) e b) do número 4 do mesmo artigo, e virán obrigadas a realizar, con carácter exclusivo, os traballos que estes lles encomenden nas materias sinaladas nos números 4 e 5, dando unha especial prioridade a aqueles que sexan urxentes ou que se ordenen como consecuencia das situacións de emerxencia que se declaren. </p>
    <p>As relacións de Tragsatec cos poderes adxudicadores, dos que son medios propios instrumentais e servizos técnicos, teñen natureza instrumental e non contractual, articulándose a través de encargos dos previstos no artigo 32 desta lei, polo que, para todos os efectos, son de carácter interno, dependente e subordinado.</p>
    <p>De conformidade co anterior, resulta de aplicación o artigo 32 da citada Lei 9/2017, do 8 de novembro, de contratos do sector público, por canto regula os encargos dos poderes adxudicadores a medios propios personificados, establecendo que os poderes adxudicadores poderán organizarse executando de maneira directa prestacións propias dos contratos de obras, subministracións, servizos, concesión de obras e concesión de servizos, a cambio dunha compensación tarifaria, valéndose doutra persoa xurídica distinta a eles, ben sexa de dereito público ou de dereito privado, logo de encargo a esta, con suxeición ao disposto neste artigo, sempre e cando a persoa xurídica que utilicen mereza a cualificación xurídica de medio propio personificado respecto deles de conformidade co disposto nos tres puntos seguintes, e sen prexuízo dos requisitos establecidos para os medios propios do ámbito estatal na Lei 40/2015, do 1 de outubro, de réxime xurídico do sector público.</p>
    <p>O encargo que cumpra os ditos requisitos non terá a consideración de contrato.</p>
    <p>Segundo. <em>Actividades a que se refire</em></p>
    <p>O obxecto do encargo é a realización por Tragsa da execución dos traballos descritos no prego de prescricións técnicas do expediente relativo á demolición do antigo Hospital Xeral de Lugo que se anexa á resolución de encomenda. </p>
    <p>Terceiro. <em>Natureza e alcance da xestión</em></p>
    <p>A empresa pública Tragsa encargarase de realizar as seguintes tarefas:</p>
    <p>1. Executar os traballos derivados deste encargo a medio propio con suxeición ao prego de prescricións correspondente, achegando os medios que resulten necesarios.</p>
    <p>2. Proporcionarlle ao Servizo Galego de Saúde información periódica (mensualmente) sobre os avances das diferentes actuacións e os posibles atrancos do obxecto do encargo así como canta información se lle solicite sobre a realización dos traballos.</p>
    <p>3. Manter aberta en Santiago de Compostela unha oficina de enlace coa Administración.</p>
    <p>4. Proporcionar os medios materiais que sexan necesarios ao persoal que execute materialmente a prestación. O persoal dependerá exclusivamente da empresa Tragsa, a cal terá todos os dereitos e deberes inherentes á súa condición de empregador.</p>
    <p>Igualmente, a empresa encargarase da dirección de obra e da execución e coordinación do plan de seguridade e saúde.</p>
    <p>Para conseguir o máximo aproveitamento dos materiais resultantes da demolición (residuos) para que estes poidan ser transformados nun produto limpo e eficaz para a fabricación de novos materiais para empregar en novas construcións, mellorando a protección do ambiente e contribuíndo á conservación dos recursos naturais, e conseguindo, así mesmo, unha redución dos custos da demolición, a empresa pública Tragsa encargarase do procedemento necesario para o seu alleamento. </p>
    <p>Cuarto. <em>Prazo de vixencia</em></p>
    <p>O presente encargo terá vixencia de sete meses contados desde a sinatura da acta de reformulo, non considerándose neste encargo a posibilidade de recepcións parciais de traballos executados.</p>
    <p>A empresa Tragsa está obrigada ao cumprimento do prazo fixado para o encargo. Poderán ser acordadas as prórrogas do prazo de execución que sexan necesarias sempre e cando estean xustificadas as causas do atraso e sen que supoñan en ningún caso incremento do importe total do encargo.</p>
    <p>Tamén poderán ser acordadas suspensións parciais ou totais polo prazo que, debidamente xustificado, non sexa posible a execución normal dos traballos.</p>
    <p>En todo caso, unha vez que desaparezan as causas que provocaron o acordo de suspensión, continuarase coa execución logo da sinatura da correspondente acta.</p>
    <p>Se se producise demora no cumprimento dos prazos por causas non imputables a Tragsa, o Servizo Galego de Saúde poderá, de oficio ou por pedimento desta, conceder a prórroga por un tempo igual ao tempo perdido, agás que Tragsa solicite outro menor.</p>
    <p>Santiago de Compostela, 21 de novembro de 2018</p>
    <footer><p>Jesús Vázquez Almuíña<br>Conselleiro de Sanidade</p></footer>

