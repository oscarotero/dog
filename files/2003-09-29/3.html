---
date: '2003-09-29'
id: 1B53E
page: 12
number: 188
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 17 de setembro de 2003 pola que se convoca un curso sobre
  operativa policial en material de estranxeiría.
range: Resolución
url: 'https://www.xunta.gal/dog/Publicados/2003/20030929/Anuncio1B53E_gl.html'
---
<p>Dentro das actividades programadas para o ano 2003 en colaboración coa Deputación Provincial da Coruña, en virtude do convenio de formación asinado entre a Consellería de Xustiza, Interior e Administración Local e a Deputación Provincial da Coruña, anúnciase a celebración dun curso sobre operativa policial en materia de estranxeiría, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivo principal da-los coñecementos necesarios en materia de estranxeiría, situacións conflictivas con estranxeiros, para que os policías poidan atallar e resolve-los posibles problemas que se lles poidan presentar na rúa.</p>
<p>Publicación.</p>
<p>Esta actividade formativa, e tamén todas aquelas que se desenvolvan en colaboración coa Deputación Provincial da Coruña, será obxecto de publicación no Diario Oficial de Galicia e no BOP da Coruña.</p>
<p>Destinatarios.</p>
<p>O curso vai dirixido ós membros dos corpos das policías locais da provincia da Coruña.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>40 prazas.</p>
<p>Solicitudes.</p>
<p>1. O persoal que desexe participar neste curso deberá presentar cuberta a máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 15 de outubro de 2003, ás 14.00 horas.</p>
<p>3. As instancias deberanse enviar á Deputación Provincial da Coruña (Servicio de Asistencia a Municipios (fax: 981 18 33 33): avda. Alférez Provisional s/n, 15006 A Coruña; ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Duración e datas.</p>
<p>O curso desenvolverase en datas do 20 ó 24 de outubro de 2003.</p>
<p>O horario será de 16.30 a 20.30 horas do serán.</p>
<p>Contido.</p>
<p>O curso desenvolverase en sesións de tarde, de luns a venres, e nel trataranse os seguintes módulos:</p>
<p>-I. Consideracións xerais sobre estranxeiría e inmigración.</p>
<p>-II. Réxime xeral de estranxeiría e réxime comunitario.</p>
<p>-III. Documentación de estranxeiros.</p>
<p>-IV. Actuación operativa das forzas e corpos de seguridade nesta materia.</p>
<p>-V. Documentación de españois.</p>
<p>Relación de admitidos.</p>
<p>A relación de admitidos farase pública o día 16 de outubro a partir das 14.00 horas, tanto pola Depu</p>
<p>tación Provincial da Coruña como pola Academia Galega de Seguridade, que os interesados poden coñecer e confirma-la súa asistencia chamando ós teléfonos 986 59 00 21 (AGS) ou 981 18 33 13 (Servicio de Asistencia a Municipios da Deputación Provincial da Coruña).</p>
<p>Lugar.</p>
<p>O curso desenvolverase no Concello de Boiro, na aula 1 do Centro Sociocultural sito na rúa Principal, s/n, desa localidade.</p>
<p>Certificado de asistencia.</p>
<p>Ó remate do curso entregaráselle un certificado de asistencia a aquelas persoas que acrediten a súa participación continuada a el.</p>
<p>Modificacións.</p>
<p>Tanto pola Academia Galega de Seguridade como pola Deputación Provincial da Coruña, se é o caso, poderase modifica-lo desenvolvemento normal do curso para adapta-lo ás necesidades da Administración e ás continxencias que poidan xurdir.</p>
<p>A Estrada, 17 de setembro de 2003.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

