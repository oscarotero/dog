---
date: '2013-01-15'
id: CA04-101212-0001
page: 1215
number: 10
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 26 de novembro de 2012, da Xefatura Territorial da Coruña, pola
  que se autoriza administrativamente, se aproba o proxecto de execución e se
  declara de utilidade pública, en concreto, unha instalación eléctrica no
  concello de Cerceda (expediente IN407A 2012/90-1).
range: Resolución
url: >-
  https://www.xunta.gal/dog/Publicados/2013/20130115/AnuncioCA04-101212-0001_gl.html
---
<p>Visto o expediente para o outorgamento de autorización administrativa, aprobación do proxecto de execución e declaración de utilidade pública, en concreto, das instalacións que a seguir se detallan:</p>
    <p>Solicitante: Concello de Cerceda.</p>
    <p>Domicilio social: avenida Mesón, 21, 15185 Cerceda.</p>
    <p>Denominación do proxecto: LAT de evacuación do parque eólico singular (P.E.S.) de Cerceda (expediente IN661A 2004/2-1).</p>
    <p>Concellos afectados: Cerceda.</p>
    <p>Características técnicas da instalación:</p>
    <p>Liña de media tensión a 20 kV, cunha lonxitude total de 1.375 metros, composta por dous treitos das seguintes características:</p>
    <p>Liña de media tensión soterrada a 20 kV, cunha lonxitude de 807 metros, en condutor tipo RHZ1-RHZ1-2OL 12/20 kV de 95 mm2 Al, coa orixe no centro colector do P.E.S. de Cerceda (UTM X: 540.252/UTM Y: 4.781.710) e final no paso aéreo-subterráneo que se instalará no apoio de formigón tipo HVH 4500/13 que está proxectado instalar no punto de coordenadas UTM X: 540.926/UTM Y: 4.781.602.</p>
    <p>Liña de media tensión aérea a 20 kV, cunha lonxitude de 568 metros, en condutor tipo LA-110 (94-AL1/22ST1A, segundo UNE-EN 50182), coa orixe no paso aéreo-subterráneo anterior e final no punto de entroncamento coa rede de distribución existente de coordenadas UTM X: 541.293/UTM Y: 4.781.187, propiedade de Unión Fenosa Distribución, S.A.</p>
    <p>Resultan os seguintes feitos:</p>
    <p>Antecedentes.</p>
    <p>Primeiro. Por Resolución do 26 de xullo de 2004 da entón nomeada Consellería de Innovación, Industria e Comercio pola que se publica a relación de solicitudes de autorización de parques eólicos singulares admitidas a trámite ao abeiro da Orde do 22 de xaneiro de 2004 e a súa modificación do 20 de abril de 2004, admitiuse a trámite o parque eólico singular de Cerceda, para unha potencia de 2,55 MW.</p>
    <p>Segundo. Con data do 23 de maio de 2012 (Rexistro Xeral da Xunta de Galicia/Edificio Administrativo Monelos/A Coruña, do 29 de maio de 2012-nº de entrada 85948), o Concello de Cerceda presenta solicitude de autorización administrativa, de aprobación do proxecto de execución e de declaración de utilidade pública, en concreto, das instalacións de evacuación da enerxía producida no parque eólico singular de Cerceda (expediente IN661A 2004/2-1) antes citadas e que teñen como finalidade enlazar mediante unha liña eléctrica a 20 kV o centro colector do dito parque eólico co punto de entroncamento coa rede de distribución facilitado pola empresa distribuidora, achegando o preceptivo proxecto técnico das instalacións.</p>
    <p>Terceiro. Mediante Resolución do 23 de xullo de 2012, da Xefatura Territorial da Consellería de Economía e Industria da Coruña, someteuse a información pública a petición de autorización administrativa, de aprobación do proxecto de execución e de declaración de utilidade pública, en concreto, da instalación denominada LAT de evacuación do P.E.S. de Cerceda, que foi publicada para os efectos previstos na Lei 54/1997, do 27 de novembro, do sector eléctrico, e no título VII do Real decreto 1955/2000, do 1 de decembro, no taboleiro de anuncios do Concello de Cerceda (entre o 11 de agosto e o 4 de setembro de 2012), no DOG nº 151, do 8 de agosto de 2012, e nos boletíns oficiais da provincia nº 153, do 13 de agosto de 2012, e nº 161, do 24 de agosto de 2012 (corrección de erros), así como no xornal La Voz de Galicia de datas 6 de agosto de 2012 e 9 de agosto de 2012 (corrección de erros).</p>
    <p>Cuarto. Coa mesma data, en cumprimento do procedemento regulamentario, procedeuse ao traslado ás distintas administracións, organismos e, se for o caso, empresas de servizo público ou de servizos de interese xeral da parte en que a instalación puider afectar bens e dereitos ao seu cargo (separatas), neste caso a Consellería de Medio Ambiente, Territorio e Infraestruturas, o Concello de Cerceda e Unión Fenosa Distribución, S.A., coa finalidade de que manifestasen a súa conformidade ou oposición á autorización solicitada e emitisen o condicionado técnico ao proxecto. Recibíndose contestación no prazo regulamentario da Consellería de Medio Ambiente, Territorio e Infraestruturas e do Concello de Cerceda, deuse traslado delas ao promotor, que aceptou os condicionados emitidos. Non téndose recibido resposta de Unión Fenosa Distribución, S.A., unha vez cumprido o prazo determinado nos artigos 127 e 131 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica (en diante Real decreto 1955/2000), esta xefatura territorial estimou como cumprido o trámite para a emisión dos condicionados requiridos e considerou, por omisión, a aceptación da execución da obra proposta polo Concello de Cerceda, de conformidade coa normativa citada.</p>
    <p>Quinto. Igualmente, con data do 23 de xullo de 2012, procedeuse a notificar individualmente aos propietarios dos bens ou dereitos afectados pola execución da instalación denominada LAT de evacuación do P.E.S. de Cerceda.</p>
    <p>Sexto. Durante a fase de información pública non se recibiron alegacións por parte dos propietarios dos predios que figuran na relación de bens e dereitos afectados anexa á Resolución do 23 de xullo de 2012, da Xefatura Territorial da Consellería de Economía e Industria da Coruña nin por parte das persoas que, sendo ben propietarios ben titulares de dereitos reais ou intereses económicos sobre os bens afectados, fosen omitidos na anterior relación.</p>
    <p>Sétimo. Con data do 13 de xuño de 2012 (Rexistro Único da Consellería de Presidencia, Administracións Públicas e Xustiza/Edificio Administrativo Monelos/A Coruña, do 15 de xuño de 2012-nº de entrada 97949), o promotor (Concello de Cerceda) achega a esta xefatura territorial copia da resolución da Xunta de Goberno Local do Concello de Cerceda, do 28 de maio de 2012, pola que se procede á aprobación do expediente de contratación da concesión de obra pública do parque eólico singular de Cerceda a favor de Fergo Galicia Vento, S.L., e solicita:</p>
    <p>a) Que se acepte a citada sociedade como interlocutor perante a Administración para os efectos da tramitación dos expedientes que afecten as instalacións denominadas parque eólico singular de Cerceda (expediente IN661 2004/2-1) e LAT de evacuación do P.E.S. de Cerceda (expediente IN407A 2012/90-1).</p>
    <p>b) Que se continúe coa tramitación do expediente.</p>
    <p>Fundamentos de dereito.</p>
    <p>Primeiro. A Xefatura Territorial da Consellería de Economía e Industria da Coruña é competente para resolver este expediente, con fundamento no Estatuto de autonomía de Galicia, no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas, nos decretos 79/2009, do 19 de abril e 83/2009, do 21 de abril, nos que se establece a estrutura orgánica da Xunta de Galicia e dos departamentos desta (DOG nº 75 e 77, do 20 e 22 de abril, respectivamente), no Decreto 245/2009, do 30 de abril, polo que se regulan as delegacións territoriais da Xunta de Galicia, no Decreto 324/2009, do 11 de xuño, polo que se establece a estrutura orgánica da Consellería de Economía e Industria (DOG nº 117, do 17 de xuño), no Decreto 8/2011, do 28 de xaneiro, polo que se fixa a estrutura orgánica das consellerías da Xunta de Galicia (DOG n º 23, do 3 de febreiro de 2011) e no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia, en relación co Real decreto 1955/2000, do 1 de decembro, e coa Lei 54/1997, do 27 de novembro, do sector eléctrico.</p>
    <p>Segundo. No expediente instruído para os efectos, cumpríronse os trámites sinalados na Lei 54/1997, do 27 de novembro, do sector eléctrico (BOE nº 285, do 28 de novembro) e no título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica (BOE nº 310, do 27 de decembro).</p>
    <p>Terceiro. Mediante o artigo 52 da Lei 54/1997, do 27 de novembro, do sector eléctrico, decláranse de utilidade pública as instalacións eléctricas de xeración, para os efectos de expropiación forzosa dos bens e dereitos necesarios para o seu establecemento e da imposición e exercicio da servidume de paso.</p>
    <p>Cuarto. Conforme o disposto no artigo 52 da Lei do 16 de decembro de 1954, sobre expropiación forzosa, «no momento do levantamento da acta faranse constar todas as manifestacións e datos que presenten uns e outros e que sexan útiles para determinar os dereitos afectados, os seus titulares ou o valor daqueles ou os determinantes da rápida ocupación».</p>
    <p>Quinto. Segundo o disposto no artigo 2.1 do Decreto 442/1990, do 13 de setembro, da Consellería de Presidencia e Administracións Públicas (DOG nº 188, do 25 de setembro) polo que se regula a obriga de sometemento á avaliación do impacto ambiental dos proxectos públicos ou privados consistentes na realización de obras, instalacións ou calquera outra actividade cuxa realización e/ou autorización corresponda á Administración da Xunta de Galicia, a decisión da necesidade de sometemento á avaliación recaería no órgano ambiental que, no caso da Comunidade Autónoma de Galicia, sería a Comisión Galega de Medio Ambiente da Consellería de Presidencia e Administracións Públicas. Por outra banda, o anexo I a que fai referencia o artigo 1 do citado decreto, recolle as instalacións e/ou actividades que, obrigatoriamente, se encontran suxeitas ao sometemento á avaliación do impacto ambiental. No caso que nos ocupa, comprobouse que a instalación da cal se solicita a autorización administrativa, aprobación do proxecto de execución e a declaración de utilidade pública, en concreto, non figura entre as recollidas no anexo I a que fai referencia o artigo 1 do Decreto 442/1990, do 13 de setembro. </p>
    <p>Sexto. Igualmente, comprobouse que o proxecto da instalación non se atopa entre os supostos previstos nos anexos a que se refire o artigo 3 do Real decreto lexislativo 1/2008, do 11 de xaneiro, do Ministerio de Medio Ambiente polo que se aproba o texto refundido da Lei de impacto ambiental de proxectos (BOE nº 23, do 26 de xaneiro de 2008).</p>
    <p>En consecuencia, examinado o proxecto e os planos parcelarios, nos cales non se aprecian prohibicións na imposición das servidumes solicitadas, e entendendo que se deu axeitado cumprimento ao procedemento de tramitación disposto na Lei 54/1997, do 27 de novembro, do sector eléctrico, e no título VII do Real decreto 1955/2000, e de conformidade coa disposición adicional do Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 34, do 16 de febreiro de 2001), esta xefatura territorial</p>
    <h2>resolve:</h2>
    <p>Autorizar administrativamente, aprobar o proxecto de execución e declarar de utilidade pública, en concreto, as ditas instalacións correspondentes á LAT de evacuación do P.E.S. de Cerceda, as cales se axustarán en todas as súas partes ás que figuran no proxecto, aos condicionados técnicos impostos polos diferentes organismos e ás condicións técnicas e de seguranza establecidas nos regulamentos de aplicación, coas seguintes consideracións:</p>
    <p>– Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións.</p>
    <p>– A declaración de utilidade pública leva implícita a necesidade de ocupación dos bens ou de adquisición dos dereitos afectados e implica a urxente ocupación, para os efectos do artigo 52 da Lei de expropiación forzosa.</p>
    <p>– As instalacións recollidas no expediente IN407A 2012/90-1 serán executadas nun prazo non superior a un ano, contado a partir da data de ocupación dos terreos.</p>
    <p>En virtude da resolución da Xunta de Goberno Local do Concello de Cerceda, do 28 de maio de 2012, que non supón un cambio da titularidade das instalacións autorizadas, acéptase a Fergo Galicia Vento, S.L. como interlocutor fronte á Administración para os efectos da tramitación do expediente que afecte a instalación denominada LAT de evacuación do P.E.S. de Cerceda (expediente IN407A 2012/90-1), razón pola que se lle dará traslado da presente resolución.</p>
    <p>Contra a presente resolución, que non pon fin á vía administrativa, poderase interpoñer recurso de alzada perante o conselleiro de Economía e Industria no prazo dun mes, contado a partir do día seguinte ao da notificación da presente resolución. Tamén poderá interpoñer calquera outro recurso que considere pertinente ao seu dereito.</p>
    <p>A Coruña, 26 de novembro de 2012</p>
    <footer><p>Susana Vázquez Romero<br>Xefa territorial da Coruña</p></footer>

