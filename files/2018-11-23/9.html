---
date: '2018-11-23'
id: O92-161118-0002
page: 49945
number: 224
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 15 de novembro de 2018 pola que se dá publicidade á resolución
  de adaptación de prazo de xustificación de gastos e presentación de solicitude
  de cobramento establecidos nas bases reguladoras das axudas para a
  bonificación dos custos do financiamento dos investimentos das microempresas
  de Galicia, titulares de préstamos inferiores ou iguais a 25.000 euros,
  instrumentadas mediante convenio de colaboración entre o Instituto Galego de
  Promoción Económica (Igape), as entidades financeiras e as sociedades de
  garantía recíproca (Diario Oficial de Galicia número 153, do 12 de agosto de
  2016) e as bases reguladoras das axudas para a bonificación dos custos do
  financiamento das pequenas e medianas empresas de Galicia, titulares de
  préstamos superiores a 25.000 euros, instrumentadas mediante convenio de
  colaboración entre o Instituto Galego de Promoción Económica (Igape), as
  entidades financeiras e as sociedades de garantía recíproca (Diario Oficial de
  Galicia número 154, do 17 de agosto de 2016).
range: Resolución
url: >-
  https://www.xunta.gal/dog/Publicados/2018/20181123/AnuncioO92-161118-0002_gl.html
---
<p>Mediante dúas resolucións do 2 de agosto de 2016 (DOG núm. 153, do 12 de agosto e DOG núm. 154, do 17 de agosto, respectivamente) publicáronse as bases reguladoras das axudas para a bonificación dos custos do financiamento dos investimentos das microempresas de Galicia, titulares de préstamos inferiores ou iguais a 25.000 € (Programa microcréditos) e as bases reguladoras das axudas para la bonificación dos custos de financiamento dos investimentos das pequenas e medianas empresas de Galicia, titulares de préstamos superiores a 25.000 € (Programa de apoio financeiro ás pemes), instrumentadas ambas as dúas mediante senllos convenios de colaboración entre o Instituto Galego de Promoción Económica (Igape), as entidades financeiras e as sociedades de garantía recíproca e convocadas polas citadas resolucións en réxime de concorrencia non competitiva.</p>
    <p>As ditas bases establecen os seguintes prazos para cumprir por parte dos beneficiarios:</p>
    <p>– Prazo de formalización (artigo 2.2 das bases): a partir do 1 de xaneiro de 2016 e antes da data final do prazo de presentación de solicitudes (31 de outubro de 2016, segundo o punto segundo das resolucións de convocatoria).</p>
    <p>– Prazo de execución dos investimentos (artigo 4.5 das bases): entre o 1 de xaneiro de 2015, ata un ano desde a formalización do préstamo.</p>
    <p>– Prazo máximo de xustificación e presentación de solicitude de cobramento (artigo 15.1 das bases): un mes desde a data de finalización do prazo de execución. </p>
    <p>Polo tanto, da conxunción dos ditos prazos, resultaría como data máxima para executar os investimentos o 31 de outubro de 2017 e como data máxima para xustificar a realización do investimento e presentar a solicitude de cobramento o 30 de novembro de 2017, data xa vencida neste momento.</p>
    <p>Tendo en conta que na data actual e debido a retrasos na tramitación, imputables unicamente ao funcionamento do Igape, estanse aínda resolvendo solicitudes de axuda presentadas en prazo polos interesados, as datas máximas de xustificación e presentación da solicitude de cobramento volvéronse nestes casos de imposible cumprimento, polo que procede establecer nas resolucións de concesión que se diten a partir deste anuncio uns prazos que os beneficiarios poidan cumprir. </p>
    <p>Na súa virtude e de conformidade coas facultades que teño conferidas, </p>
    <h2>RESOLVO:</h2>
    <p>Primeiro. Anunciar que nas resolucións de concesión que se diten a partir da publicación no DOG desta resolución na convocatoria de 2016 dos Programas do Igape microcréditos e apoio financeiro ás pemes, estableceranse como prazo máximo de xustificación e presentación de solicitude de cobramento o dun mes desde a data de notificación da resolución de concesión.</p>
    <p>Santiago de Compostela, 15 de novembro de 2018</p>
    <footer><p>Juan Manuel Cividanes Roger<br>Director xeral do Instituto Galego de Promoción Económica</p></footer>

