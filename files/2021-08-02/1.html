---
date: '2021-08-02'
id: G0595-270721-0001
page: 38866
number: 146
agency: 'Vicepresidencia primeira e Consellería de Presidencia, Xustiza e Turismo'
section: I. Disposicións xerais.
title: >-
  DECRETO 112/2021, do 22 de xullo, polo que se aproba o uso dos elementos
  básicos da identidade corporativa da Xunta de Galicia.
range: Decreto
url: >-
  https://www.xunta.gal/dog/Publicados/2021/20210802/AnuncioG0595-270721-0001_gl.html
---
<p>O artigo 103.1º da Constitución española establece que a Administración pública serve con obxectividade aos intereses xerais e actúa de acordo cos principios de eficacia, xerarquía, descentralización, desconcentración e coordinación, con sometemento pleno á lei e ao dereito.</p>
    <p>Pola súa parte, a Lei orgánica 1/1981, do 6 de abril, do Estatuto de autonomía de Galicia, establece nos seus artigos 39 e 41 que corresponde á Comunidade Autónoma a creación e estruturación da súa propia Administración pública, dentro dos principios xerais e das normas básicas do Estado, exercendo as súas funcións administrativas mediante órganos e entes dependentes da Xunta de Galicia.</p>
    <p>Así, o Decreto 129/2020, do 17 de decembro, establece os órganos superiores e de dirección dependentes da Presidencia da Xunta de Galicia, e o Decreto 109/2021, do 15 de xullo, regula a estrutura orgánica dos órganos superiores e de dirección dependentes da Presidencia da Xunta de Galicia que, no artigo 13, lle asigna á Secretaría Xeral de Medios a elaboración, a coordinación e o seguimento relativo ao manual e ás normas sobre identificación corporativa da Xunta de Galicia.</p>
    <p>A importancia da comunicación e a transcendencia da imaxe, especialmente nas administracións públicas, así como a necesidade da Xunta de Galicia de reafirmar o seu carácter diferencial, levou á aprobación do Decreto 409/2009, do 5 de novembro, polo que se aproba o uso dos elementos básicos de identidade corporativa da Xunta de Galicia. Este decreto tiña por obxecto aprobar a imaxe corporativa institucional do Goberno e da Administración pública da Comunidade Autónoma de Galicia e regular o seu uso.</p>
    <p>O tempo transcorrido desde a aprobación deste decreto aconsella que se faga unha actualización e adaptación aos tempos actuais. Por razóns de simplicidade, resulta conveniente renovar a imaxe corporativa da Administración da Comunidade Autónoma e achegar unha imaxe máis sinxela e dinámica que facilite a comprensión do fin comunicacional que se pretende co logo institucional.</p>
    <p>Atendendo aos criterios de racionalización e redución do gasto público, actuando de acordo cos principios de necesidade, eficacia, proporcionalidade, seguridade xurídica, transparencia e eficiencia e na procura dunha maior claridade, así como para evitar duplicidades que poidan confundir as persoas administradas, simplifícanse as imaxes gráficas e o uso dos nomes propios en acrónimos de todas as axencias e entidades que forman parte do sector público autonómico, e prevense, por outra parte, as diferentes aplicacións dixitais.</p>
    <p>Cómpre que a imaxe corporativa da Xunta de Galicia actúe como un elemento de cohesión, moderno e homoxéneo, facilmente recoñecible para a cidadanía e para o resto das institucións.</p>
    <p>A través da disposición adicional única apróbase o novo <em>Manual de identidade corporativa da Xunta de Galicia </em>mediante o que se determina o uso concreto dos elementos básicos da identidade corporativa.</p>
    <p>Na súa virtude, por proposta do vicepresidente primeiro e conselleiro de Presidencia, Xustiza e Turismo e logo de deliberación do Consello da Xunta de Galicia na súa reunión do vinte e dous de xullo de dous mil vinte e un,</p>
    <h2>DISPOÑO:</h2>
    <h2>CAPÍTULO I</h2>
    <h3>Disposicións xerais</h3>
    <p>Artigo 1. <em>Obxecto</em></p>
    <p>Este decreto ten por obxecto aprobar a imaxe corporativa institucional do Goberno e do sector público autonómico de Galicia e regular o seu uso. Ademais, ten por obxecto aprobar o <em>Manual de identidade corporativa da Xunta de Galicia</em>.</p>
    <p>Artigo 2. <em>Ámbito de aplicación</em></p>
    <p>A Administración xeral e o sector público autonómico de Galicia axustaranse ao previsto nestas normas no concernente:</p>
    <p>a) Á elaboración e emisión de documentos, modelos normalizados e material impreso.</p>
    <p>b) Ás informacións, publicacións, comunicacións ou calquera expresión en todo tipo de soportes, incluídos os medios electrónicos e/ou dixitais e audiovisuais, así como os carteis ou as sinalizacións que elaboren ou utilicen.</p>
    <h2>CAPÍTULO II</h2>
    <h3>Imaxe corporativa </h3>
    <p>Artigo 3. <em>Elementos básicos de identidade corporativa</em></p>
    <p>1. A imaxe corporativa institucional seguirá a composición, as disposicións e a tipografía contidas no anexo I deste decreto.</p>
    <p>2. Os elementos básicos da imaxe corporativa institucional do Goberno e do sector público autonómico de Galicia son:</p>
    <p>a) O símbolo constituído polo escudo de Galicia.</p>
    <p>b) O logotipo corporativo formado pola plasmación tipográfica da expresión «Xunta de Galicia».</p>
    <p>3. Para os usos mencionados no parágrafo seguinte, xunto coa imaxe corporativa institucional poderá engadirse a plasmación tipográfica da expresión do nome das consellerías e dos órganos dependentes delas, así como das delegacións territoriais e das xefaturas territoriais dependentes destas, respectando en todo caso a composición, as disposicións e as tipografías contidas no anexo II deste decreto.</p>
    <p>4. Os usos anteriormente mencionados serán os seguintes:</p>
    <p>a) Papelaría oficial.</p>
    <p>b) Sinalización de edificios.</p>
    <p>c) Portada interior de publicacións específicas das consellerías.</p>
    <p>5. Os entes que integran o sector público autonómico estarán suxeitos ao disposto neste decreto, sen prexuízo de que, coa autorización previa do órgano competente en materia de imaxe institucional e comunicación social, poidan utilizar a súa propia imaxe xunto coa identidade corporativa da Xunta de Galicia.</p>
    <p>Artigo 4. <em>Control e supervisión</em></p>
    <p>Corresponden ao órgano competente en materia de imaxe institucional e comunicación social a competencia de control e supervisión da aplicación do <em>Manual de identidade corporativa da Xunta de Galicia</em> e, en particular, as seguintes funcións:</p>
    <p>a) A supervisión da aplicación da marca sobre as cores non corporativas.</p>
    <p>b) A identificación das entidades instrumentais cunha declinación de marca gráfica con identificador mínimo.</p>
    <p>c) A decisión da situación das entidades instrumentais na arquitectura da marca.</p>
    <p>d) A identificación dos servizos, dos produtos ou das entidades públicas instrumentais que non utilizasen a unidade mínima de identificación da institución.</p>
    <h2>CAPÍTULO III</h2>
    <h3>Uso dos elementos de identidade corporativa</h3>
    <p>Artigo 5. <em>Réxime de uso dos elementos básicos de identidade</em></p>
    <p>1. O uso da imaxe corporativa institucional do Goberno e do sector público autonómico de Galicia é privativo deste e queda prohibida a súa utilización agás consentimento expreso polo órgano competente en materia de imaxe institucional e comunicación social.</p>
    <p>2. A imaxe corporativa institucional deberá figurar en todos os documentos administrativos e as comunicacións de tipo xeral expedidos pola Administración xeral e polo sector público autonómico de Galicia.</p>
    <p>3. Será obrigatoria a utilización, na impresión de papel, de modelos dixitais coa imaxe corporativa institucional, así como nas publicacións e na publicidade institucional que se regulan no artigo 6.</p>
    <h2>CAPÍTULO IV</h2>
    <h3>Publicacións e publicidade institucional</h3>
    <p>Artigo 6. <em>Publicacións e publicidade institucional</em></p>
    <p>A imaxe corporativa institucional da Xunta de Galicia deberá figurar:</p>
    <p>a) Nas publicacións, folletos de información ou divulgación, en calquera soporte, e nos demais materiais relacionados coa actividade comunicacional.</p>
    <p>b) Na divulgación da acción institucional, así como nos anuncios institucionais que se publiquen nos medios de comunicación social.</p>
    <p>c) No portal web institucional da Xunta de Galicia e nos elementos do Catálogo da Rede integrada da presenza na internet, regulado na Lei 4/2019, do 17 de xullo, de administración dixital de Galicia.</p>
    <p>d) Nas aplicacións para dispositivos móbiles e electrónicos e nos perfís en canles sociais e participativas institucionais.</p>
    <p>e) Nas expresións, informacións e comunicacións que se elaboren en soportes audiovisuais ou medios electrónicos e/ou dixitais.</p>
    <p>Disposición adicional primeira. <em>Aprobación do </em>Manual de identidade corporativa</p>
    <p>Apróbase o <em>Manual de identidade corporativa da Xunta de Galicia</em>, no cal se determina o uso concreto dos elementos básicos tanto nos documentos administrativos como nas comunicacións de tipo xeral, nas publicacións e na publicidade institucional.</p>
    <p>Este manual estará dispoñible no portal web institucional da Xunta de Galicia www.xunta.gal/identidade-corporativa/</p>
    <p>Disposición adicional segunda. <em>Guías de políticas web corporativas</em></p>
    <p>As guías de políticas web corporativas disporán dun prazo de seis meses para adaptarse ao disposto neste decreto e no <em>Manual de identidade corporativa da Xunta de Galicia</em>.</p>
    <p>Disposición adicional terceira. <em>Elemento adicional á imaxe corporativa </em></p>
    <p>A marca Xacobeo 2021-22 empregarase como elemento adicional á imaxe corporativa institucional do Goberno e do sector público autonómico de Galicia que agora se aproba, nos termos a que se refire o Decreto 104/2021, do 24 de xuño, polo que se aproba a actualización do <em>Manual de identidade gráfica Xacobeo 2021-22</em>.</p>
    <p>Disposición transitoria única. <em>Réxime transitorio</em></p>
    <p>1. Seguiranse utilizando, ata que se esgoten, as existencias de material impreso á súa entrada en vigor.</p>
    <p>2. Con independencia do establecido no número anterior, a imaxe corporativa institucional aplicarase sempre que se proceda á adquisición, reposición ou reedición de calquera elemento que deba exhibila.</p>
    <p>Disposición derrogatoria única. <em>Derrogación normativa </em></p>
    <p>1. Queda derrogado o Decreto 409/2009, do 5 de novembro, polo que se aproba o uso dos elementos básicos da identidade corporativa da Xunta de Galicia.</p>
    <p>2. Queda derrogada a Orde do 18 de febreiro de 2010, pola que se aproba o <em>Manual de normas de identidade visual corporativa institucional da Xunta de Galicia</em>.</p>
    <p>3. Así mesmo, quedan derrogadas cantas disposicións de igual ou inferior rango se opoñan ao disposto no presente decreto.</p>
    <p>Disposición derradeira primeira. <em>Execución e desenvolvemento</em></p>
    <p>Facúltase o vicepresidente primeiro e conselleiro de Presidencia, Xustiza e Turismo para ditar as disposicións que sexan necesarias para a execución e desenvolvemento deste decreto.</p>
    <p>Disposición derradeira segunda. <em>Entrada en vigor</em></p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e dous de xullo de dous mil vinte e un</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente primeiro e conselleiro de Presidencia, Xustiza e Turismo</p>

