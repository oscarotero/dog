---
date: '1999-09-21'
id: F68A
page: 11
number: 183
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 6 de agosto de 1999, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo da empresa Productos Congelados, S.A. (Procsa).
range: Resolución
url: 'https://www.xunta.gal/dog/Publicados/1999/19990921/AnuncioF68A_gl.html'
---
<p>Visto o expediente do convenio colectivo para a empresa Productos Congelados, S.A. (Procsa), que tivo entrada nesta delegación provincial o día 16-7-1999, subscrito en representación da parte económica pola representación da empresa, e da parte social, polo comité de empresa, o 7-7-1999. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 6 de agosto de 1999.</p>
<p>Luis Boullosa Nores</p>
<p>Delegado provincial en funcións de Pontevedra</p>
<p>Convenio colectivo da empresa Productos</p>
<p>Congelados, S.A.</p>
<p>I. Disposicións xerais.</p>
<p>Artigo 1º.-Ámbito funcional.</p>
<p>O presente convenio afectará soamente a empresa Productos Congelados, S.A., con centro de traballo en Vigo.</p>
<p>Artigo 2º.-Ámbito persoal e territorial.</p>
<p>Por ser de empresa, afectará a todo o seu cadro de persoal, e igualmente quedará sometido a este convenio todo o persoal que entre a prestar servicios na empresa no sucesivo.</p>
<p>Artigo 3º.-Vixencia.</p>
<p>O presente convenio entrará en vigor o día 1 de xaneiro de 1999 e deberá ser publicado no BOP, unha vez homologado polas autoridades laborais.</p>
<p>Artigo 4º.-Duración.</p>
<p>A duración deste convenio será de dous anos, e prorrogarase tacitamente por períodos anuais e, de non denunciarse con tres meses de antelación con respecto á data do seu remate, os salarios sufrirán un incremento polo menos igual ó IPC do ano 2000.</p>
<p>Artigo 5º.-Compensación ou absorción.</p>
<p>As melloras económicas obtidas no presente convenio non poderán ser absorbidas nin compensadas por ningún tipo de melloras legais ou regulamentarias anteriores.</p>
<p>Artigo 6º.-Xornada de traballo.</p>
<p>Queda fixada a duración máxima da xornada ordinaria de traballo en corenta horas semanais, cun horario continuado de oito horas en cada quenda e cun período de descanso de quince minutos. Deste descanso desfrutará tamén a quenda de limpeza nocturna.</p>
<p>Artigo 7º.-Vacacións.</p>
<p>Todo o persoal afectado por este convenio desfrutará dun período anual de vacacións de trinta días naturais, dos cales se desfrutarán vintedous días no mes de agosto, tres días en Semana Santa e os cinco días restantes negociados entre a empresa e o comité para fixa-lo seu desfrute. Aquel persoal que non desfrute das vacacións regulamentarias causase baixa temporal por enfermidade, terá dereito unha vez que remate a súa situación de IT, a recupera-los días de vacacións, na data que determine a empresa.</p>
<p>Artigo 8º.-Licencias.</p>
<p>O capítulo de licencias retribuídas queda da seguinte maneira:</p>
<p>-Por matrimonio desfrutaranse 18 días naturais.</p>
<p>-De catro días naturais naqueles casos de enfermidade grave do cónxuxe, pais, fillos, pais políticos, irmáns e avós, sempre e cando sexa necesario o internamento en clínica para intervención cirúrxica. No caso de que o feito supoña desprazarse fóra da provincia, será dun día máis. No caso de que a enfermidade non precise internamento, serán dous días naturais, os mesmos que se precisase internamento, pero sen intervención cirúrxica.</p>
<p>-De catro días naturais en caso de falecemento do cónxuxe, pais, fillos, pais políticos, irmáns e avós. Naqueles casos nos que o cuarto día de acontecido o óbito coincida en festivo, este prazo ampliarase un día máis. Tamén se incluirán os irmáns políticos.</p>
<p>-No caso de falecemento doutros familiares, como tíos, primos, etc. ou outros familiares directos que convivisen co traballador, concederase un día de licenica. Se non convivisen, o permiso será de tres horas o día do enterro.</p>
<p>-No caso de falecemento dalgún compañeiro, concederanse dúas horas a dous traballadores que correspondan á súa mesma quenda, para asistir ó enterro. Se o sepelio se produce fóra do concello de Vigo, o tempo que se concede é de tres horas.</p>
<p>-Polo concepto de matrimonio dos fillos ou irmáns dos traballadores, concederase unha licencia dun día, sempre e cando coincida o dito acto en día laborable.</p>
<p>Lactación:</p>
<p>As traballadoras, por lactación dun fillo menor de nove meses, terán dereito a unha hora de interrupción da súa xornada de traballo, que poderán optativamente dividir en dúas fraccións. Pola súa vontade, poderán</p>
<p>substituír este dereito por unha reducción da xornada normal en media hora durante nove meses, ou tamén reducila durante unha hora por un período de 4 œ meses.</p>
<p>II. Condicións económicas.</p>
<p>Artigo 9º.-Salarios.</p>
<p>Os salarios serán os establecidos na táboa salarial anexa e terán a súa aplicación desde o 1 de xaneiro de 1999 ata o 31 de decembro do mesmo ano.</p>
<p>Para o ano 2000 o incremento será do IPC do ano 1999, incrementado cun 0,50% máis sobre tódolos conceptos económicos.</p>
<p>Artigo 10º.-Complemento de transporte.</p>
<p>Durante a vixencia do presente convenio, o complemento de transporte queda fixado en 12.520 pesetas mensuais ou 626 pesetas por día traballado, e a súa liquidación será mensual.</p>
<p>Este complemento será aboado soamente nos meses efectivamente traballados, e non se devengará en situacións de baixa por enfermidade ou accidente, maternidade, etc., nin nos períodos de vacacións, por se-lo seu concepto de carácter extrasalarial e, polo tanto, non se terá en conta para as cotizacións á Seguridade Social, segundo o previsto no artigo 75 da Lei xeral da Seguridade Social.</p>
<p>Artigo 11º.-Complemento de asistencia.</p>
<p>Durante o presente convenio, o complemento de asistencia establécese cunha contía de 4.080 pesetas mensuais ou 204 pesetas por día real traballado, e a súa liquidación será mensual.</p>
<p>Artigo 12º.-Premio de puntualidade e permanencia no posto de traballo.</p>
<p>A gratificación mensual por este concepto será de 3.000 pesetas para tódolos traballadores que no transcurso do mes reúnan as seguintes condicións:</p>
<p>a) Que non cheguen ningún día tarde.</p>
<p>b) Que non abandonen o seu posto de traballo con ningún tipo de permiso.</p>
<p>c) Que non falten ó traballo por enfermidade ou calquera outra causa.</p>
<p>d) En caso de que algún traballador, durante a súa xornada, sufrise un accidente de traballo e causase baixa laboral, non perderá este premio.</p>
<p>e) Os membros do comité de empresa, para o exercicio propio das súas funcións, disporán dun crédito mensual de vinte horas e, se non exceden deste tempo, non perderán este premio. Non obstante, os compoñentes do citado comité comprométense a non saír máis dun membro por quenda de traballo.</p>
<p>f) No caso de falecemento ou internamento en clínica dalgún familiar directo (cónxuxe, fillos, pais ou irmáns), non se perderá este premio.</p>
<p>Quedan excluídos deste premio o persoal administrativo, así como todo o persoal encadrado nos grupos de cotización do 1 ó 3.</p>
<p>É obrigatorio para todo o persoal que fixe nos seus cartóns do reloxo-fichador as súas horas de entrada e saída.</p>
<p>A súa liquidación efectuarase a mes vencido.</p>
<p>Artigo 13º.-Antigüidade.</p>
<p>Os complementos persoais de antigüidade serán dun 6% sobre o salario do convenio por cada trienio, con carácter acumulativo e sobre os salarios correspondentes a cada momento. O tope máximo de trienios será de cinco.</p>
<p>Non obstante, a todo o persoal con antigüidade anterior ó 1-1-1995 aplicaráselle un 6% os dous primeiros trienios e un 8% a partir do terceiro trienio, ata un máximo de seis.</p>
<p>Artigo 14º.-Horas extraordinarias.</p>
<p>Realizaranse as imprescindibles para atender necesidades urxentes e inaprazables, e sempre se as necesidades da empresa o requiren, para compensa-las horas perdidas por baixas de enfermidade, accidentes, permisos, licencias, vacacións, etc.</p>
<p>Na carga e descarga de camións de calquera natureza.</p>
<p>O importe das horas extraordinarias será de 975 pesetas para tódalas categorías e, se se efectúan en sábado, o seu importe será de 1.425 pesetas, e as dos domingos, 1.710 pesetas.</p>
<p>Artigo 15º.-Prima de frío.</p>
<p>Esta prima queda fixada en 7.715 pesetas.</p>
<p>En todo caso, este complemento de posto de traballo está destinado a aquel persoal que efectúe traballos de forma habitual relacionados coas cámaras frigoríficas, entendéndose como tales o almacenamento, estiba e desestiba dos productos conxelados que nelas se almacenan.</p>
<p>No caso de que algunha das persoas adscritas a estas seccións faltase ó seu posto de traballo e fose substituída por outra persoa a xornada completa, o substituto cobrará a parte proporcional dos días traballados, e descontaráselle-lo importe ó substituído.</p>
<p>Artigo 16º.-Pagas extraordinarias.</p>
<p>Serán as establecidas na vixente ordenanza laboral para as industrias de alimentación, na contía dos salarios especificados no presente convenio.</p>
<p>Artigo 17º.-Paga de beneficios.</p>
<p>Esta paga, de igual contía cás extraordinarias, será aboada no transcurso do mes de marzo do seguinte ano.</p>
<p>III. Condicións asistenciais.</p>
<p>Artigo 18º.-Roupa de traballo.</p>
<p>A empresa dotará a todo o persoal de dúas pezas de roupa de traballo ó ano, que se poderán ampliar a outra peza máis no caso extremo de deterioración, logo de xustificación do seu estado de conservación, e todo o persoal estará obrigado a procura-lo maior coidado na conservación da roupa que se lle entrega.</p>
<p>Artigo 19º.-Xornada de verán: persoal oficina administrativa.</p>
<p>Todo o persoal afecto a este departamento realizará desde o día 15 de xuño ata o 15 de setembro, ámbalas datas inclusive, unha xornada extraordinaria de traballo con horarios de 8 a 14.30 horas, agás os sábados, nos que a xornada será de 9 a 13 horas.</p>
<p>Artigo 20º.-Admisión novo persoal.</p>
<p>Para a admisión de novo persoal teranse en consideración os fillos e familiares dos traballadores da empresa, sempre e cando reúnan as características do posto de traballo que se vaia cubrir e se adapten á política salarial vixente en cada momento na empresa.</p>
<p>Artigo 21º.-Accidentes de traballo.</p>
<p>No caso de que algún traballador sufra un accidente no seu posto de traballo, a empresa aboaralle-lo complemento necesario para que, sumado á prestacion da mutua correspondente, se alcance o 100% do salario do convenio.</p>
<p>Inclúese neste apartado que o accidente aconteza unha hora antes ou despois da xornada habitual de traballo.</p>
<p>Artigo 22º.-Baixa por enfermidade.</p>
<p>A empresa aboará o complemento necesario para que todo o persoal que cause baixa laboral por enfermidade, por primeira vez no ano, perciba o 100% do salario do convenio.</p>
<p>Igualmente o percibirán os traballadores que durante a súa baixa por enfermidade precisasen internamento hospitalario e polo tempo que estean efectivamente internados, e para iso será preciso que o xustifiquen adecuadamente.</p>
<p>Para evitar posibles situacións inconvenientes, procédese a crear unha comisión de seguimento do absentismo de todo o persoal, que estará formada por dous compoñentes do comité e dous representantes que designará a empresa, que se encargarán de estudiar mensualmente o absentismo que se produza nestes períodos.</p>
<p>Artigo 23º.-Premio xubilación.</p>
<p>Todo aquel persoal que se xubile voluntariamente de maneira anticipada percibirá un premio de acordo coa seguinte escala:</p>
<p>-Ós 60 anos: 9 mensualidades de salario de convenio.</p>
<p>-Ós 61 anos: 7 mensualidades de salario de convenio.</p>
<p>-Ós 62 anos: 4 mensualidades de salario de convenio.</p>
<p>-Ós 63 anos: 2 mensualidades de salario de convenio.</p>
<p>-Ós 64 anos: 1,5 mensualidades de salario de convenio.</p>
<p>O persoal, na súa xubilación regulamentaria ós 65 anos, percibirá ademais da súa liquidación correspondente, œ mensualidade do seu salario de convenio, en concepto de gratificación.</p>
<p>IV. Disposicións varias.</p>
<p>Artigo 24º.-Faltas e sancións.</p>
<p>Para xeral coñecemento de todo o persoal, detállanse en relación á parte as causas que poden constituír infracción laboral.</p>
<p>Artigo 25º.-Código de normas hixiénico-sanitarias.</p>
<p>Serán de aplicación as normas que se especifican en detalle á parte.</p>
<p>Artigo 26º.-Seguridade e hixiene no traballo.</p>
<p>Para mellora-las condicións de traballo, para evitar enfermidades ou accidentes evitables, para aumenta-la eficiencia productiva e reduci-lo absentismo laboral, acórdase:</p>
<p>a) Aplica-la Lei de prevención de riscos laborais e, en particular, a elaboración dun mapa de riscos laborais na empresa.</p>
<p>b) Fomenta-la información neste campo para que as actitudes de risco se reduzan ó máximo.</p>
<p>c) Realiza-los cambios precisos nas instalacións, etc., que se constaten como elementos de risco.</p>
<p>Artigo 27º.-Seguro convenio colectivo-seguro de vida.</p>
<p>A empresa concertará un seguro colectivo de vida, mediante a subscrición da correspondente póliza que cubrirá:</p>
<p>-Falecemento dos asegurados, por causas naturais ou accidente.</p>
<p>-Invalidez absoluta e permanente, claquera que sexa a causa.</p>
<p>-A todo o persoal se lle entregará un certificado individual do seguro.</p>
<p>Artigo 28º.-Fondo social.</p>
<p>A empresa concederá un fondo social de 250.000 pesetas. O comité de empresa procederá ó seu reparto, co visto e prace da dirección.</p>
<p>Este fondo social estará destinado a traballadores e fillos de traballadores e destinarase preferentemente a necesidades urxentes e graves de enfermidade, vivenda, etc., ou a calquera outro fin social.</p>
<p>Artigo 29º.-Garantía ad personam.</p>
<p>As condicións laborais pactadas neste convenio enténdense sempre co carácter de mínimas, e deberán ser respectadas as condicións laborais de todo tipo que veñan desfrutando os traballadores en canto son máis beneficiosas cás aquí establecidas.</p>
<p>Artigo 30º.-Comisión paritaria.</p>
<p>Para a vixilancia e cumprimento do pactado por ámbalas partes neste convenio, crearase a comisión paritaria, que estará composta polo director-xerente da empresa e a presidenta do comité de empresa. Esta comisión actuará no ámbito da súa competencia sen invadi-las esferas daqueles organismos que teñan unha determinada e concreta competencia recoñecida na normativa de convenios colectivos sindicais.</p>
<p>Artigo 31º.-Cáusula derradeira.</p>
<p>Para todo o non previsto neste convenio, observarase o disposto na vixente Lei do Estatuto dos traballadores, ordenanza laboral e outras disposicións de carácter xeral.</p>
<p>A comisión negociadora do presente convenio estivo composta, na parte económica, pola dirección da empresa, e na parte social, polo comité de empresa.</p>
<p>Lido o texto do presente convenio, as partes deliberantes económica e social acordan a súa aprobación e asínano en proba de conformidade o 7 de xullo de 1999.</p>
<p>Pola parte económica:Pola parte social:</p>
<p>Director-xerente</p>
<p>Táboa salarial 1999</p>
<table><tbody><tr><td></td></tr>
<tr><td></td></tr>
<tr><td>Categoría profesional</td><td>Grupo tarifa</td><td>Pesetas</td></tr>
<tr><td></td></tr>
</tbody></table>
<table><tbody><tr><td>1. Técnicos titulados</td></tr>
<tr><td>De grao superior</td><td>1</td><td>122.945</td></tr>
<tr><td>De grao medio</td><td>2</td><td>111.055</td></tr>
<tr><td>2. Técnicos non titulados</td></tr>
<tr><td>Encargado xeral</td><td>3</td><td>98.925</td></tr>
<tr><td>Mestre de fabricación</td><td>4</td><td>95.105</td></tr>
<tr><td>Xefe de taller</td><td>4</td><td>95.105</td></tr>
<tr><td>Encargado de sección</td><td>4</td><td>92.935</td></tr>
<tr><td>Auxiliar de laboratorio</td><td>7</td><td>85.155</td></tr>
<tr><td>3. Oficina técnica
de organización</td></tr>
<tr><td>Xefes de primeira</td><td>3</td><td>98.925</td></tr>
<tr><td>Xefes de segunda</td><td>3</td><td>97.140</td></tr>
<tr><td>Técnico de organización de primeira</td><td>5</td><td>95.105</td></tr>
<tr><td>Técnico de organización de segunda</td><td>5</td><td>92.935</td></tr>
<tr><td>Auxiliar de organización</td><td>7</td><td>85.155</td></tr>
<tr><td>4. Técnicos de procesos de datos</td></tr>
<tr><td>Xefe de proceso de datos</td><td>2</td><td>98.925</td></tr>
<tr><td>Analista</td><td>3</td><td>97.140</td></tr>
<tr><td>Xefe de explotación</td><td>3</td><td>97.140</td></tr>
<tr><td>Programador de ordenador</td><td>3</td><td>95.105</td></tr>
<tr><td>Programador de máquinas auxiliares</td><td>3</td><td>95.105</td></tr>
<tr><td>Operador de ordenador</td><td>5</td><td>90.085</td></tr>
<tr><td>5. Administrativos</td></tr>
<tr><td>Xefe de administración de primeira</td><td>3</td><td>115.050</td></tr>
<tr><td>Xefe de administración de segunda</td><td>3</td><td>111.055</td></tr>
<tr><td>Oficial de primeira</td><td>5</td><td>95.105</td></tr>
<tr><td>Oficial de segunda</td><td>5</td><td>90.085</td></tr>
<tr><td>Auxiliar</td><td>7</td><td>85.155</td></tr>
<tr><td>Aspirante</td><td>8</td><td>71.000</td></tr>
<tr><td>Telefonista</td><td>7</td><td>81.180</td></tr>
<tr><td>6. Mercantís</td></tr>
<tr><td>Xefe de vendas</td><td>3</td><td>111.055</td></tr>
<tr><td>Inspector de vendas</td><td>4</td><td>104.090</td></tr>
<tr><td>Promotor-viaxante</td><td>4</td><td>90.085</td></tr>
<tr><td>Vendedor de autovenda</td><td>5</td><td>99.555</td></tr>
<tr><td>Corredor de praza</td><td>5</td><td>99.555</td></tr>
<tr><td>7. Obreiros</td></tr>
<tr><td>Oficial de primeira</td><td>8</td><td>90.085</td></tr>
<tr><td>Oficial de segunda</td><td>8</td><td>85.155</td></tr>
<tr><td>Axudante</td><td>9</td><td>81.180</td></tr>
<tr><td>8. Persoal de acabado, envasado e empaquetado</td></tr>
<tr><td>Oficial de primeira</td><td>8</td><td>83.225</td></tr>
</tbody></table>
<table><tbody><tr><td></td></tr>
<tr><td></td></tr>
<tr><td>Categoría profesional</td><td>Grupo tarifa</td><td>Pesetas</td></tr>
<tr><td></td></tr>
</tbody></table>
<table><tbody><tr><td>Oficial de segunda</td><td>8</td><td>82.145</td></tr>
<tr><td>Axudante</td><td>9</td><td>81.180</td></tr>
<tr><td>Aprendiz</td><td>11</td><td>71.000</td></tr>
<tr><td>9. Persoal de oficios auxiliares</td></tr>
<tr><td>Oficial de primeira</td><td>8</td><td>90.085</td></tr>
<tr><td>Oficial de segunda</td><td>8</td><td>85.155</td></tr>
<tr><td>10. Peonaxe</td></tr>
<tr><td>Peón</td><td>10</td><td>81.180</td></tr>
<tr><td>Persoal de limpeza</td><td>10</td><td>79.170</td></tr>
<tr><td>11. Subalternos</td></tr>
<tr><td>Almaceneiro</td><td>6</td><td>85.155</td></tr>
<tr><td>Conserxe</td><td>6</td><td>83.225</td></tr>
<tr><td>Cobrador</td><td>6</td><td>83.225</td></tr>
<tr><td>Basculeiro-pesador</td><td>6</td><td>83.225</td></tr>
<tr><td>Garda-xurado</td><td>6</td><td>83.225</td></tr>
<tr><td>Garda-vixilante</td><td>6</td><td>83.225</td></tr>
<tr><td>Ordenanza</td><td>6</td><td>83.225</td></tr>
<tr><td>Porteiro</td><td>6</td><td>83.225</td></tr>
<tr><td>Mozo de almacén</td><td>6</td><td>83.225</td></tr>
</tbody></table>
<p>Faltas e sancións.</p>
<p>Faltas leves:</p>
<p>1. Entrar con atraso ó traballo, máis de cinco veces durante o mes, ou se o total dos atrasos totalizan máis de 30 minutos ó mes.</p>
<p>2. Manter discusións cos compañeiros de traballo, ou falar en ton airado sobre asuntos estraños ó traballo.</p>
<p>3. As faltas de aseo ou de limpeza.</p>
<p>4. Non comunicar con antelación, podendo facelo, a falta de asistencia ó traballo. En todo caso, as faltas ó traballo deberán ser debidamente xustificadas, xa que en caso contrario se considerará como ausencia do traballo sen licencia e terá carácter de falta grave.</p>
<p>5. Non acudir ó posto de traballo antes ou despois de asistir á consulta médica da Seguridade Social.</p>
<p>6. Neglixencia na conservación material de traballo (utensilios, ferramentas, uniformes, etc.).</p>
<p>7. Non atende-lo público coa dilixencia e corrección debidas.</p>
<p>8. A utilización para usos particulares dos uniformes que se entregan como roupa de traballo, ou saír do recinto da fábrica vestido co uniforme.</p>
<p>9. Non rexistrar na tarxeta ou cartón o control de entrada e saída (picar).</p>
<p>10. Non comunica-los cambios da situación familiar dentro dos cinco días seguintes ó feito que os produciu. Se esta falta é maliciosa, considerarase como grave ou moi grave, segundo as circunstancias.</p>
<p>11. Non observa-las normas hixiénico-sanitarias que se detallan especificamente no código hixiénico-sanitario actualmente en vigor da empresa.</p>
<p>12. As que, pola súa entidade e carencia de efectos duradeiros ou de transparencia ó réxime de traballo</p>
<p>ou seguridade deste, sexan asimiladas ás xa especificadas.</p>
<p>Faltas graves:</p>
<p>1. As cometidas contra a disciplina de traballo ou contra o respecto debido a superiores, compañeiros ou subordinados.</p>
<p>2. Simula-la presencia doutro traballador picando por el.</p>
<p>3. Ausentarse do traballo sen permiso, dentro da xornada.</p>
<p>4. Finxir enfermidade ou pedir permiso alegando causas non existentes.</p>
<p>5. A neglixencia ou desidia no traballo.</p>
<p>6. A imprudencia no acto de servicio. Se implicase risco de accidente para el ou os seus compañeiros ou perigo de avaría para as instalacións, será considerada como falta moi grave.</p>
<p>7. Diminución voluntaria no rendemento normal do traballo.</p>
<p>8. Non acata-las instruccións da empresa para o desempeño do seu labor ou resistirse de calquera forma a cumprila.</p>
<p>9. Atoparse durante as horas de traballo sen vesti-la roupa do uniforme regulamentario ou usar de forma incompleta a que o fose, tanto nas instalacións da empresa como cando están realizando traballos para esta fóra dela.</p>
<p>10. Fumar durante a xornada de traballo naqueles lugares nos que a empresa o teña prohibido.</p>
<p>11. Introducir no centro de traballo persoal alleo á empresa, sen autorización da dirección.</p>
<p>12. A reincidencia en faltas leves dentro do termo de 3 meses.</p>
<p>13. Cantas outras se produzan, de características análogas e as enumeradas.</p>
<p>Faltas moi graves:</p>
<p>1. A fraude, a deslealdade e o abuso de confianza nas xestións encomendadas pola empresa, o furto ou roubo, tanto ós compañeiros de traballo como á empresa ou a terceiros estraños, dentro das dependencias da empresa ou durante actos de servicio en calquera que sexa o lugar.</p>
<p>2. Facer desaparecer, inutilizar ou causar calquera clase de danos nas primeiras materias, productos elaborados, utensilios, ferramentas, máquinas, instalacións, edificios, enxoval ou documentos da empresa, etc.</p>
<p>3. Os malos tratos de palabra e obra ou a falta grave de respecto e consideración ós xefes ou ós seus familiares e ós compañeiros ou subordinados.</p>
<p>4. O quebrantamento ou violación de segredos ou de calquera materia de reserva obrigada da empresa.</p>
<p>5. Revelar a elementos estraños á empresa, datos, peculiaridades ou incidencias no proceso de elaboración de productos ou manipulación de materias primas.</p>
<p>6. Dedicarse a actividades que impliquen competencia á empresa.</p>
<p>7. A embriaguez ou toxicomanía habitual, se repercute no traballo que se desenvolva.</p>
<p>8. A reincidencia en faltas graves dentro do termo dun ano.</p>
<p>9. Abandona-lo traballo en posto de responsabilidade.</p>
<p>10. A diminución voluntaria e continuada no rendemento normal do traballo.</p>
<p>11. Os actos de sabotaxe, a incitación a estes e os de coacción ós compañeiros.</p>
<p>12. O falseamento da información que estea obrigado a facilitarlle á empresa.</p>
<p>13. A negativa a se someter ós recoñecementos médicos, vacinacións ou análises que puidese acorda-la empresa, para o perfecto estado sanitario do persoal, debido ás características desta.</p>
<p>14. A ineptitude do traballador respecto á ocupación ou traballo para o que foi contratado.</p>
<p>15. Calquera outra de características similares ás enumeradas.</p>
<p>Sancións.</p>
<p>Faltas leves:</p>
<p>-Amoestación verbal ou escrita.</p>
<p>-Suspensión de emprego e soldo durante un día.</p>
<p>Faltas graves:</p>
<p>-Suspensión de emprego e soldo de 2 a 5 días.</p>
<p>-Recarga ata o dobre dos anos por aumentos por anos de servicio (antigüidade).</p>
<p>-Inhabilitación por prazo inferior a 4 anos para pasar a superior categoría.</p>
<p>Faltas moi graves:</p>
<p>-Perda temporal ou definitiva da categoría.</p>
<p>-Suspensión e emprego e soldo de 15 a 60 días.</p>
<p>-Despedimento.</p>
<p>Circular nº 1.</p>
<p>Código de normas hixiénico-sanitarias e recomendacións para o persoal.</p>
<p>1. A primeira operación que se debe efectuar en canto se chega á fábrica é o cambio de roupa de rúa e calzado polo uniforme de traballo adecuado e sempre limpo, que se cambiará diariamente se fose preciso, e mesmo durante a xornada de traballo, sempre que se realicen operacións diferentes que así o requiran.</p>
<p>2. Unha vez efectuado o cambio de roupa e calzado, acondicionada nos seus correspondentes gardarroupas e gardazapatos a da rúa, é obrigatorio o lavado de mans e antebrazos con abundante auga quente e xabrón antiséptico. Unha ducha previa ó vestido do uniforme de traballo sería a mellor medida hixiénica.</p>
<p>3. A entrada na nave de fabricación farase sempre, polo tanto, con uniforme adecuado e mans limpas.</p>
<p>4. Os vestidos de traballo e as puchas e cofias e redes deben estar perfectamente adaptados durante as horas de traballo, para evitar que sexan lixados polas mans ou calquera outro contacto, e evitar así posibles focos de infección.</p>
<p>5. O contacto das mans cos alimentos é sempre perigoso, moi perigoso pero, non obstante, non pode ser sempre prohibido, e daquela, farase uso das luvas de goma. Pero por iso é necesario ese lavado a fondo de mans e antebrazos con auga quente e xabrón antiséptico antes de comeza-lo traballo, durante este e sempre que se tivese necesidade de efectua-las propias e naturais evacuacións, así como cando se efectúa un cambio de traballo; o secado farase con toallas dun só uso ou sistema similar.</p>
<p>6. As unllas estarán sempre limpas e ben coidadas, recortadas nos homes e sen esmalte nas mulleres. Os cepillos de unllas deben ser de plástico con serdas de nailon, e desinfectaranse diariamente cunha solución de hipoclorito. Os reloxos, aneis, etc..., non se usarán durante a xornada de traballo.</p>
<p>7. Os cabelos, que son receptáculos e distribuidores de microorganismos, deben estar coidados e inmobilizados adecuadamente. O persoal masculino coidará ó máximo o aseo de barba e cabelo. Cada vez que se tuse, espirra ou fala, lánzanse ó ambiente nubes de microorganismos; por iso, é aconsellable non falar durante as horas de traballo e usar máscara para a boca. Fedellar ou rascar no nariz supón levar xermes nos dedos, polo que se suprimirá este hábito.</p>
<p>8. En todo momento se evitará que os alimentos se contaminen con transpiración, pelos, cosméticos, medicamentos, etc. Non se aproveitarán os alimentos que caian no chan.</p>
<p>9. Está terminantemente prohibido cuspir no chan e utiliza-los utensilios, envases ou elementos empregados na elaboración de productos, culleres por exemplo, para tomar bebidas. Tamén se prohibe fumar, comer, mascar chicle.</p>
<p>10. Non se poderán deixar ou depositar roupas, zapatos, botas, mandís, panos de limpeza, etc., nos locais de fabricación; deixaranse nos lugares previstos para tal fin. Ningunha dependencia da fábrica poderá empregarse para fins distintos dos especificamente determinados; por exemplo, os servicios de váter son para ese exclusivo uso e non para tomar un bocadillo e fumar un cigarro, por exemplo.</p>
<p>11. O persoal debe estar exento de enfermidades infecciosas agudas ou crónicas e de certas outras como eccemas, unlleiros, feridas infectadas, etc., no momento da súa contratación. Os cortes, queimaduras e outras superficies erosionadas poden albergar xermes, polo que é obrigatorio cubri-las ditas lesións con apósitos impermeables. Cando unha lesión se atope claramente infectada, como demostra a inflamación e a formación de pus, tanto se atope nas mans coma en calquera outra parte do corpo, as persoas afectadas absteranse de manexar alimentos.</p>
<p>12. Realizaranse exames médicos do persoal e o control de portadores, e deberá incluír antíxeno VI en soro sanguíneo, bacteriolóxico de gorxa e nariz para estafilococos, coagulasa + e das feces e ouriños.</p>
<p>13. Manterase dunha maneira permanente a vixilancia e control de tódalas medidas hixiénicas.</p>
<p>14. Daranse charlas e conferencias para explica-las medidas hixiénicas adoptadas e facilitar así a súa aplicación.</p>

