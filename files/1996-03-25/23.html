---
date: '1996-03-25'
id: '4872'
page: 2
number: 60
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Resolución do 13 de febreiro de 1996, da Delegación Provincial de Pontevedra,
  pola que se autoriza o establecemento da instalación eléctrica que se cita.
  (Expediente número 377/1995 A.T.).
range: Resolución
url: 'https://www.xunta.gal/dog/Publicados/1996/19960325/Anuncio4872_gl.html'
---
<p>Visto o escrito presentado por Unión Eléctrica-Fenosa, S.A., con data do 3-11-1995 no que solicita a autorización administrativa da subestación nomeada O Castro de 132/15 kV en Vigo, para o que xunta o anteproxecto da instalación.</p>
<p>Resultando que despois de proceder á información pública que marca o Decreto 2617/1966, no DOG do 15-12-1995 e BOP do 21-12-1995, presentáronse dous escritos de alegacións con data do 19-1-1996 polos veciños que se consideran afectados no sentido de:</p>
<p>1 O Parlamento Europeo na súa resolución A3-0238/1994 considera que os estados membros deben supedita-la instalación de subestacións a un estudio de impacto medioambiental. Que o dito estudio non consta no expediente número 95/377 A.T.</p>
<p>2 Que tampouco se realizou estudio da densidade de fluxo magnético, sendo esixible dada a proximidade de colexios.</p>
<p>3 Que non existe ningún estudio de medidas correctoras contra campos electromagnéticos.</p>
<p>4 Que a situación non é a máis adecuada e que debía ser determinada pola Comisión Provincial de Servicios Técnicos.</p>
<p>5 Que na publicación se fai constar que a subestación é subterránea, o que non é certo respecto a dúas rúas.</p>
<p>6 Que non cumpre o PXOU.</p>
<p>Solicitan que se denegue a autorización na situación proposta.</p>
<p>O segundo escrito de alegacións indica deficiencias no sistema de almacenamento de aceite, e que no caso de incendio ou explosión os gases producidos poderían ser daniños para a saúde.</p>
<p>Resultando que despois de dar traslado delas a Unión Eléctrica-Fenosa, S.A., a dita compañía, en escritos con entrada o 9-2-1996 contesta que:</p>
<p>Referente ó primeiro escrito:</p>
<p>1 Existen deficiencias formais nos escritos de alegacións dado que aparecen nomes e sinaturas ilexibles, nin enderezo para as notificacións, etc.</p>
<p>2 Que non é necesario realizar estudio de impacto ambiental por non existir regulamentación que o esixa.</p>
<p>3 Que non existen normas de ningún tipo que consideren necesario realizar un estudio de fluxo magnético ou a instalación de apantallamentos, aínda que polo deseño de materiais e tipo a subestación conta con eles.</p>
<p>4 Que as subestacións non se encontran clasificadas dentro do regulamento de actividades moles</p>
<p>tas, insalubres, nocivas e perigosas, e que, en todo caso é unha materia que concirne a outro órgano.</p>
<p>5 A denominación de subterránea corresponde ó tipo e características da proxectada con independencia de que poida ter unha fachada vista, porque os outros tres lados e a parte superior van a menos nivel do terreo circundante.</p>
<p>6 Que a edificabilidade da parcela corresponde ó PXOU e polo tanto é competencia da Administración local.</p>
<p>Respecto ó segundo escrito:</p>
<p>1 Indican o mesmo que no anterior respecto á forma.</p>
<p>2 Que no caso de fuga de SF6 este acumularase no soto de cables onde esiste un extractor, a impulsión do cal se evita que descargue á rede de sumidoiro.</p>
<p>3 Os fosos de recollida de aceite son para conter posibles fugas pero non para almacenar aceite. Existen alarmas por fuga de aceite. Os fosos levan devasas.</p>
<p>4 Existen proteccións para os posibles fallos a prever que desconectan o sistema, e un equipo de detección e extinción de incendios. A subestación está deseñada para este risco.</p>
<p>Ámbolos dous escritos solicitan a desestimación das impugnacións e a autorización da instalación.</p>
<p>Considerando que aínda que poida existir algún defecto de forma nos escritos de alegacións, existe suficiente información para determinar quen son os que alegan, porque o enderezo para notificacións e a data e lugar, que poderían faltar, se repararon no momento do rexistro ó selarse o escrito e, por último, que coinciden en parte os interesados polo que un escrito pode considerarse complementario doutro.</p>
<p>Considerando que a resolución A3-0238/94 do Parlamento Europeo, non ten vixencia legal dentro dos estados membros mentres non se incorpore na súa lexislación, e que nin o Real decreto lexislativo 1302/86, sobre avaliación de impacto ambiental, nin o Real decreto 1131/1988 que aproba o seu regulamento de execución, nin tampouco no Decreto 442/1990, de avaliación de impacto ambiental para Galicia, nin o Decreto 327/1991, sobre avaliación de efectos ambientais para Galicia, que inclúe as que cada lexislación sectorial faga obrigatorio, mencionan as subestacións entre o tipo de instalacións suxeitas a este tipo de declaración.</p>
<p>Considerando que o regulamento de condicións técnicas e garantías de seguridade de centrais e subestacións e centros de transformación non mencionan a necesidade de realizar estudios de densidade de fluxo magnético.</p>
<p>Considerando que a instalación de subestacións non está incluída dentro do regulamento de actividades molestas, insalubres, nocivas e perigosas e, en todo caso, é o Concello e a Comisión de Medio</p>
<p>Ambiente quen son os competentes nesa materia.</p>
<p>Considerando que a denominación de subterránea se refire ó proxecto tipo de Unión Eléctrica-Fenosa, S.A., aprobado pola Consellería de Industria, que supón unhas características determinadas que cumpren o regulamento de condicións técnicas e garantías de seguridade de centrais, subestacións e centros de transformación, e polo tanto, con independencia de que a subestación teña só unha fachada aberta á rúa co resto rodeada polo terreo xa existente e cuberta con capa de terra vexetal axardinada, cúmprese a regulamentación existente en canto a esixencias de seguridade ITC MIR RAT 14.</p>
<p>Considerando que a aplicación do PXOU é competencia do concello de Vigo.</p>
<p>Considerando que se cumpre a ITC MIE RAT 18 sobre instalacións baixo envolvente metálica illada con hexafluoruro de xofre (SF6), así como a MIE RAT 14 sobre tratamento de fugas de aceite e sobre sistemas de extinción de incendios e material utilizado.</p>
<p>Considerando que se cumpriron os trámites que ordena o Decreto 2716/1966, sobre autorización de instalacións eléctricas e o Real decreto 3275/1982, que aproba o regulamento de condicións técnicas e garantías de seguridade de centrais, subestacións e centros de transformación e a O. 6-7-1984 que aproba súas instruccións técnicas complementarias.</p>
<p>O delegado provincial, de conformidade cos Decretos 1634/1980, artigo 14 e 2617/1966, artigo 11, así como coas demáis disposicións vixentes.</p>
<p>RESOLVEU:</p>
<p>Autorizar administrativamente a Unión Eléctrica-Fenosa, S.A., a instalación dunha subestación transformadora a 132/15 kV denominada O Castro, no concello de Vigo.</p>
<p>Contra esta resolución, que non é definitiva en vía administrativa, poderá interpoñerse recurso ordinario perante o conselleiro de Industria e Comercio da Xunta de Galicia, no prazo dun mes contado a partir do día da súa publicación no DOG.</p>
<p>Esta autorización non supón a aprobación do proxecto.</p>
<p>Pontevedra, 13 de febreiro de 1996.</p>
<p>Ramón Álvarez Abad</p>
<p>Delegado provincial de Pontevedra</p>
<p>2026</p>

