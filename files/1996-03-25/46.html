---
date: '1996-03-25'
id: 48CE
page: 2
number: 60
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 21 de febreiro de 1996 pola que se convoca a V Mostra Galega de Novos
  Creadores de Moda Xuventude-96.
range: Orde
url: 'https://www.xunta.gal/dog/Publicados/1996/19960325/Anuncio48CE_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>Neste marco competencial, o ámbito cultural e artístico no que respecta á xuventude é compartido conxuntamente polas Consellerías de Familia, Muller e Xuventude, que a través da Dirección Xeral de Xuventude desenvolve o programa fomento da actividade xuvenil, figurando entre os seus obxectivos básicos promociona-la actividade cultural e artística entre a nosa xuventude, e a Consellería de Cultura, a través da súa Dirección Xeral de Cultura, que ten, entre outras funcións, a de colaborar no desenvolvemento do teatro, a danza, artes líricas e da imaxe, así como a promoción das artes plásticas e populares, de acordo co Decreto 2/1994, do 13 de xaneiro, e o Decreto 49/1994, do 4 de febreiro, polos que, respectivamente, se establece a estructura orgánica de cada unha das ditas consellerías.</p>
<p>Polo exposto, a Consellería de Familia, Muller e Xuventude, consciente da importancia que ten facilitar vías polas que poida manifestarse a actividade e inquedanza artística individual e colectiva da xuventude galega, e contando coa colaboración da Consellería de Cultura, dada a natureza das actividades que se van realizar, convoca unha serie de certames, concursos e mostras que abranguen un amplo abano de manifestacións de carácter artístico e artesanal e que constitúen o programa Certames e Mostras Xuventude-96.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>A Consellería de Familia, Muller e Xuventude convoca a V Mostra Galega de Novos Creadores de Moda Xuventude-96, segundo as bases que se establecen no anexo I desta orde, onde se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artigo 2º</p>
<p>O certame obxecto da presente convocatoria desenvolverase a través das delegacións provinciais da Consellería de Familia, Muller e Xuventude coa colaboración das delegacións provinciais da Consellería de Cultura.</p>
<p>Artigo 3º</p>
<p>As actividades que implique o desenvolvemento deste certame serán custeadas con cargo á aplicación orzamentaria 14.03.355B.640.1 dos orzamentos xerais da Comunidade Autónoma de Galicia para o ano 1996.</p>
<p>Disposicións derradeiras</p>
<p>Primeira.-Facúltase o director xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 21 de febreiro de 1996.</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>ANEXO I</p>
<p>V MOSTRA GALEGA DE NOVOS CREADORES DE MODA XUVENTUDE-96</p>
<p>I. Participantes.</p>
<p>Xoves deseñadores de moda galegos ou residentes en Galicia con idades comprendidas entre 16 e 30 anos, cumpridos durante o ano 1996, en grupo ou individualmente.</p>
<p>II. Concidicións xerais.</p>
<p>1. As coleccións versarán sobre primavera-verán 97.</p>
<p>2. As coleccións deben ser orixinais e non ter participado noutros certames ou mostras.</p>
<p>3. Os participantes presentarán os seus deseños en láminas de 42 x 32 cm como mínimo, con deseño de fronte e de costas.</p>
<p>4. Poderanse presentar un máximo de tres coleccións, que constarán cada unha de 10 a 15 modelos.</p>
<p>5. Cada colección levará no reverso unicamente o título desta co pseudónimo do autor.</p>
<p>6. Xunto coas obras deberá entregarse un sobre pechado co seudónimo no seu exterior, e no interior o boletín de inscrición que se indica no anexo III debidamente cuberto, fotocopia do DNI por ámbalas dúas caras e currículum do autor.</p>
<p>7. En ningún caso nos deseños pertencentes á/s colección/s presentadas deberán figurar datos que identifiquen ós deseñadores, para garanti-lo anonimato en todo momento; isto non imposibilita a descrición dos materiais e complementos da colección.</p>
<p>III. Inscricións.</p>
<p>As solicitudes deberán formularse no impreso normalizado que se indica no anexo II.</p>
<p>Os participantes deberán presenta-las obras xunto coa solicitude e o sobre pechado no Servicio de Xuventude da Delegación da Consellería de Familia, Muller e Xuventude correspondente á provincia na que os interesados residan habitualmente, que pode ser en:</p>
<p>r/ Ronda de Fingoi, s/n- 27002 Lugo.</p>
<p>Avda. da Habana, 81- baixo- 32004 Ourense.</p>
<p>r/ Durán Loriga, 9-1º- 15003 A Coruña.</p>
<p>r/ Benito Corbal, 47- 2º- 36001 Pontevedra.</p>
<p>antes do día 1 de outubro de 1996.</p>
<p>IV. Desenvolvemento.</p>
<p>O xurado seleccionará 10 participantes cunha colección de cada un deles. A selección será feita ante notario.</p>
<p>Os seleccionados confeccionarán catro dos modelos para o pase que se realizará na cidade de Vigo no Centro Cultural Caixa Vigo o día 22 de novembro de 1996.</p>
<p>V. Premios.</p>
<p>Establécense os seguintes premios e axudas:</p>
<p>Dous premios de 250.000 pesetas, ou bolsa alternativa polo mesmo importe, que poderá compatibilizarse con calquera outra axuda das que poida outorga-la Xunta de Galicia, relativa ó compo obxecto do certame.</p>
<p>Axudas: 100.000 pesetas por cada un dos 10 seleccionados como apoio á confección dos modelos.</p>
<p>Así mesmo faráselle entrega a cada un dos participantes na fase autonómica dun diploma que acredite a súa participación nesta Mostra Galega de Novos Creadores de Moda.</p>
<p>VI. Xurado.</p>
<p>O xurado será nomeado polo director xeral de Xuventude e polo director xeral de Cultura, e estará formado por persoas cualificadas no mundo da moda, recaendo a secretaría nun funcionario da Delegación Provincial de Familia, Muller e Xuventude de Pontevedra.</p>
<p>Contra a decisión do xurado non caberá recurso.</p>
<p>VII. Dereitos.</p>
<p>As obras, e, se é o caso, os informes dos seleccionados, quedarán en poder da Dirección Xeral de Xuventude, durante o período da actividade.</p>
<p>Queda implícita a autorización do autor ou autores das obras seleccionadas para a reproducción e publicación da imaxe ou contido desta por parte da Consellería de Familia, Muller e Xuventude por calquera dos medios que esta estime oportuno.</p>
<p>Queda implícita na inscrición e participación nesta convocatoria a aceptación do contido das bases. Calquera dúbida sobre a interpretación destas, ou calquera modificación destas, será resolta pola Dirección Xeral de Xuventude.</p>
<p>1758</p>

