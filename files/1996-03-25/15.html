---
date: '1996-03-25'
id: '4852'
page: 2
number: 60
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 26 de febreiro de 1996 pola que se establece unha campaña durante 1996
  para a regularización das tarxetas de inspección técnica dos vehículos
  agrícolas.
range: Orde
url: 'https://www.xunta.gal/dog/Publicados/1996/19960325/Anuncio4852_gl.html'
---
<p>A Orde de 27 de abril de 1977, da Presidencia do Goberno (BOE 4-5-1977), modificada por Orde de 26 de xuño de 1978 (BOE 8-7-1978), establecía o procedemento de matriculación dos vehículos especiais e o troco das matrículas ordinarias pola</p>
<p>de placa VE, o prazo para iso rematou o 1 de outubro de 1978.</p>
<p>Por outra banda, o R.D. 2140/1985, do 9 de outubro (BOE do 19 de novembro de 1985, e do 18 de decembro de 1985), polo que se regula a homologación de tipo de vehículos automóbiles, remolques e semirremolques establece no artigo 1 que tódolos vehículos automóbiles e os seus remolques, os tractores agrícolas e os seus remolques, deberán corresponder a tipos homologados como condición previa para que poidan ser matriculados para a súa circulación polas vías públicas do territorio nacional.</p>
<p>A disposición derradeira primeira de dita norma indica que as datas de obrigatoriedade para a homologación de tipo dos tractores agrícolas será a partir do 18 de xaneiro de 1986 e para os remolques agrícolas a partir do 18 de xaneiro de 1987.</p>
<p>O R.D. 2042/1994, do 14 de outubro, polo que se regula a inspección técnica de vehículos (BOE 17-11-1994) inclúe dentro do seu campo de aplicación ós tractores agrícolas, maquinaria agrícola autopropulsada, remolques agrícolas e outros vehículos agrícolas especiais.</p>
<p>Tendo en conta que a operación bloque se realizou sen ver fisicamente os vehículos e se asignou nº de bastidor sen comprobar a súa existencia, nin supervisa-la gravación ó asignado e obte-lo correspondente facsímil, existe un elevado número de vehículos con erros e reformas sen legalizar, así como omisións da operación bloque.</p>
<p>Dada a preocupación existente no colectivo de titulares de vehículos agrícolas, que a través dos seus representantes expresaron o desexo de regulariza-la situación deles e tendo en conta que os vehículos con documentación inadecuada ou inexistente así como os non matriculados, vén cercenada a posibilidade de sometelos a inspección técnica periódica, o que implica unha diminución real da seguridade vial, ó non poder comprobarse periodicamente o estado dos vehículos.</p>
<p>Por todo o indicado, considérase que debe facilitarse unha solución ó problema suscitado que permita, durante un prazo limitado de tempo, regulariza-la situación dos vehículos agrícolas, de titulares que así o soliciten, mediante a expedición de tarxeta ITV, logo da Inspección Técnica Unitaria con resultado favorable na que se comprobará, en todo caso, que os vehículos cumpren cos requisitos que para circular esixe a normativa vixente.</p>
<p>Na súa virtude e de acordo coas competencias que me foron transferidas,</p>
<p>DISPOÑO:</p>
<p>Artículo 1º.-Obxecto.</p>
<p>A presente orde ten por obxecto regulariza-la situación dos vehículos agrícolas, de titulares que o soliciten, mediante a expedición da tarxeta ITV,</p>
<p>logo da inspección técnica unitaria con resultado favorable.</p>
<p>Artículo 2º.-Ámbito de aplicación.</p>
<p>As normas contidas na presente orde serán de aplicación ós vehículos agrícolas incluidos no campo de aplicación do R.D. 2042/1994, do 14 de outubro, polo que se regula a inspección técnica de vehículos.</p>
<p>Así mesmo, aplicaranse ós remolques agrícolas fabricados con anterioridade á entrada en vigor do R.D. 2140/85, do 9 de outubro.</p>
<p>Artículo 3º.-Prazo.</p>
<p>O prazo para acollerse ó disposto na presente orde rematará o 31 de decembro de 1996.</p>
<p>Disposicións derradeiras</p>
<p>Primeira.-Autorizase a Dirección Xeral de Industria para adopta-las medidas necesarias para a aplicación da presente orde.</p>
<p>Segunda.-A presente orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 26 de febreiro de 1996.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>96-1487</p>

