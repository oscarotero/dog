---
date: '2007-09-24'
page: 15
number: 185
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 170/2007, do 6 de setembro, sobre asunción da ampliación dos medios
  transferidos á Comunidade Autónoma de Galicia mediante Real decreto 1139/2007,
  do 31 de agosto, en materia de educación no CEIP Almirante Juan de Lángara e
  Huarte, e a súa asignación á Consellería de Educación e Ordenación
  Universitaria.
range: Decreto
---
<p>A Constitución española no seu artigo 149 reserva para o Estado a competencia exclusiva en materia de regulación das condicións de obtención, expedición e homologación de títulos académicos e profesionais.</p>
<p>Pola súa parte, o Estatuto de autonomía de Galicia establece no seu artigo 31 a competencia plena da Comunidade Autónoma na regulación e administración do ensino en toda a súa extensión, niveis, graos, modalidade se especialidades, no ámbito das súas competencias.</p>
<p>A través do Real decreto 1763/1982, do 24 de xullo, traspasáronse funcións e servizos da Administración do Estado á Comunidade Autónoma de Galicia en materia de educación. Estas funcións e servizos foron asumidos polo Decreto 114/1982, do 1 de setembro.</p>
<p>Mediante o Real decreto 1139/2007, do 31 de agosto, amplíanse os medios adscritos aos servizos da Administración do Estado traspasados á Comunidade Autónoma de Galicia en materia de educación en relación o centro de educación infantil e primaria Almirante Juan de Lángara e Huarte.</p>
<p>Procede, en virtude da citada ampliación de medios asumilos de forma expresa, nos termos e condicións especificados no acordo da Comisión Mixta de Transferencias polo que se amplían os medios adscritos ás funcións e servizos traspasadas á Comunidade Autónoma de Galicia polo Real decreto 1763/1982, en materia de educación.</p>
<p>Na súa virtude, por proposta do conselleiro de Presidencia, Administracións Públicas e Xustiza, e logo da deliberación do Consello da Xunta de Galicia na súa reunión de seis de setembro de dous mil sete,</p>
<p>dispoño:</p>
<p>Artigo 1º.-Asunción do traspaso.</p>
<p>Queda asumida a ampliación dos medios económicos traspasados pola Administración do Estado á Comunidade Autónoma de Galicia en virtude do Real decreto 1139/2007, do 31 de agosto, de ampliación dos medios adscritos aos servizos e funcións traspasadas en materia de educación, nos termos e condicións especificados no acordo da Comisión Mixta de Transferencias do 19 de xuño de 2007, de ampliación das funcións e servizos traspasados á Comunidade Autónoma de Galicia polo Real decreto 1763/1982, do 24 de xullo, publicado como anexo ao Real decreto 1139/2007.</p>
<p>Artigo 2º.-Asignación de funcións.</p>
<p>De acordo co establecido no Decreto 585/2005, do 29 de decembro, polo que se establece a estrutura orgánica da Consellería de Educación e Ordenación Universitaria, asígnanselle á citada consellería, as funcións e servizos asumidos.</p>
<p>Artigo 3º.-Efectividade do traspaso.</p>
<p>A asunción de funcións obxecto deste decreto, terá efectividade a partir da data sinalada no acordo da Comisión Mixta, de acordo co disposto no Real decreto 1139/2007.</p>
<p>Disposicións derradeiras</p>
<p>Primeira.-Facúltase o conselleiro de Presidencia, Administracións Públicas e Xustiza para ditar cantas disposicións sexan necesarias para o desenvolvemento deste decreto e para adoptar as medidas precisas para a plena efectividade e executividade práctica das funcións e servizos traspasados</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, seis de setembro de dous mil sete.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>

