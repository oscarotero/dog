---
date: '2012-04-26'
id: G0164-190412-0001
page: 15362
number: 80
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 13 de abril de 2012, da Dirección Xeral de Educación, Formación
  Profesional e Innovación Educativa, pola que se ditan instrucións para o
  acceso ás ensinanzas artísticas superiores reguladas pola Lei orgánica 2/2006,
  do 3 de maio, de educación, para os aspirantes que non estean en posesión do
  título de bacharelato.
range: Resolución
url: >-
  https://www.xunta.gal/dog/Publicados/2012/20120426/AnuncioG0164-190412-0001_gl.html
---
<p>O artigo 69.5 da Lei orgánica 2/2006, do 3 de maio, de educación, dispón que os maiores de dezanove anos de idade poderán acceder directamente ás ensinanzas artísticas superiores mediante a superación dunha proba específica, regulada e organizada polas administracións educativas, que acredite que o aspirante posúe a madureza en relación cos obxectivos do bacharelato e os coñecementos, habilidades e aptitudes necesarios para cursar con aproveitamento as correspondentes ensinanzas.</p>
    <p>Para tal fin, as ordes do 30 de setembro de 2010 (DOG do 8 e 11 de outubro) polas que se establecen os plans de estudos das ensinanzas artísticas superiores en Música, Arte Dramática, Deseño, e Conservación e Restauración de Bens Culturais, dispoñen, no artigo 17, que os aspirantes que non estean en posesión do título de bacharelato ou equivalente, e teñan dezanove anos cumpridos no ano de realización das probas, deberán superar a proba establecida no citado artigo 69.5 da Lei orgánica 2/2006, do 3 de maio, de educación, debendo acreditar o aspirante os seus coñecementos e a madureza en relación cos obxectivos propios do bacharelato.</p>
    <p>En consecuencia, procede ditar instrucións para o acceso do alumnado que se atope en tales circunstancias, para o curso 2012-2013, ás ensinanzas artísticas superiores de Música, Arte Dramática, Deseño, e Conservación e Restauración de Bens Culturais. Xa que logo, en virtude das atribucións que lle son conferidas polo Decreto 45/2012, do 19 de xaneiro, polo que se establece a estrutura orgánica da Consellería de Cultura, Educación e Ordenación Universitaria, esta dirección xeral</p>
    <h2>RESOLVE:</h2>
    <p>Convocar a proba de acceso para os aspirantes que non estean en posesión do título de bacharelato ou equivalente, e cumpran dezanove anos no ano 2012, ás ensinanzas artísticas superiores de Música, Arte Dramática, Deseño, e Conservación e Restauración de Bens Culturais, para o curso 2012-2013, que se rexerá polas seguintes instrucións:</p>
    <p>Primeiro. <em>Inscrición para realizar a proba</em>.</p>
    <p>a) A inscrición realizarase na secretaría dos seguintes centros educativos entre o día seguinte ao da publicación da presente resolución e o día 30 de maio, ambos inclusive:</p>
    <p>– Conservatorio Superior de Música da Coruña.</p>
    <p>– Conservatorio Superior de Música de Vigo.</p>
    <p>– Escola de Arte e Superior de Deseño Pablo Picasso da Coruña.</p>
    <p>– Escola de Arte e Superior de Deseño Mestre Mateo de Santiago de Compostela.</p>
    <p>– Escola de Arte e Superior de Deseño Ramón Falcón de Lugo.</p>
    <p>– Escola de Arte e Superior de Deseño Antonio Faílde de Ourense.</p>
    <p>– Escola Superior de Arte Dramática de Galicia.</p>
    <p>– Escola Superior de Conservación e Restauración de Bens Culturais de Galicia.</p>
    <p>b) Para a formalización das solicitudes de admisión, os centros superiores facilitaranlles ás persoas interesadas o modelo para o efecto. Unha vez cuberto, entregarase unha única instancia na secretaría do centro, xunto cunha copia compulsada do DNI ou NIE ou pasaporte.</p>
    <p>c) Os centros superiores onde se realice a inscrición deberán enviarlle á dirección xeral, a través do correo electrónico sxeefp@edu.xunta.es, o día 31 de maio, a relación de persoas inscritas para realizar a proba de acceso, ordenadas alfabeticamente, con apelidos, nome e número do documento nacional de identidade ou do documento acreditativo.</p>
    <p>d) A relación de persoas inscritas será exposta no taboleiro de anuncios de cada centro o día 1 de xuño, así como no portal educativo da Consellería de Cultura, Educación e Ordenación Universitaria: http://www.edu.xunta.es</p>
    <p>e) Poderanse presentar reclamacións contra a listaxe provisional entre os días 1 e 5 de xuño, ambos incluídos, no mesmo centro onde se realizou a inscrición.</p>
    <p>f) A relación definitiva de persoas admitidas e excluídas para a realización da proba farase pública o día 6 de xuño no taboleiro de anuncios de cada centro, así como no portal educativo da Consellería de Cultura, Educación e Ordenación Universitaria: http://www.edu.xunta.es</p>
    <p>Segundo. <em>Desenvolvemento da proba</em>.</p>
    <p>a) A proba de acceso realizarase o día 8 de xuño, ás 9.00, no IES As Fontiñas de Santiago de Compostela, de acordo co seguinte horario:</p>
    <p>– 9.00 h. Presentación.</p>
    <p>– Das 9.30 ás 10.30: Lingua estranxeira (inglés ou francés).</p>
    <p>– Das 10.30 ás 11.30: Lingua castelá e literatura.</p>
    <p>– Das 12.00 ás 13.00: Lingua galega e literatura.</p>
    <p>– Das 13.00 ás 14.00: Filosofía e cidadanía ou Historia da filosofía.</p>
    <p>– Das 16.00 ás 17.00: Historia de España ou Ciencias para o mundo contemporáneo.</p>
    <p>b) As persoas inscritas deberán presentar, para a realización da proba, o seu documento oficial de identidade e copia da folla de solicitude de inscrición.</p>
    <p>Terceiro. <em>Tribunal e cualificacións</em>.</p>
    <p>a) A proba de acceso será administrada e avaliada polo tribunal que se recolle no anexo a esta resolución.</p>
    <p>b) Os membros deste tribunal terán dereito á percepción de asistencias de acordo co establecido no capítulo IV do Decreto 144/2001, do 7 de xuño.</p>
    <p>c) A proba de acceso será cualificada cos termos de apto e non apto.</p>
    <p>Cuarto. <em>Admisión do alumnado</em>.</p>
    <p>a) Unha vez concluída a proba, o tribunal publicará a listaxe provisional de persoas que superaron e non superaron a proba, o día 11 de xuño, no taboleiro de anuncios de cada centro e a través do portal educativo da Consellería de Cultura, Educación e Ordenación Universitaria:</p>
    <p>http://www.edu.xunta.es</p>
    <p>b) Poderanse presentar reclamacións contra as cualificacións provisionais os días 11 e 13 de xuño, ambos incluídos, ante o presidente do tribunal avaliador, no centro onde se realizase a inscrición. Neste mesmo período, os centros remitirán á Dirección Xeral de Educación, Formación Profesional e Innovación Educativa, a través do correo electrónico sxeefp@edu.xunta.es, as reclamacións presentadas para proceder á súa revisión.</p>
    <p>c) As cualificacións definitivas publicaranse o día 14 de xuño, no taboleiro de anuncios de cada centro e a través do portal educativo da Consellería de Cultura, Educación e Ordenación Universitaria: http://www.edu.xunta.es</p>
    <p>d) Contra as cualificacións definitivas, a persoa interesada poderá interpoñer recurso de alzada no prazo dun mes desde o día seguinte ao da súa publicación, perante a Dirección Xeral de Educación, Formación Profesional e Innovación Educativa, segundo o disposto nos artigos 114 e 115 da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999.</p>
    <p>Quinto. <em>Emisión de certificación</em>.</p>
    <p>Unha vez publicada a listaxe definitiva de aspirantes que superaron a proba, a Dirección Xeral de Educación, Formación Profesional e Innovación Educativa remitirá, o día 15 de xuño, os correspondentes certificados de ter superada a proba aos centros onde os aspirantes realizaron a inscrición.</p>
    <p>Santiago de Compostela, 13 de abril de 2012.</p>
    <footer><p>José Luis Mira Lema<br>Director xeral de Educación, Formación Profesional e Innovación Educativa</p></footer>
    <h2>ANEXO</h2>
    <p>Tribunal da proba de acceso de ensinanzas artísticas superiores para alumnado maior de dezanove anos.</p>
    <table>
     <tbody>
      <tr>
       <td colspan="2">Tribunal titular</td>
       <td colspan="2">Tribunal suplente</td>
      </tr>
      <tr>
       <td>Presidente</td>
       <td>Ricardo Pita Fernández</td>
       <td>Presidente</td>
       <td>Fernando Fernández Fraga</td>
      </tr>
      <tr>
       <td>Secretaria</td>
       <td>Noemí Álvarez Villar</td>
       <td>Secretaria</td>
       <td>Blanca Río Rey</td>
      </tr>
      <tr>
       <td>Vogal 1.º</td>
       <td>Pilar Peñas Boleas</td>
       <td>Vogal 1.º</td>
       <td>M.ª Teresa de Jesús Rey Rey</td>
      </tr>
      <tr>
       <td>Vogal 2.º</td>
       <td>M.ª Luz Ares Fandiño</td>
       <td>Vogal 2.º</td>
       <td>M.ª Blanca Fraga Lago</td>
      </tr>
      <tr>
       <td>Vogal 3.º</td>
       <td>Carmen Meiriño González</td>
       <td>Vogal 3.º</td>
       <td>Rubén Barderas Rey</td>
      </tr>
      <tr>
       <td>Vogal 4.º</td>
       <td>Pedro Pérez Vérez</td>
       <td>Vogal 4.º</td>
       <td>Antonio León Molina</td>
      </tr>
      <tr>
       <td>Vogal 5.º</td>
       <td>Enrique Juan Álvarez Escudero</td>
       <td>Vogal 5.º</td>
       <td>Julita Taboada Martínez</td>
      </tr>
     </tbody>
    </table>

