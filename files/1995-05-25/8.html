---
date: '1995-05-25'
id: DE7E
page: 3
number: 99
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 11 de abril de 1995 pola que se dictan normas para a regulación de
  programas de garantía social durante o curso 1995/1996, con carácter
  experimental, en centros públicos ou privados homologados de formación
  profesional de Galicia.
range: Orde
url: 'https://www.xunta.gal/dog/Publicados/1995/19950525/AnuncioDE7E_gl.html'
---
<p>O Estatuto de autonomía de Galicia establece, no seu artigo 31, a súa competencia plena para a regulación e administración do ensino en toda a súa extensión, niveis e graos, modalidades e especialidades, no ámbito das súas competencias e sen prexuízo do disposto no artigo 27 da Constitución e nas leis orgánicas que o desenvolven.</p>
<p>O Real decreto 1763/1982, do 24 de xullo, ó amparo das normas constitucionais, estatutarias e legais correspondentes, traspasa á Comunidade Autónoma funcións e servicios da Administración do Estado en materia de educación.</p>
<p>Vista a necesidade de desenvolve-la Lei orgánica 1/1990, de ordenación xeral do sistema educativo no referente a programas de garantía social, e para efectos de que o alumnado que non posúa ningunha titulación académica superior á de graduado escolar, nin ningunha de carácter profesional, poida adquirir unha formación básica e profesional que permita a quen o curse incorporarse á vida activa ou proseguir estudios nas ensinanzas regradas.</p>
<p>Tendo en conta, ademais, a necesidade de revisar periodicamente a oferta educativa dos centros para adaptala ás necesidades de cada momento. Neste sentido, durante os próximos cursos acometerase a substitución das actuais ensinanzas de formación profesional polos novos ciclos formativos, en proceso de elaboración dentro do calendario previsto, e a procura-la ampliación da oferta de acordo cos obxectivos sinalados polo Fondo Social Europeo dentro do Programa Operativo para Galicia 1994-1999.</p>
<p>Na súa virtude, visto o Decreto 232/1994, do 14 de xullo, polo que se establece a estructura orgánica e competencial da Consellería de Educación e Ordenación Universitaria,</p>
<p>DISPOÑO:</p>
<p>Primeiro.-A impartición experimental de programas de garantía social no curso 1995/1996 levarase a cabo na Comunidade Autónoma de Galicia en centros públicos ou privados homologados, autorizados segundo disposto na presente orde.</p>
<p>Para estes efectos, enténdese como programas de garantía social aqueles estudios específicos que, sen seren regrados, teñan como fin proporcionar unha formación básica e profesional que permita a quen os curse incorporarse á vida activa ou proseguir estudios nas ensinanzas regradas, mediante o procedemento que se instrumente en cada caso.</p>
<p>Segundo.-Os programas deberán ter unha estructura flexible, que se desenvolva arredor a dúas áreas fundamentais:</p>
<p>2.1. Formación básica que posibilite ó alumnado afianza-los coñecementos e capacidades xerais básicos, relacionados cos obxectivos do ensino obrigatorio.</p>
<p>2.2. Formación técnico-profesional que comprenda as actividades prácticas e os coñecementos necesarios para adquiri-las capacidades que permitan ó alumnado desempeñar postos de traballo que non requiran a cualificación dos cielos formativos de grao medio.</p>
<p>Terceiro.-Os referidos programas durarán a totalidade do curso académico, abarcando entre vinte e trinta horas semanais, repartidas de luns a venres, distribuídas con carácter xeral segundo a seguinte estructura horaria:</p>
<p>3.1. Área de formación básica: entre seis e dez horas semanais.</p>
<p>3.2. Área técnico-profesional: entre quince e dezaoito horas semanais.</p>
<p>3.3. Área de formación e orientación laboral: entre dúas e tres horas semanais.</p>
<p>3.4. Titoría: entre unha e dúas horas semanais.</p>
<p>3.5. Así mesmo poderán incluírse outros contidos e/ou actividades de carácter complementario: ata 3 horas.</p>
<p>Non obstante, autorizaranse horarios distintos do anterior, sempre que existan razóns que xustifiquen esta modificación.</p>
<p>Cuarto.-O número de alumnos/as por grupo, con carácter xeral, estará comprendido entre dez e vinte.</p>
<p>Quinto.-Os centros públicos de formación profesional interesados en implantar programas de garantía social deberán presentar na correspondente delegación provincial, da Consellería de Educación e Ordenación Universitaria, unha memoria na que se inclúan os seguintes aspectos:</p>
<p>5.1. Denominación do programa, contidos básicos de cada unha das áreas e o seu horario semanal. No caso de que este horario se aparte das marxes básicas especificadas no punto terceiro, indicaranse as razóns que aconsellen esta modificación. En ningún caso o programa poderá denominarse de forma idéntica ós ciclos formativos, módulos profesionais ou calquera das ramas, profesións ou especialidades da formación profesional regrada.</p>
<p>5.2. Profesorado con dispoñibilidade no centro.</p>
<p>5.3. Material didáctico requirido.</p>
<p>5.4. Xustificación da existencia de espacio físico e instalacións adecuadas.</p>
<p>5.5. Metodoloxía e estratexias de avalación.</p>
<p>5.6. Aprobación do claustro e do consello escolar.</p>
<p>5.7. Outros que consideren oportuno indicar.</p>
<p>Sexto.-Os centros privados homologados para formación profesional interesados en implantar programas de garantía social deberán presentar na correspondente delegación provincial da Consellería de Educación e Ordenación Universitaria unha memoria na que se inclúan os seguintes aspectos:</p>
<p>6.1. Denominación do programa, contidos básicos de cada unha das áreas e o seu horario semanal. No caso de que este horario sexa diferente do especificado no punto terceiro, indicarase as razóns que aconsellen esta modificación. En ningún caso o programa poderá denominarse de forma idéntica ós ciclos formativos, módulos profesionais ou calquera das ramas, profesións ou especialidades da formación profesional regrada.</p>
<p>6.2. Relación nominal do profesorado que impartirá o programa e fotocopia compulsada das titulacións dos mesmos.</p>
<p>6.3. Material didáctico que se empregará.</p>
<p>6.4. Xustificación da existencia de espacio físico e instalacións adecuadas, acreditando que coas novas ensinanzas non se supera o número de postos escolares autorizados para o centro.</p>
<p>6.5. Metodoloxía e estratexias de avaliación.</p>
<p>6.6. Nos centros privados concertados, aprobación do claustro e do consello escolar.</p>
<p>6.7. Outros que consideren oportuno indicar.</p>
<p>Os programas de garantía social son ensinanzas non regradas polo que no son susceptibles de acollerse ó réxime de concertos educativos.</p>
<p>Sétimo.-Aprobación das ensinanzas:</p>
<p>7.1. As delegacións provinciais remitirán as correspondentes solicitudes á Consellería de Educación e Ordenación Universitaria, acompañadas dun informe dos servicios provinciais de Inspección relativo á oportunidade e interese da autorización e cantos outros extremos xulguen oportunos.</p>
<p>7.2. A aprobación ou denegación das ensinanzas previstas nesta orde corresponderalle á Dirección Xeral de Ordenación Educativa e Centros, logo de informe da Dirección Xeral de Ensinanzas Profesionais e Formación de Adultos.</p>
<p>As solicitudes entenderanse desestimadas de non dictarse resolución expresa no prazo de tres meses desde o remate do prazo de presentación daquelas.</p>
<p>7.3. Contra esa resolución cabe o recurso ordinario previsto na Lei 30/1992, do 26 de novembro, de réxime xurídico común, ante o conselleiro de Educación e Ordenación Universitaria.</p>
<p>Oitavo.-Os alumnos ós que van dirixidos os programas de garantía social terán as idades comprendidas entre 16 e 21 anos e non poderán posuír ningunha titulación académica superior á de graduado escolar, nin ningunha de carácter profesional.</p>
<p>Noveno.-Para impartir docencia nos programas de garantía social serán necesarios os requisitos seguintes:</p>
<p>9.1. Centros públicos: pertencer ós corpos de profesores de ensinanza secundaria e profesores técnicos de formación profesional.</p>
<p>9.2. Centros privados homologados: titulación mínima de técnico especialista ou equivalente para o área técnico-profesional e de licenciado, enxeñeiro ou arquitecto para a área de formación básica e a de formación e orientación laboral.</p>
<p>Décimo.-A inspección educativa supervisará as memorias indicadas nos puntos 5 e 6 e velará pola boa marcha do proceso educativo.</p>
<p>Décimo primeiro.-Ó final dun programa de garantía social dos autorizados ó amparo de esta orde, o alumno recibirá unha certificación acreditativa do mesmo, expedida pola Administración educativa, na que se farán consta-las liñas básicas dos contidos, as cualificacións obtidas e o número de horas das distintas áreas. Este certificado será expedido polos seguintes órganos:</p>
<p>11.1. No caso de centros públicos dependentes da Consellería de Educación e Ordenación Universitaria, polo director do centro.</p>
<p>11.2. Nos demais centros, polo director do centro público ó que estean adscritos.</p>
<p>Décimo segundo.-As cualificacións expresaranse mediante unha escala numérica de cero a dez, sen decimais. Son positivas as cualificacións a partir do cinco inclusive.</p>
<p>A certificación poderá ir acompañada dunha orientación sobre o futuro académico e profesional do alumno, confidencial e non prescritiva.</p>
<p>Décimo terceiro.-Estas cualificacións serán tidas en conta nas probas de acceso ós ciclos formativos de grao medio e módulos profesionais de nivel 2, nas condicións que oportunamente se determinen.</p>
<p>Décimo cuarto.-As autorizacións de ensinanzas derivadas desta orde teñen validez durante el curso 1995/1996.</p>
<p>Disposición transitoria</p>
<p>Ós alumnos que estean realizando programas de garantía social no curso 1994/1995 seranlles de aplicación os artigos 11, 12 e 13 de esta orde.</p>
<p>Santiago de Compostela, 11 de abril de 1995.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>Sr. Director Xeral de Ordenación Educativa e Centros</p>
<p>Sr. Director Xeral de Ensinanzas Profesionais e Formación de Adultos</p>

