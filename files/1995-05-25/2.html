---
date: '1995-05-25'
id: DE62
page: 3
number: 99
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 137/1995, do 10 de maio, polo que se establece a composición da
  Comisión Interdepartamental de Ciencia e Tecnoloxía de Galicia (Cicetga).
range: Decreto
url: 'https://www.xunta.gal/dog/Publicados/1995/19950525/AnuncioDE62_gl.html'
---
<p>A Lei 12/1993, do 6 de agosto, de fomento de investigación e de desenvolvemento tecnolóxico de Galicia crea, no artigo 11.1º a Comisión Interdepartamental de Ciencia e Tecnoloxía de Galicia, como órgano encargado da planificación, elaboración, coordinación e seguimento do Plan Galego de Investigación e Desenvolvemento Tecnolóxico de Galicia.</p>
<p>O apartado 2º do artigo 11 establece que a Comisión Interdepartamental de Ciencia e Tecnoloxía de Galicia estará composta por un presidente, un vicepresidente e un número de vocais que se determinará regulamentariamente.</p>
<p>Procede por iso dar cumprimento ó mandato legal e determina-la composición da Comisión Interdepartamental de Ciencia e Tecnoloxía de Galicia para, posteriormente, face-lo nomeamento dos membros da citada comisión e pasar a elabora-lo Plan Galego de Investigación e Desenvolvemento Tecnolóxico.</p>
<p>Por todo iso e por proposta do conselleiro de Educación e Ordenación Universitaria e logo de deliberación do Consello da Xunta de Galicia, na súa reunión do día dez de maio de mil novecentos noventa e cinco,</p>
<p>DISPOÑO:</p>
<p>Artigo único.</p>
<p>A Comisión Interdepartamental de Ciencia e Tecnoloxía de Galicia estará composta por un total de 14 membros:</p>
<p>1. Presidente: o presidente da Xunta de Galicia.</p>
<p>2. Vicepresidente: o conselleiro de Educación e Ordenación Universitaria.</p>
<p>3. Vocais: un representante de cada unha das consellerías da Xunta de Galicia nomeados por decreto do Consello da Xunta por proposta do conselleiro correspondente. O representante, con categoría de director xeral, será o responsable nesa consellería da área funcional que estea relacionada cos fins da Lei 12/1993 ou cos obxectivos ós que debe orientarse o Plan Galego de Investigación e Desenvolvemento Tecnolóxico especificados nos artigos 2 e 3.2º da citada lei.</p>
<p>4. Como secretario da comisión actuará o do Plan Galego de Investigación e Desenvolvemento Tecnolóxico.</p>
<p>Disposicións derradeiras</p>
<p>Primeira.-Facúltase o conselleiro de Educación e Ordenación Universitaria para dicta-las disposicións necesarias de desenvolvemento e execución do presente decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dez de maio de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>

