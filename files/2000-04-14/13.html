---
date: '2000-04-14'
id: 811E
page: 6
number: 74
agency: INSTITUTO GALEGO DAS ARTES ESCÉNICAS E MUSICAIS
section: III. OUTRAS DISPOSICIÓNS
title: >-
  Resolución do 3 de abril do 2000 pola que se convocan dúas bolsas de
  colaboración no Centro de Documentación das Artes Escénicas de Galicia do
  IGAEM para a catalogación, documentación e investigación do patrimonio
  escénico e musical galego.
range: Resolución
url: 'https://www.xunta.gal/dog/Publicados/2000/20000414/Anuncio811E_gl.html'
---
<p>A Lei 4/1989, do 21 de abril, pola que se crea o Instituto Galego das Artes Escénicas e Musicais, modificada pola Lei 2/1991, do 14 de xaneiro, indica no seu artigo 9 que lle corresponderá ó IGAEM exerce-las funcións de actualización do inventario e catalogación do patrimonio escénico e musical galego e informar del permanentemente.</p>
<p>A catalogación do dito patrimonio escénico -abarca o teatro, a música e a danza- vénse realizando no Centro de Documentación das Artes Escénicas de Galicia do IGAEM, estando na actualidade en fase de compilación do diverso material de interese.</p>
<p>Para a catalogación de material dun xénero tan específico como é o das artes escénicas convócanse dúas bolsas de documentalista e/ou musicólogos, destinadas a personas, que dispoñendo da formación precisa, estean interesadas en contar cun período de formación complementaria ós seus estudios</p>
<p>Por iso, esta xerencia,</p>
<p>DISPÓN:</p>
<p>Primeira.-Obxecto.</p>
<p>O Instituto Galego das Artes Escénicas e Musicais convoca dúas bolsas para a catalogación do material e fondos relacionados coas artes escénicas galegas.</p>
<p>Segunda.-Duración e dotación económica.</p>
<p>O desfrute da bolsa será desde a toma de posesión, ata o 31 de decembro do 2000, se o rendemento do bolseiro así o determina.</p>
<p>No mes de decembro de 2000 iniciaranse os trámites da renovación das bolsas para o ano seguinte, por un período de 11 meses, renovación que se verá supeditada ó informe favorable do responsable titorial e á existencia do crédito adecuado nos orzamentos do IGAEM. O tempo máximo de renovación non poderá exceder de dous anos. No caso de non renovar algunha das bolsas, poderase tramitar nova convocatoria pública para a súa provisión.</p>
<p>A dotación económica das bolsas será de 100.000 ptas./mensuais brutas por persoa con cargo á aplicación orzamentaria 10.50.354 A.480.0, do vixente orzamento de gastos, unha vez dotada para tales fins. A esta cantidade aplicaránselle as retencións fiscais que legalmente procedan.</p>
<p>Terceira.-Natureza xurídica da relación.</p>
<p>A condición de bolseiro non xerará unha relación laboral ou administrativa coa Xunta de Galicia, nin a súa inclusión na Seguridade Social.</p>
<p>Cuarta.-Requisitos dos participantes.</p>
<p>Poderán optar ás bolsas as persoas que reúnan os requisitos seguintes:</p>
<p>-Titulación universitaria de grao superior.</p>
<p>-Acreditar coñecementos no manexo de bases de datos por ordenador.</p>
<p>-Acreditar coñecementos técnicos na materia: considerarase a experiencia en catalogación e clasificación de documentos.</p>
<p>-Acreditar coñecementos en lingua galega.</p>
<p>-Acreditar coñecementos en linguas estranxeiras.</p>
<p>Quinta.-Solicitudes.</p>
<p>As persoas interesadas presentarán no rexistro do IGAEM, dentro dos quince días naturais seguintes ó da publicación desta convocatoria no Diario Oficial de Galicia, a documentación seguinte:</p>
<p>a) Unha instancia de admisión, segundo o modelo anexo.</p>
<p>b) Currículum vitae coa documentación acreditativa dos méritos alegados. Unicamente serán tidos en conta os méritos convenientemente acreditados mediante orixinal, fotocopia compulsada ou cotexada.</p>
<p>c) Acreditación documental da formación ou coñecemento en lingua galega.</p>
<p>d) Acreditación documental da formación ou coñecemento en linguas estranxeiras.</p>
<p>e) Fotocopia do DNI.</p>
<p>f) Acreditación da titulación achegada.</p>
<p>Sen prexuízo do establecido no parágrafo anterior, as solicitudes poderán presentarse, así mesmo, por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada por Lei 4/1999.</p>
<p>Sexta.-Tribunal.</p>
<p>Presidente: o presidente do IGAEM ou persoa en quen delegue.</p>
<p>Vocais: o secretario do Consello Rector do IGAEM ou persoa en quen delegue.</p>
<p>-O xefe do Departamento de Persoal e de Xestión Económico-Administrativa do IGAEM.</p>
<p>-Mar Nogueira como responsable do Centro de Documentación do IGAEM.</p>
<p>Secretario/a: a xefa do Servicio Administrativo do IGAEM, con voz e voto.</p>
<p>Sétima.-Criterios para a selección dos bolseiros.</p>
<p>A selección levarase a cabo mediante a valoración dos méritos acreditados conforme estableza o tribunal de selección consensuadamente. En todo caso, a baremación desagregarase do xeito seguinte:</p>
<p>a) Valoración do expediente académico.</p>
<p>b) Valoración de cursos e experiencia na materia relacionada co contido da bolsa.</p>
<p>O máximo de puntuación desta fase será de 60 puntos. Os aspirantes que acaden unha puntuación de máis de 40 puntos, serán convocados a unha entrevista sobre os seus méritos curriculares e a experiencia que poidan achegar. A dita entrevista</p>
<p>terá unha valoración de ata 40 puntos que será acumulada á puntuación anterior.</p>
<p>O tribunal poderá decidir, no caso de que o considere oportuno, a realización dunha proba práctica sobre manexo de base de datos en ordenador, así como de coñecemento de linguas.</p>
<p>Finalmente, o tribunal fará pública a relación de candidatos por orde de puntuación.</p>
<p>Oitava.-Réxime de colaboración.</p>
<p>Os aspirantes seleccionados incorporaranse logo da aceptación da bolsa, o día que se lles comunique na resolución final. O horario de desenvolvemento da actividade relacionada coa bolsa será establecido no momento da incorporación.</p>
<p>No caso de que os aspirantes que ocupen os dous primeiros lugares non poidan, por calquera motivo, presta-la súa colaboración, serán substituídos polos candidatos seguintes por orde de puntuación.</p>
<p>Os bolseiros prestarán a súa colaboración baixo a tutela da dirección do Centro de Documentación, e baixo a superior supervisión dos órganos da Xerencia do IGAEM.</p>
<p>Os traballos realizados quedarán, en todo caso, en propiedade do Centro de Documentación das Artes Escénicas de Galicia dependente do IGAEM.</p>
<p>O pagamento da bolsa realizarase con carácter mensual logo de certificación do responsable titorial de cumplir co traballo de formación encomendado.</p>
<p>Novena.-Cláusula xeral.</p>
<p>En caso de incumprimento das tarefas de colaboración ou por indisciplina, o IGAEM poderá, logo de informe do responsable titorial e logo da correspondente audiencia do bolseiro, impo-la sanción de baixa temporal na bolsa ou baixa definitiva procedendo á substitución do bolseiro obxecto da sanción.</p>
<p>A solicitude das bolsas implica o coñecemento e aceptación das presentes bases e a lexislación relativa ó IGAEM.</p>
<p>A resolución de adxudicación pon fin á vía administrativa, de acordo co artigo 109 da Lei 30/1992, e contra ela cabe interpoñer recurso contencioso-administrativo perante o Tribunal Superior de Xustiza de Galicia no prazo de dous meses contados a partir da data da notificación efectiva dela ós interesados.</p>
<p>Unha vez rematado o período de selección, as persoas non seleccionadas poderán solicita-la devolución da documentación presentada. Transcorrido o prazo dun ano, procederase á eliminación dos documentos non recollidos.</p>
<p>Santiago de Compostela, 3 de abril de 2000.</p>
<p>Aníbal Otero Fernández</p>
<p>Xerente do Instituto Galego de Artes Escénicas e Musicais</p>
<p>ANEXO</p>
<p>Modelo de instancia</p>
<p>Don/Dona....., con DNI....., de..... anos de idade, natural de....., con domicilio habitual na rúa....., localidade....., provincia de....., DP....., teléfono.....</p>
<p>EXPÓN:</p>
<p>Que crendo reuni-los requisitos e condicións que sinala a convocatoria para a concesión da bolsa de catalogación e investigación do patrimonio escénico-musical,</p>
<p>SOLICITA:</p>
<p>Participar na convocatoria da cobertura da bolsa, manifestando que acepta as condicións e mailos compromisos que figuran na convocatoria, achegando á presente solicitude a documentación indicada na cláusula quinta das bases da devandita convocatoria.</p>
<p>....., ....., de..... de 2000.</p>
<p>Sinatura.</p>
<p>Presidente do Instituto Galego das Artes Escénicas e Musicais.</p>
<p>Santiago de Compostela</p>

