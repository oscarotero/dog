---
date: '2003-05-14'
id: 109CE
page: 6
number: 92
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 253/2003, do 2 de maio, polo que se modifica o Decreto 44/2002, do 8
  de febreiro, que establece a estructura orgánica da Consellería de Sanidade.
range: Decreto
url: 'https://www.xunta.gal/dog/Publicados/2003/20030514/Anuncio109CE_gl.html'
---
<p>O Decreto 44/2002, do 8 de febreiro, estableceu a estructura orgánica da Consellería de Sanidade,</p>
<p>adaptándoa ós cambios operados polos decretos 306/2001 e 310/2001, do 16 e 17 de decembro respectivamente, que determinaron a estructura orgánica da Xunta de Galicia e dos seus departamentos.</p>
<p>No devandito Decreto 44/2002, do 8 de febreiro, procedeuse por primeira vez á regulación, nunha mesma norma, dos órganos centrais e periféricos da Consellería de Sanidade, dedicando o capítulo II a establece-la regulación dos seus órganos periféricos.</p>
<p>O primeiro dos artigos deste capítulo II (artigo 15) refírese ás delegacións provinciais da Consellería de Sanidade, e recolle no seu punto terceiro as competencias que serán exercidas polos delegados provinciais.</p>
<p>Na letra g) do citado artigo 15.3º establecíase a competencia dos delegados provinciais da Consellería de Sanidade para incoar e tramita-los expedientes sancionadores derivados da comisión de infraccións administrativas no ámbito das súas competencias, e a resolución daqueles que lle atribúe a normativa vixente.</p>
<p>No mesmo punto transcrito facíase referencia tamén á competencia dos delegados provinciais, en materia de saúde pública, para propoñerlle ó conselleiro de Sanidade «a clausura e suspensión temporal ou definitiva de establecementos ou actividades, sen prexuízo de acorda-la suspensión provisional con carácter de urxencia», dándolle conta inmediata ó conselleiro de Sanidade.</p>
<p>Esta alusión expresa ós supostos de adopción de medidas cautelares viña suscitando na práctica dúbidas interpretativas xeradas principalmente polo teor literal do precepto, por canto empregaba dous termos distintos: «suspensión temporal» e «suspensión provisional» de establecementos ou actividades.</p>
<p>En relación co anterior, os artigos 26 e seguintes da Lei 14/1986, do 25 de abril, xeral de sanidade, prevían a posibilidade de que as autoridades sanitarias adopten motivadamente as medidas preventivas pertinentes co obxecto evitar riscos inminentes e extraordinarios para a saúde pública, citando entre estas medidas a incautación ou inmobilización de productos, a suspensión do exercicio de actividades, o peche de empresas ou das súas instalacións, a intervención de medios materiais e persoais, e outras que resulten sanitariamente xustificadas. Todo isto sen prexuízo doutras medidas do mesmo carácter que resulten procedentes de conformidade coa lexislación específica de cada actividade obxecto de control sanitario.</p>
<p>Co obxecto de clarifica-la redacción do punto en cuestión e solucionar definitivamente as dúbidas interpretativas, así como os problemas prácticos de tramitación dos expedientes sancionadores cando levan consigo a adopción deste tipo de medidas, cómpre establecer unha nova redacción do precepto citado.</p>
<p>Polo anterior, en virtude do disposto na Lei 1/1983, do 22 de febreiro (modificada pola Lei 11/1988, do 20 de outubro), reguladora da Xunta e do seu presidente, por proposta do conselleiro de Sanidade, e logo de deliberación do Consello da Xunta de Galicia, na súa reunión do día dous de maio de dous mil tres,</p>
<p>DISPOÑO:</p>
<p>Artigo único.-Modifícase a redacción da letra g) do artigo 15.3º do Decreto 44/2002, do 8 de febreiro, polo que se establece a estructura orgánica da Consellería de Sanidade, que queda redactado do xeito seguinte:</p>
<p>«g) Incoar e tramita-los expedientes sancionadores derivados da comisión de infraccións administrativas no ámbito das súas competencias, e a resolución daqueles que lle atribúa a normativa vixente, así como acorda-la suspensión temporal do exercicio de actividades, a incautación ou inmobilización de productos, a intervención de medios e outras de carácter cautelar, nos supostos e coas condicións establecidas na Lei 14/1986, do 25 de abril, xeral de sanidade, e noutras normas sectoriais que resulten de aplicación».</p>
<p>Disposicións derradeiras</p>
<p>Primeira.-Facúltase o conselleiro de Sanidade para dictar cantas disposicións sexan necesarias para o desenvolvemento do disposto neste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dous de maio de dous mil tres.</p>
<p>Manuel Fraga Iribarne</p>
<p>Presidente</p>
<p>José Mª Hernández Cochón</p>
<p>Conselleiro de Sanidade</p>

