---
date: '2021-08-13'
id: G0425-040821-0002
page: 40534
number: 155
agency: Consellería de Política Social
section: III. Outras disposicións.
title: >-
  EXTRACTO da Orde do 3 de agosto de 2021 pola que se establecen as bases
  reguladoras das axudas para facilitar a obtención dos permisos de condución
  clases B e C á mocidade galega, dirixidas ás persoas inscritas no Sistema
  nacional de garantía xuvenil no ámbito da Comunidade Autónoma de Galicia con
  cargo ao Programa operativo de emprego xuvenil, e se procede á súa
  convocatoria para o ano 2021 (código de procedemento BS321A).
range: Orde
url: >-
  https://www.xunta.gal/dog/Publicados/2021/20210813/AnuncioG0425-040821-0002_gl.html
---
<p>BDNS (Identif.): 579142.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Persoas beneficiarias</p>
    <p>Poderán ser beneficiarias das axudas as persoas mozas que na data de presentación da solicitude cumpran os seguintes requisitos: </p>
    <p>a) Teñan feitos os 18 anos, sen prexuízo da idade mínima para a obtención do permiso clase C, e non superen a idade máxima que estableza a normativa vixente do Sistema nacional de garantía xuvenil (SNGX), de conformidade co disposto no artigo 97.c) da Lei 18/2014, do 15 de outubro, de aprobación de medidas urxentes para o crecemento, a competitividade e a eficiencia.</p>
    <p>b) Estean empadroadas na Comunidade Autónoma de Galicia cunha antigüidade mínima dun ano.</p>
    <p>c) Estean inscritas no SNGX e figuren como persoas beneficiarias no ámbito da Comunidade Autónoma de Galicia.</p>
    <p>d) Estean matriculadas nunha autoescola da Comunidade Autónoma de Galicia no momento de presentaren a solicitude ou ben teñan o/os permiso/s para o/os que se solicita a axuda con data de expedición entre o 1 de xaneiro de 2021 e a data de presentación da solicitude.</p>
    <p>Segundo. Obxecto</p>
    <p>Establecer as bases reguladoras das axudas para a obtención dos permisos de condución clases B e C por parte das persoas mozas residentes en Galicia, coa finalidade de mellorar a súa autonomía, mobilidade e a súa empregabilidade, e proceder á súa convocatoria para o ano 2021.</p>
    <p>Terceiro. Bases reguladoras e convocatoria</p>
    <p>Orde do 3 de agosto de 2021 pola que se establecen as bases reguladoras das axudas para facilitar a obtención dos permisos de condución clases B e C á mocidade galega, dirixidas ás persoas inscritas no Sistema nacional de garantía xuvenil no ámbito da Comunidade Autónoma de Galicia con cargo ao Programa operativo de emprego xuvenil, e se procede á súa convocatoria para o ano 2021 (código de procedemento BS321A).</p>
    <p>Cuarto. Contía</p>
    <p>A contía global da convocatoria é de 761.780,00 euros, cofinanciada pola Iniciativa de Emprego Xuvenil e o Fondo Social Europeo cunha porcentaxe do 91,89 %, dentro do Programa operativo de emprego xuvenil, no obxectivo temático 8, eixe prioritario 5, prioridade de investimento 8.2, obxectivo específico 8.2.2, medida 8.2.2.8.</p>
    <p>O importe da axuda será de 400 euros para a obtención do permiso de condución clase B e de 650 € para o permiso clase C.</p>
    <p>O importe da axuda será acumulativo no caso de que unha mesma persoa solicite axuda para a obtención de ambos os permisos obxecto da orde.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun mes, contado a partir do día seguinte ao da publicación da orde de convocatoria no Diario Oficial de Galicia.</p>
    <p>Sexto. Outros datos</p>
    <p>O procedemento de concesión tramitarase en réxime de concorrencia non competitiva, ao non ser necesario realizar a comparación e prelación das solicitudes presentadas, e concederánselles a todas aquelas persoas solicitantes que reúnan os requisitos exixidos. Se o orzamento previsto na orde non é suficiente para proceder ao pagamento de todas as axudas solicitadas, aplicarase como criterio de prioridade a data de presentación.</p>
    <p>O gasto subvencionable é a suma a tanto global de obtención dos permisos de condución obxecto da orde. A xustificación do custo de obtención do/dos permiso/s de condución e do seu pagamento faranse conforme a regulación de custos simplificados, en función da xustificación da obtención do/dos permiso/s de condución obxecto da solicitude.</p>
    <p>A xustificación da axuda presentarase con data límite do 15 de decembro de 2021.</p>
    <p>Santiago de Compostela, 3 de agosto de 2021</p>
    <footer><p>Fabiola García Martínez<br>Conselleira de Política Social</p></footer>

