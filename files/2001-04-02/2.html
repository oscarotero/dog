---
date: '2001-04-02'
id: 56AE
page: 4137
number: 65
agency: 'CONSELLERÍA DE CULTURA, COMUNICACIÓN SOCIAL E TURISMO'
section: I. DISPOSICIÓNS XERAIS
title: >-
  Decreto 66/2001, do 22 de marzo, polo que se determina a documentación
  relativa á xustificación do cumprimento da normativa de accesibilidade e de
  prevención e protección contra incendios que deberán achega-los interesados
  nos procedementos de autorizacións turísticas.
range: Decreto
url: 'https://www.xunta.gal/dog/Publicados/2001/20010402/Anuncio56AE_gl.html'
---
<p>O Parlamento de Galicia aprobou a Lei 8/1997, do 20 de agosto, de accesibilidade e supresión de barreiras na Comunidade Autónoma de Galicia. En desenvolvemento desta lei a Xunta de Galicia aprobou o Decreto 35/2000, do 28 de xaneiro, que contén tódalas normas técnicas aplicables en materia de accesibilidade.</p>
<p>Nese decreto regúlanse os diferentes tipos de barreiras, prevense as medidas de control e o réxime sancionador e, finalmente, establécese o código de accesibilidade que contén unha serie de parámetros de accesibilidade a través dun conxunto de normas técnicas que serven para defini-la condición de adaptado ou practicable de calquera espacio, servicio ou instalación.</p>
<p>No relativo ás medidas de control, o artigo 63 número 1 dese decreto dispón que os concellos e a Administración autonómica, no ámbito da súas respectivas competencias, esixirán e verificarán o cumprimento do disposto nel e na Lei 8/1997, nas aprobacións dos instrumentos urbanísticos e no outorgamento de licencias, autorizacións e cualificacións de vivendas.</p>
<p>Segundo o devandito decreto as instalacións hoteleiras e hostaleiras son edificacións de uso público que deberán efectua-la súa construcción, ampliación ou reforma de maneira que se garanta que resulten adaptadas para persoas con limitacións, coas excepcións e alternativas que se establecen nese regulamento e no código de accesibilidade.</p>
<p>Dado que a Administración turística outorga autorización de apertura e clasificación turística a varias desas instalacións hoteleiras e hostaleiras, cómpre determina-las medidas do control e da accesibilidade nelas, co fin de garanti-lo cumprimento da normativa de accesibilidade e supresión de barreiras.</p>
<p>Tendo en conta que as autorizacións turísticas se outorgan unha vez que as correspondentes edificacións finalizan a súa construcción ou as obras de restauración, rehabilitación, ampliación ou reforma, para o cal foi preciso contar coa preceptiva licencia municipal de obras, considérase que a Administración turística deberá esixi-la xustificación documental desta licencia municipal como medio de verifica-lo cumprimento do disposto na normativa de accesibilidade.</p>
<p>Por outra banda, segundo se desprende da Lei 9/1997, do 21 de agosto, de ordenación e promoción do turismo en Galicia, as condicións de segu</p>
<p>ridade dos aloxamentos turísticos constitúen un dos aspectos que a Administración turística deberá ter en conta no outorgamento das clasificacións turísticas.</p>
<p>Ademais, tal e como se establece nesa disposición legal, os usuarios teñen dereito a ter garantida a seguridade da súa persoa nos termos establecidos na normativa vixente.</p>
<p>As vixentes ordes ministeriais do 25 de setembro de 1979 e do 31 de marzo de 1980 sobre prevención de incendios nos establecementos turísticos, tan só resultan aplicables a algúns aloxamentos turísticos. Por iso, co fin de dar cumprimento ó disposto na citada Lei de ordenación e promoción do turismo en Galicia, cómpre determinar neste decreto a documentación a achegar polos interesados en tódolos procedementos de autorización turística dos aloxamentos turísticos, co fin de garanti-lo cumprimento da normativa vixente en materia de prevención e protección contra incendios.</p>
<p>En consecuencia, e de conformidade co Estatuto de autonomía de Galicia, aprobado pola Lei orgánica 1/1981, do 6 de abril, que establece no artigo 27.21º a competencia exclusiva da Comunidade Autónoma de Galicia en materia de promoción e ordenación do turismo no seu ámbito territorial, e en virtude do establecido na Lei 1/1983, do 22 de febreiro, reguladora da Xunta e do seu presidente, por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia na súa reunión do día vintedous de marzo de dous mil un,</p>
<p>DISPOÑO:</p>
<p>Artigo 1º</p>
<p>Nos procedementos que a seguir se relacionan e para os efectos de obte-la preceptiva autorización turística dos establecementos turísticos de nova construcción ou que foron obxecto de restauración, rehabilitación, ampliación ou reforma, os interesados deberán achegar á solicitude, ademais da documentación que, en cada caso, determina a normativa turística, unha fotocopia compulsada da correspondente licencia municipal de obras.</p>
<p>-Procedemento de autorización de apertura e clasificación turística dos restaurantes e cafeterías.</p>
<p>-Procedemento de autorización de apertura e clasificación turística das cidades de vacacións.</p>
<p>-Procedemento de autorización de apertura e clasificación turística dos establecementos de turismo rural.</p>
<p>-Procedemento de autorización de apertura e clasificación turística dos apartamentos turísticos.</p>
<p>-Procedemento de autorización de apertura e clasificación turística dos establecementos hoteleiros.</p>
<p>-Procedemento de autorización turística de modificacións ou reformas dos restaurantes e cafeterías.</p>
<p>-Procedemento de autorización turística de modificacións ou reformas das cidades de vacacións.</p>
<p>-Procedemento de autorización turística de modificacións ou reformas dos establecementos de turismo rural.</p>
<p>-Procedemento de autorización turística de modificacións ou reformas dos apartamentos turísticos.</p>
<p>-Procedemento de autorización turística de modificacións ou reformas dos establecementos hoteleiros.</p>
<p>-Procedemento de autorización turística de modificacións ou reformas dos acampamentos de turismo.</p>
<p>Artigo 2º</p>
<p>Nos procedementos que a seguir se relacionan e para os efectos de obte-la preceptiva autorización turística dos establecementos hoteleiros, establecementos de turismo rural, apartamentos turísticos e cidades de vacacións, os interesados deberán achegar á solicitude, ademais da documentación que en cada caso determine a normativa turística, fotocopia compulsada da licencia municipal de apertura ou, no seu defecto, da súa solicitude, á que se lle achegará o proxecto técnico, asinado por facultativo e visado polo colexio profesional correspondente, con pronunciamento expreso sobre o cumprimento da normativa vixente en materia de prevención e protección contra incendios.</p>
<p>-Procedemento de autorización e clasificación turística de establecementos hoteleiros.</p>
<p>-Procedemento de autorización e clasificación turística dos establecementos de turismo rural.</p>
<p>-Procedemento de autorización e clasificación turística dos apartamentos turísticos.</p>
<p>-Procedemento de autorización e clasificación turística das cidades de vacacións.</p>
<p>-Procedemento de autorización turística de modificacións ou reformas de establecementos hoteleiros.</p>
<p>-Procedemento de autorización turística de modificacións ou reformas dos establecementos de turismo rural.</p>
<p>-Procedemento de autorización turística de modificacións ou reformas dos apartamentos turísticos.</p>
<p>-Procedemento de autorización turística de modificacións ou reformas das cidades de vacacións.</p>
<p>Disposición derrogatoria</p>
<p>Única.-Quedan derrogadas cantas disposicións de igual ou inferior rango se opoñan ó disposto neste decreto.</p>
<p>Disposicións derradeiras</p>
<p>Primeira.-Facúltase o conselleiro competente en materia de turismo para dictar, no ámbito das súas competencias, as resolucións oportunas para o desenvolvemento e aplicación deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintedous de marzo de dous mil un.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

