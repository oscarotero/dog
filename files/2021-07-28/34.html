---
date: '2021-07-28'
id: G0426-150721-0003
page: 38432
number: 143
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 9 de xullo de 2021, do Xurado Provincial de Clasificación de Montes
  Veciñais en Man Común de Ourense, polo que se publica a Resolución do 25 de
  xuño de 2021 relativa ao acto de conciliación formulada polos representantes
  dos  montes veciñais en man común  Aceveda ou Coto Castiñeira, pertencente á
  Comunidade de Montes Veciñais en Man Común de Castiñeira, e Veiga de Conselo,
  pertencente á Comunidade de Montes Veciñais en Man Común de Castiñeira, Conso,
  Chaguazoso, Mormentelos, San Cristovo e Vilariño de Conso, no concello de
  Vilariño de Conso.
range: Anuncio
url: >-
  https://www.xunta.gal/dog/Publicados/2021/20210728/AnuncioG0426-150721-0003_gl.html
---
<p>Examinada a solicitude de conciliación formulada polos representantes do MVMC Aceveda ou Coto Castiñeira, pertencente á CMVMC de Castiñeira, e do MVMC Veiga de Conselo, pertencente á CMVMC de Castiñeira, Conso, Chaguazoso, Mormentelos, San Cristovo e Vilariño de Conso, no concello de Vilariño de Conso, resultan os seguintes</p>
    <p>Feitos:</p>
    <p>Primeiro. Con data do 17 de febreiro de 2020, a CMVMC de Castiñeira presentou un escrito no rexistro electrónico da Xunta de Galicia (nº 2020/rx 345226) relativo a un acto de deslinde entre os montes veciñais en man común de Aceveda ou Coto Castiñeira e de Veiga de Conselo.</p>
    <p>Coa solicitude achegou a seguinte documentación:</p>
    <p>Memoria e plano.</p>
    <p>Acta de conciliación, acta e plano de deslinde e certificado de aprobación das comunidades.</p>
    <p>Capa shape puntos de deslinde.</p>
    <p>Capa shape liña de deslinde.</p>
    <p>Segundo. O informe do Servizo de Montes da Xefatura Territorial de Ourense do 8 de xaneiro de 2021 considera que a solicitude se axusta ao establecido no artigo 53 da Lei 7/2012, do 28 de xuño, de montes de Galicia.</p>
    <p>Polo que o Servizo de Montes lle propuxo ao Xurado a aprobación do deslindamento, ben que co seguinte condicionado:</p>
    <p>A localización do punto 1 non poderá interferir co perímetro estremeiro entre o MVMC Aceveda ou Coto Castiñeira e o MVMC de Pradoalbar, que segundo consta nos respectivos acordos de clasificación se localiza en Cruz da Pena da Lebre. E que deberá establecerse mediante un procedemento de deslindamento acordado coa CMVMC de Pradoalbar.</p>
    <p>Consideracións legais e técnicas:</p>
    <p>Primeiro. A presente resolución dítase ao abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segundo. O artigo 53 da Lei 7/2012, do 28 de xuño, de montes de Galicia, recolle o procedemento que se seguirá no deslindamento entre montes veciñais en man común e establece que o Xurado Provincial de Montes Veciñais en Man Común, logo do exame da documentación presentada, ditará resolución que será publicada no <em>Diario Oficial de Galicia</em> e notificada ás comunidades interesadas.</p>
    <p>De acordo cos feitos e fundamentos de dereito expostos, o Xurado Provincial de Montes Veciñais en Man Común acordou por unanimidade o día 21 de abril de 2021:</p>
    <p>Aprobar o acto de conciliación acadado polas xuntas reitoras do MVMC Aceveda ou Coto Castiñeira, pertencente á CMVMC de Castiñeira, e do MVMC Veiga de Conselo, pertencente á CMVMC de Castiñeira, Conso, Chaguazoso, Mormentelos, San Cristovo e Vilariño de Conso, no concello de Vilariño de Conso, de acordo coas consideracións realizadas no informe do Servizo de Montes do 8 de xaneiro de 2021.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo ante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 9 de xullo de 2021</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

