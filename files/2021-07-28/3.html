---
date: '2021-07-28'
id: G0599-270721-0002
page: 38308
number: 143
agency: Consellería de Emprego e Igualdade
section: I. Disposicións xerais.
title: >-
  DECRETO 111/2021, do 22 de xullo, polo que se modifica o Decreto 215/2020, do
  3 de decembro, polo que se establece a estrutura orgánica da Consellería de
  Emprego e Igualdade.
range: Decreto
url: >-
  https://www.xunta.gal/dog/Publicados/2021/20210728/AnuncioG0599-270721-0002_gl.html
---
<p>Mediante o Decreto 215/2020, do 3 de decembro, estableceuse a estrutura orgánica da Consellería de Emprego e Igualdade. Malia o pouco tempo transcorrido desde a súa publicación, os novos proxectos dirixidos ás políticas activas de emprego e o novo marco establecido polos fondos europeos de recuperación determinan a necesidade de afondar nas actuacións prospectivas e en políticas proactivas, tanto no eido do emprego como da formación, o que, unido á próxima dixitalización do Servizo de Emprego de Galicia, require darlle un maior peso á unidade administrativa do Observatorio do Emprego, de xeito que pase a depender directamente da persoa titular da Dirección Xeral de Formación e Colocación e, por mor diso, reordenar a subdirección xeral de que depende o referido Observatorio.</p>
    <p>Do mesmo xeito, o elevado número de accións de fomento no eido do emprego por conta allea, emprego autónomo e economía social, especialmente instrumentadas mediante liñas de axuda, así como os novos proxectos transversais de emprego, traballo autónomo e economía social, fan necesario crear unha unidade encargada da súa coordinación, de xeito que se evite calquera solapamento ou perda de eficiencia nos recursos públicos destinados ao fomento do emprego.</p>
    <p>Finalmente, afondando nos principios de racionalización e optimización dos recursos públicos e de eficiencia que deben presidir toda a actuación administrativa, suprímese o Servizo de Planificación e Programación, na Subdirección Xeral de Promoción da Igualdade, reorganizando as súas funcións entre o Servizo de Apoio Técnico-Administrativo e os outros dous servizos da dita subdirección.</p>
    <p>Na súa virtude, por proposta da conselleira de Emprego e Igualdade, logo de deliberación do Consello da Xunta, na súa reunión do día vinte e dous de xullo de dous mil vinte e un,</p>
    <h2>DISPOÑO:</h2>
    <p>Artigo único. <em>Modificación do Decreto 215/2020, do 3 de decembro, polo que se establece a estrutura orgánica da Consellería de Emprego e Igualdade</em></p>
    <p>Modifícase o Decreto 215/2020, do 3 de decembro, polo que se establece a estrutura orgánica da Consellería de Emprego e Igualdade, que queda modificado como segue:</p>
    <p>Un. O artigo 18 queda redactado do seguinte xeito:</p>
    <p>«Artigo 18. <em>Estrutura</em></p>
    <p>A Secretaría Xeral da Igualdade estrutúrase, para o exercicio das súas funcións, nas seguintes unidades:</p>
    <p>1. Subdirección Xeral de Promoción da Igualdade.</p>
    <p>1.1. Servizo de Programación, Cooperación Institucional e Planificación.</p>
    <p>1.2. Servizo de Fomento e Promoción da Igualdade.</p>
    <p>2. Subdirección Xeral para o Tratamento da Violencia de Xénero.</p>
    <p>2.1. Servizo de Prevención e Atención ás Vítimas.</p>
    <p>2.2. Servizo de Planificación e Mellora da Coordinación.</p>
    <p>3. Servizo de Apoio Técnico-Administrativo».</p>
    <p>Dous. O número 2 do artigo 19 queda redactado do seguinte xeito:</p>
    <p>«2. Baixo a súa dirección e dependencia, a Subdirección Xeral de Promoción da Igualdade disporá, para o desenvolvemento das súas funcións, das seguintes unidades administrativas, co nivel orgánico de servizo:</p>
    <p>2.1. Servizo de Programación, Cooperación Institucional e Planificación.</p>
    <p>2.2. Servizo de Fomento e Promoción da Igualdade».</p>
    <p>Tres. O artigo 20 queda sen contido.</p>
    <p>Catro. O artigo 21 queda redactado do seguinte xeito:</p>
    <p>«Artigo 21. <em>Servizo de Programación, Cooperación Institucional e Planificación</em></p>
    <p>O Servizo de Programación, Cooperación Institucional e Planificación exercerá as seguintes funcións:</p>
    <p>a) A coordinación dos programas, acordos e actuacións dirixidos á consecución da igualdade efectiva de mulleres e homes que se desenvolvan en colaboración con outras administracións públicas.</p>
    <p>b) A xestión e coordinación das actuacións de seguimento e avaliación dos programas e servizos promovidos pola subdirección.</p>
    <p>c) O establecemento das liñas de estudo e dos programas dirixidos á consecución do obxectivo da igualdade entre mulleres e homes.</p>
    <p>d) O desenvolvemento de actuacións para a incorporación da perspectiva de xénero en todas as normas, políticas, actuacións, plans e estratexias da Xunta de Galicia.</p>
    <p>e) A realización de programas e actuacións dirixidos á promoción da conciliación e ao fomento da corresponsabilidade.</p>
    <p>f) O apoio e o fomento do asociacionismo de mulleres e a participación das mulleres na vida económica, social e laboral.</p>
    <p>g) O desenvolvemento de calquera outra función que lle sexa encomendada no ámbito da súa competencia».</p>
    <p>Cinco. O artigo 22 queda redactado do seguinte xeito:</p>
    <p>«Artigo 22. <em>Servizo de Fomento e Promoción da Igualdade</em></p>
    <p>O Servizo de Fomento e Promoción da Igualdade exercerá as seguintes funcións: </p>
    <p>a) A programación e o desenvolvemento e xestión de accións dirixidas a impulsar e a apoiar a participación e o emprendemento das mulleres nos ámbitos económico, social e laboral.</p>
    <p>b) O apoio ao desenvolvemento de servizos e recursos na área de igualdade entre mulleres e homes que levan a cabo outras administracións e/ou entidades de iniciativa social.</p>
    <p>c) A elaboración das convocatorias de axudas e subvencións destinadas ao fomento de actuacións dirixidas á promoción da igualdade.</p>
    <p>d) A promoción das relacións de cooperación con entidades e institucións públicas e privadas, fomentando a articulación e o deseño de medidas de actuación en materia de igualdade entre mulleres e homes.</p>
    <p>e) A coordinación e organización de accións de formación no ámbito da igualdade entre mulleres e homes.</p>
    <p>f) O desenvolvemento de calquera outra función que lle sexa encomendada no ámbito da súa competencia».</p>
    <p>Seis. A alínea h) do artigo 26 pasa a ser a alínea i), e a alínea h) queda redactada do seguinte xeito:</p>
    <p>«h) A execución, seguimento e control dos programas europeos e de cooperación transfronteiriza en que participe a Secretaría Xeral da Igualdade, así como a elaboración de propostas de actuación».</p>
    <p>Sete. O artigo 36 queda redactado do seguinte xeito:</p>
    <p>«Artigo 36. <em>Estrutura</em></p>
    <p>A Dirección Xeral de Emprego, Traballo Autónomo e Economía Social estrutúrase, para o exercicio das súas funcións, nas seguintes unidades:</p>
    <p>1. Subdirección Xeral de Emprego.</p>
    <p>1.1. Servizo de Emprego por Conta Allea.</p>
    <p>1.2. Servizo de Emprego Autónomo.</p>
    <p>1.3. Servizo de Programas de Cooperación.</p>
    <p>2. Subdirección Xeral de Economía Social.</p>
    <p>2.1. Servizo de Promoción da Economía Social.</p>
    <p>2.2. Servizo de Fomento do Emprego en Economía Social.</p>
    <p>3. Subdirección Xeral de Coordinación de Programas».</p>
    <p>Oito. A alínea a) do número 2 do artigo 37 queda redactada do seguinte xeito:</p>
    <p>«a) A planificación, execución e control dos programas de fomento do emprego por conta allea, de apoio ao traballo autónomo e ás iniciativas empresariais xeradoras de emprego, así como ás accións correspondentes ao seu ámbito competencial recollidas nos plans de emprego».</p>
    <p>Nove. A alínea a) do artigo 38 queda redactada do seguinte xeito:</p>
    <p>«a) A xestión e seguimento dos programas de fomento da contratación por conta allea e de todas as actuacións da Dirección Xeral de Emprego, Traballo Autónomo e Economía Social para a mellora do emprego estable».</p>
    <p>Dez. A alínea a) do artigo 39 queda redactada do seguinte xeito:</p>
    <p>«a) A xestión e seguimento dos programas e accións de apoio ás persoas emprendedoras e á iniciativa empresarial, e daqueles que se lle asignen dentro da súa área funcional».</p>
    <p>Once. A alínea b) do artigo 42 queda redactada do seguinte xeito:</p>
    <p>«b) A xestión e seguimento dos programas de promoción e divulgación da economía social, especialmente no marco da Rede Eusumo».</p>
    <p>Doce. A alínea a) do artigo 43 queda redactada do seguinte xeito:</p>
    <p>«a) A xestión e seguimento dos programas de fomento do autoemprego colectivo nas entidades de economía social».</p>
    <p>Trece. Engádese o artigo 43bis, coa seguinte redacción:</p>
    <p>«Artigo 43bis. <em>Subdirección Xeral de Coordinación de Programas</em></p>
    <p>Baixo a inmediata dependencia xerárquica da persoa titular da Dirección Xeral de Emprego, Traballo Autónomo e Economía Social, e sen prexuízo das funcións atribuídas a outros órganos e unidades da Consellería, a Subdirección Xeral de Coordinación de Programas exercerá as seguintes funcións:</p>
    <p>a) O deseño e a coordinación de programas e proxectos transversais de emprego, traballo autónomo e economía social.</p>
    <p>b) A coordinación e o apoio ao seguimento dos programas de fomento do emprego por conta allea, así como ás accións correspondentes ao seu ámbito competencial recollidas nos plans de emprego.</p>
    <p>c) A coordinación e o apoio ao seguimento dos programas e accións de apoio ao traballo autónomo, ás persoas emprendedoras e á iniciativa empresarial.</p>
    <p>d) A coordinación e o apoio ao seguimento dos programas de promoción e divulgación da economía social, especialmente no marco da Rede Eusumo.</p>
    <p>e) A coordinación e o apoio ao seguimento dos programas de fomento do autoemprego colectivo nas entidades de economía social.</p>
    <p>f) En xeral, a coordinación de todas as actuacións da Dirección Xeral de Emprego, Traballo Autónomo e Economía Social para a mellora do emprego estable.</p>
    <p>g) Cantas outras funcións expresamente lle sexan asignadas ou delegadas pola persoa titular da Dirección Xeral de Emprego, Traballo Autónomo e Economía Social, no ámbito das súas competencias».</p>
    <p>Catorce. O artigo 45 queda redactado do seguinte xeito:</p>
    <p>«Artigo 45. <em>Estrutura</em></p>
    <p>A Dirección Xeral de Formación e Colocación estrutúrase, para o exercicio das súas funcións, nas seguintes unidades:</p>
    <p>1. Subdirección Xeral de Colocación.</p>
    <p>1.1. Servizo de Orientación Laboral.</p>
    <p>1.2. Servizo de Intermediación.</p>
    <p>1.3. Servizo de Programas Mixtos.</p>
    <p>2. Subdirección Xeral de Formación para o Emprego.</p>
    <p>2.1. Servizo de Planificación da Formación para o Emprego.</p>
    <p>2.2. Servizo de Xestión Administrativa da Formación para o Emprego.</p>
    <p>3. Subdirección Xeral das Cualificacións.</p>
    <p>3.1. Servizo de Acreditación das Cualificacións Profesionais.</p>
    <p>4. Servizo de Observatorio do Emprego.</p>
    <p>5. Centro de Novas Tecnoloxías».</p>
    <p>Quince. Suprímese o número 2.2 do artigo 53.</p>
    <p>Dezaseis. O artigo 55 queda redactado do seguinte xeito:</p>
    <p>«Artigo 55. <em>Servizo de Observatorio do Emprego</em></p>
    <p>Para lograr un maior coñecemento do mercado de traballo e para alcanzar unha maior adecuación á oferta e á demanda do tecido produtivo e unha maior adecuación á realidade formativa e aos requirimentos das persoas e do sector produtivo, o Servizo de Observatorio do Emprego, baixo a dependencia directa da persoa titular da Dirección Xeral de Formación e Colocación, exercerá as seguintes funcións:</p>
    <p>a) A análise permanente dos datos estatísticos oficiais dispoñibles sobre a situación laboral en Galicia.</p>
    <p>b) A realización de informes técnicos que compilan a evolución das variables máis relevantes e a difusión de información a través de ferramentas en calquera formato.</p>
    <p>c) A análise, o seguimento e a información sobre as profesións reguladas, as estruturas ocupacionais e os perfís profesionais asociados ás cualificacións profesionais.</p>
    <p>d) A detección das necesidades de cualificación dos/das traballadores/as e o seguimento da inserción laboral resultante das accións formativas da formación profesional para o emprego.</p>
    <p>e) A asistencia á Dirección Xeral de Formación e Colocación nas tarefas que lle sexan encomendadas».</p>
    <p>Disposición adicional única. <em>Referencias aos servizos suprimidos</em></p>
    <p>As referencias competenciais que, en disposicións de carácter normativo e non normativo, se realizasen ao Servizo de Planificación e Programación, ao Servizo de Promoción e Cooperación Institucional e ao Servizo de Fomento entenderanse feitas ao Servizo de Programación, Cooperación Institucional e Planificación e ao Servizo de Fomento e Promoción da Igualdade, de acordo coas funcións que, segundo o establecido neste decreto, se atribúen a cada un deles.</p>
    <p>Disposición transitoria única. <em>Adscrición de postos</em></p>
    <p>As unidades e postos de traballo con nivel orgánico inferior ao de servizo, correspondentes aos servizos suprimidos ou amortizados como consecuencia deste decreto, continuarán subsistentes e retribuiranse con cargo aos mesmos créditos orzamentarios ata que se aprobe a nova relación de postos de traballo adaptada á estrutura orgánica establecida neste decreto. Autorízase a persoa titular da Consellería de Emprego e Igualdade, por proposta da persoa titular da Secretaría Xeral Técnica, para ditar os actos e adoptar as medidas que sexan necesarias para a asignación do persoal á estrutura establecida neste decreto ou derivada dela.</p>
    <p>Disposición derradeira primeira. <em>Habilitación para o desenvolvemento normativo</em></p>
    <p>Autorízase a persoa titular da Consellería de Emprego e Igualdade para ditar as disposicións necesarias para a execución e o desenvolvemento deste decreto.</p>
    <p>Disposición derradeira segunda. <em>Entrada en vigor</em></p>
    <p>Este decreto entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, vinte e dous de xullo de dous mil vinte e un</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">María Jesús Lorenzana Somoza<br>Conselleira de Emprego e Igualdade</p>

