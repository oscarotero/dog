---
date: '2017-12-29'
id: L217-221217-0001
page: 59711
number: 246
agency: Concello da Estrada
section: VI. Anuncios. b) Administración local.
title: >-
  ANUNCIO do Plan parcial relativo ao sector de solo urbano delimitado
  Sud-RO6-avenida de Vigo.
range: Anuncio
url: >-
  https://www.xunta.gal/dog/Publicados/2017/20171229/AnuncioL217-221217-0001_gl.html
---
<p>A Xunta de Goberno local, na súa sesión con data do 1.8.2016, adoptou, entre outros, o acordo de aprobar inicialmente o documento do plan parcial relativo ao sector de solo urbanizable delimitado SUD-R06-avenida de Vigo do PXOM en vigor (memoria e planos, de data xullo de 2016 –sen visar, asinado polo arquitecto, Ramón Corrochano Royo, SITAG Arquitectura–). Ese acordo determinou, por si só, a suspensión do procedemento de outorgamento de licenzas naqueles ámbitos do territorio obxecto de planeamento, no caso de que as novas determinacións deste supoñesen a modificación da ordenación urbanística vixente. Para estes efectos, inseriuse/determinouse expresamente a área afectada pola suspensión. Esta suspensión terá unha duración máxima de 2 anos, contado desde a devandita aprobación inicial, e, en calquera caso, extinguirase coa aprobación definitiva do planeamento. Mentres dure a suspensión poderán autorizarse usos e obras provisionais nos termos do artigo 89 da Lei 2/2016, do 10 de febreiro.</p>
    <p>O nomeado plan parcial, así como o expediente administrativo do que trae causa, sometéronse a un primeiro trámite de información pública durante o prazo de 2 meses, computado a partir da data de publicación do anuncio no <em>Diario Oficial de Galicia</em> núm. 154, do 17 de agosto de 2016, sen prexuízo da súa publicación nun dos xornais de maior difusión na provincia (<em>Faro de Vigo</em>, do 18.8.2016), así como da súa inserción no taboleiro municipal de editos e anuncios, e na páxina web municipal.</p>
    <p>Logo das modificacións pertinentes froito da análise das alegacións inicialmente presentadas, dos informes da oficina técnica municipal e do condicionado dos informes sectoriais preceptivos, presentouse un documento refundido do devandito plan parcial para a súa aprobación definitiva (de data decembro de 2017 –sen visar–, asinado polo arquitecto, Ramón Corrochano Royo, SITAG Arquitectura).</p>
    <p>O amentado documento refundido do plan parcial, así como o expediente administrativo do que trae causa, sométense a novo trámite de información pública durante o prazo de 2 meses, computado a partir da data de publicación do presente anuncio no <em>Diario Oficial de Galicia</em>, e sen prexuízo da súa publicación nun dos xornais de maior difusión na provincia, así como da súa inserción no taboleiro municipal de edictos e anuncios, e na páxina web municipal.</p>
    <p>Lugar e horario de exhibición: dependencias do Departamento de Urbanismo, Casa do Concello (3º andar). De luns a venres (agás festivos), entre as 9.00 e as 14.00 horas.</p>
    <p>A Estrada, 15 de decembro de 2017.</p>
    <footer><p>José C. López Campos<br>Alcalde</p></footer>
    <p class="dog-titulo"><img src="/dog/Publicados/2017/20171229/AnuncioL217-221217-0001_gl-web-images/imagen_fmt.jpeg" alt="missing image file"></p>

