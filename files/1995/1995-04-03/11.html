---
date: '1995-04-03'
id: BDB6
page: 2
number: 65
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 2 de febreiro de 1995 pola que se dan instruccións para a
  conmemoración do Día das Letras Galegas nos centros de ensino non
  universitario de Galicia.
range: Orde
url: 'https://www.xunta.gal/dog/Publicados/1995/19950403/AnuncioBDB6_gl.html'
---
<p>A institucionalización pola Real Academia Galega, a partir de 1963, do Día das Letras Galegas o 17 de maio, foi sen dúbida un acontecemento que ano tras ano colleu pulo e resonancia na nosa sociedade, de tal xeito que en toda a Comunidade Autónoma galega se proxecta a figura homenaxeada e serve, o mesmo tempo, para reflexionar sobre Galicia, sobre a súa lingua e sobre a súa cultura.</p>
<p>A publicación de Cantares Gallegos, de Rosalía de Castro, en 1863, foi o punto de partida para a celebración, cen anos despois, da efeméride.</p>
<p>O Decreto 9/1995, do 12 de xaneiro, declara o ano 1995 como Ano de Rafael Dieste González, unha das personalidades máis ricas e inquedas das letras modernas galegas. Xornalista, filósofo, profesor, dramaturgo, narrador, mestre en castelán e en galego, Rafael Dieste foi un incasable creador e un constante viaxeiro. Representa tamén, como o fixera o seu antecesor nas homenaxes do día das Letras Galegas, a galeguidade da emigración e a intelectualidade aberta ás correntes internacionais que enriquecen co seu contacto a cultura do noso país.</p>
<p>Os méritos de Rafael Dieste González teñen, sen embargo, aínda un camiño que percorrer na súa terra, onde calquera esforzo por achega-la súa obra ós galegos non é máis ca un xusto e aínda pendente premio ás súas importantes aportacións á nosa cultura. A</p>
<p>súa contribución á resurrección do teatro galego, o seu labor de conferenciante e defensor da moderna plástica galega, o seu maxisterio como profesor e a súa obra narrativa, son xa un monumento da nosa cultura que homenaxea ó seu creador e que homenaxea á súa terra. Por isto, esta consellería,</p>
<p>DISPÓN:</p>
<p>Primeiro.-Durante o mes de maio destacarase en tódolos centros docentes dependentes da Comunidade Autónoma galega a importancia que ten para Galicia o Día das Letras Galegas.</p>
<p>Segundo.-O profesorado, de acordo coa liña que estableza o consello escolar de cada centro, programará as actividades escolares que considere oportunas para un mellor coñecemento desta data.</p>
<p>Terceiro.-En calquera caso, cando menos, dedicaráselle en cada un dos grupos de cada curso unha hora ó desenvolvemento dunha lección ou conferencia-coloquio, adaptada á idade do alumnado, na que se poña de manifesto a importancia que ten para Galicia a nosa lingua, facendo referencia ó artista homenaxeado este ano: Rafael Dieste González.</p>
<p>Santiago de Compostela, 2 de febreiro de 1995.</p>
<p>Juan Piñeiro Permuy</p>
<p>Conselleiro de Educación e Ordenación</p>
<p>Universitaria</p>

