---
date: '1995-03-24'
id: C6FE
page: 2
number: 59
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 21 de febreiro de 1995 pola que se declara de interese galego e se de
  ordena a inscrición no Rexistro de Fundacións de Interese Galego da fundación
  Gallega de Patología Respiratoria.
range: Orde
url: 'https://www.xunta.gal/dog/Publicados/1995/19950324/AnuncioC6FE_gl.html'
---
<p>Con data do 10 de febreiro de 1995 foi publicada no Diario Oficial de Galicia a orde da Consellería da Presidencia e Administración Pública, do 27 de xaneiro de 1995, pola que se clasifica como científico-sanitaria a fundación Gallega de Patología Respiratoria adscribíndoa á Consellería de Sanidade e Servicios Sociais, que exercerá plenamente o protectorado sobre ela.</p>
<p>Esta fundación, de acordo co establecido no artigo 4 dos seus estatutos, ten por obxecto destinar e afectar un patrimonio á realización, sen ánimo de lucro, de fins de interese xeral no ámbito profesional a que a súa denominación e fins se contraen.</p>
<p>En xeral son fins da fundación fomentar e divulga-lo coñecemento científico das enfermidades do aparello respiratorio, como medio de conseguir un mellor tratamento delas e a súa máis eficaz prevención, impulsando o estudio dos factores económico-sociais que inflúen no benestar dos enfermos, contribuíndo á formación de médicos especialistas e ó perfeccionamento profesional de tódolos seus membros.</p>
<p>En particular, e con base no sinalado anteriormente, considéranse como actividades importantes para o cumprimento dos fins, a promoción e organización de contactos interprofesionais, congresos, estudios, seminarios, e cantas actividades teñan por obxecto a divulgación, a formación, a especialización e o perfeccionamento dos profesionais médicos desta especialidade.</p>
<p>Por todo isto, en virtude das competencias que me confire o artigo 34 da Lei 1/1983, do 22 de febreiro, reguladora da Xunta e do seu presidente, e seguindo o establecido no artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro e 32.3º a) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego,</p>
<p>DISPOÑO:</p>
<p>Primeiro.-Declarar de interese galego a fundación Gallega de Patología Respiratoria, ó cumpri-los seus estatutos as prescricións que, para tal efecto, sinala a vixente lexislación en materia de fundacións de interese galego.</p>
<p>Segundo.-Ordena-la inscrición da fundación Gallega de Patología Respiratoria no Rexistro de Fundacións de Interese Galego, Sección da Consellería de Sanidade e Servicios Sociais, para os efectos constitutivos que sinala o artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Terceiro.-A dita fundación queda sometida ó disposto no resto da normativa de xeral aplicación, en</p>
<p>especial, á obriga de dar publicidade suficiente ás súas actividades e á ausencia de ánimo de lucro na prestación dos seus servicios, quedando obrigada a lle render contas anualmente ó Protectorado e a xustificar, a través dunha memoria anual, o cumprimento das cargas fundacionais, así como a presenta-lo proxecto de orzamento ó Protectorado con anterioridade ó inicio do exercicio económico para o que se formula, e debendo solicita-las preceptivas autorizacións do Protectorado cando sexan necesarias.</p>
<p>Santiago de Compostela, 21 de febreiro de 1995.</p>
<p>José M. Romay Beccaría</p>
<p>Conselleiro de Sanidade e Servicios Sociais</p>

