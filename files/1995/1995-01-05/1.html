---
date: '1995-01-05'
id: AE0A
page: 184
number: 4
agency: PRESIDENCIA
section: I. DISPOSICIÓNS XERAIS
title: >-
  Lei 7/1994, do 29 decembro, pola que se crea o Instituto Lácteo e Gandeiro de
  Galicia.
range: Lei
url: 'https://www.xunta.gal/dog/Publicados/1995/19950105/AnuncioAE0A_gl.html'
---
<p>O artigo 30.1.3 do Estatuto de autonomía de Galicia atribúelle en exclusividade a esta Comunidade Autónoma, dentro dos límites constitucionais previstos, as materias de agricultura e gandería. Igualmente, o artigo 39 do mesmo texto estatutario recoñece a potestade de autoorganización da Administración pública galega.</p>
<p>A recente reforma da política agrícola común e a transformación das axudas á producción cara a unha nova orientación tendente a mellora-las rendas dos agricultores, así como as consecuencias derivadas do acordo xeral de aranceis e comercio, evidencien a necesidade de que a Administración autonómica lle dea resposta urxente ó cada vez máis complexo contorno do que formemos parte.</p>
<p>O volume e a complexidade da normativa comunitaria, así como a dificultade da súa xestión, supoñen un serio obstáculo para que as axudas provenientes da Unión Europea cheguen a tódolos nosos agricultores e gandeiros, e en toda a súa extensión, coa debida celeridade. Así mesmo, a Sentencia do Tribunal Constitucional número 79/1992, do 28 de maio, recoñece a tese longamente defendida polo executivo autonómico sobre a competencia das comunidades autónomas para xestionaren os medios financeiros procedentes do Fondo Europeo de Orientación e Garantía Agrícola (FEOGA).</p>
<p>Doutra banda, é necesaria a adaptación do sector lácteo e gandeiro á nova realidade dimanada da política comunitaria e dos acordes do GATT, mellorando a súa competitividade e desenvolvemento os instrumentos precisos para dotalo da tecnoloxía adecuada, así como posibilita-la súa reestructuración e desenvolvemento.</p>
<p>Por todo isto, considérase necesaria a creación do Instituto Lácteo e Gandeiro de Galicia (ILGGA), como organismo autónomo de carácter administrativo que leve a cabo a misión de executar en Galicia as actuacións derivadas da aplicación da reforma da política agrícola común (PAC), tanto no correspondente á reforma das organizacións comúns de mercados (OCMS), previstas nos regulamentos (CEE) do Consello do 30 de xuño de 1992 e seguintes, para o leite, carne de vacún, ovino e caprino e cultivos herbáceos, coma no tocante ás medidas de acompañamento e á creación de futuras OCMS. Doutra banda, é preciso dinamiza-lo sector lácteo e gandeiro galego, prestándolle a este un apoio real, eficaz e suficiente, no contexto sectorial e normativo comunitario, incidindo nas áreas que definen o propio sector (producción, industrias e distribución), ó mesmo tempo que permita ofrecer un órgano de consulta, información e asistencia, obxectivo e rigoroso, que oriente os profundos cambios que vai vivi-lo </p>
<p>sector lácteo e gandeiro nos vindeiros anos.</p>
<p>Por todo o exposto, o Parlamento de Galicia aprobou e eu, de conformidade co artigo 13.2º do Estatuto</p>
<p>de Galicia e co artigo 24 da Lei 1/1983, do 23 de febreiro, reguladora da Xunta e do seu presidente, promulgo, en nome de El-Rei, a Lei pola que se crea o Instituto Lácteo e Gandeiro de Galicia.</p>
<p>Título I</p>
<p>Natureza, fins e funcións</p>
<p>Artigo 1</p>
<p>1.-No ámbito da Comunidade Autónoma de Galicia, e ó amparo do seu Estatuto de autonomía, créase o Instituto Lácteo e Gandeiro de Galicia (ILGGA), como organismo autónomo de carácter comercial e financeiro, con personalidade xurídica e patrimonio de seu.</p>
<p>2.-ILGGA adscríbese á Consellería de Agricultura, Gandería e Montes da Xunta de Galicia.</p>
<p>Artigo 2</p>
<p>1.-Constitúe o fin do ILGGA executa-la política da Consellería de Agricultura, Gandería e Montes da Xunta de Galicia no referente á aplicación das medidas de ordenación, fomento, reestructuración e mellora do sector lácteo e gandeiro.</p>
<p>2.-Para a consecución do citado fin levará a cabo as seguintes funcións:</p>
<p>a) Informar, asesorar, coordinar e xestiona-las operacións relacionadas coa aplicación das cantidades de referencia individual para a producción láctea e as relativas ás primas e axudas contempladas na reforma da PAC e medidas de acompañamento.</p>
<p>b) Incrementa-la capacidade de información, tecnificación, formación e xestión dos axentes operativos no sector lácteo e gandeiro.</p>
<p>c) Impulsa-la transformación das explotacións gandeiras, potenciando o cooperativismo no sector.</p>
<p>d) Apoia-la modernización e mellora das industrias de alimentación do gando, lácteas e cárnicas radicadas en Galicia, promovendo a implantación de novas iniciativas empresariais.</p>
<p>e) Coordinar e apoia-la promoción comercial dos productos lácteos e gandeiros galegos.</p>
<p>f) Captar sistemas de apoio e financiamento que teñan como obxectivo a mellora do sector lácteo e gandeiro.</p>
<p>g) Promover, crear e participar, se é o caso, na constitución de sociedades de servicios e comerciais nas que os seus fins atendan a mellora da competitividade do sector lácteo e gandeiro galego.</p>
<p>h) Establecer convenios con entidades de dereito público ou privado para o mellor exercicio das súas funcións, no marco do establecido na presente lei.</p>
<p>i) Todas aquelas accións que contribúan á mellora do sistema productivo agrario e ó seu desenvolvemento equilibrado e integrado no territorio ou que lle sexan encomendadas ou sexan da súa competencia no ámbito da presente lei.</p>
<p>Título II</p>
<p>Organización</p>
<p>Artigo 3</p>
<p>Os órganos de dirección do ILGGA serán o Consello de Dirección, o presidente e o director. Ademais, o ILGGA contará cun Comité Asesor.</p>
<p>Artigo 4</p>
<p>1.-O Consello de Dirección estará formado polo presidente do ILGGA, que o será tamén do Consello, un vicepresidente, o seu director, cinco vocais e o seeretario, que actuará con voz pero sen voto.</p>
<p>2.-O vicepresidente será, por razón do seu cargo, o director xeral de Producción Agropecuaria e Industrias Agroalimentarias.</p>
<p>3.-O nomeamento e a destitución do director correspóndelle ó conselleiro de Agricultura, Gandería e Montes.</p>
<p>4.-O nomeamento e a destitución dos vocais correspóndenlle ó conselleiro de Agricultura, Gandería e Montes.</p>
<p>Artigo 5</p>
<p>Correspóndenlle ó Consello de Dirección as máis amplas facultades de goberno e administración do ILGGA e, especialmente, o exercicio das seguintes funcións:</p>
<p>a) Establece-las liñas de actuación do ILGGA a través de plans e programas de actuación.</p>
<p>b) Elaborar e aproba-lo anteproxecto de presupostos do Instituto.</p>
<p>c) Aproba-la memoria de actividades do Instituto.</p>
<p>d) Decidir sobre tódalas cuestións relacionadas coa organización, o funcionamento e as operacións que ten que realiza-lo ILGGA.</p>
<p>e) Dicta-las normas de funcionamento do propio Consello.</p>
<p>Artigo 6</p>
<p>O Consello de Dirección reunirase, polo menos, catro veces ó ano e sempre que o considere oportuno o presidente.</p>
<p>Artigo 7</p>
<p>1.-O presidente do ILGGA será, por razón do seu cargo, o conselleiro de Agricultura, Gandería e Montes.</p>
<p>2.-O presidente representará o ILGGA en toda clase de actos e negocios xurídicos e exercerá no seu nome accións e recursos.</p>
<p>3.-Correspóndelle ademais ó presidente:</p>
<p>a) Ordena-la convocatoria do Consello, fixa-la orde do día, presidir e dirixi-las sesións desta.</p>
<p>b) Velar polo cumprimento das directrices marcadas polo Consello de Dirección.</p>
<p>c) Propoñe-la adopción das disposicións regulamentarias necesarias para a organización e o funcionamento do ILGGA.</p>
<p>4.-En ausencia do presidente ou por delegación deste, o vicepresidente asumirá as súas funcións.</p>
<p>Artigo 8</p>
<p>Correspóndelle ó director:</p>
<p>a) Cumpri-los acordos do Consello de Dirección.</p>
<p>b) Propoñe-las liñas estratéxicas de actuación do ILGGA, o programa anual de actividades e anteproxecto de presupostos.</p>
<p>c) Xestiona-lo ILGGA, elabora-la memoria anual e darlle conta da súa xestión ó Consello de Dirección.</p>
<p>d) Exerce-la dirección administrativa e de persoal.</p>
<p>e) Coordinar e controla-lo funcionamento dos servicios e das dependencias.</p>
<p>f) Desenvolve-las funcións que lle sexan delegadas polo presidente ou polo Consello de Dirección.</p>
<p>Artigo 9</p>
<p>1.-Créase o Comité Asesor do Instituto como órgano de consulta e asesoramento, que se reunirá como mínimo unha vez ó semestre e cando o considere oportuno o presidente do ILGGA.</p>
<p>2.-O Comité Asesor estará composto por representantes da Administración da Comunidade Autónoma, das organizacións de productores, industrias e comercializadores do sector lácteo e gandeiro, así como das universidades e centros de investigación e doutras institucións e por personalidades con relevancia no sector lácteo e gandeiro. O número de membros e o seu funcionamento determinaranse regulamentariamente,</p>
<p>3.-Serán funcións do Comité Asesor as seguintes:</p>
<p>a) Asesora-lo Consello de Dirección sobre a planificación de actividades do ILGGA.</p>
<p>b) informar e asesora-lo Consello de Dirección sobre todos cantos asuntos lle encomende.</p>
<p>Artigo 10</p>
<p>Os órganos colexiados do ILGGA adoptarán os seus acordos, logo de deliberación, mediante maioría simple dos seus membros presentes, sempre que exista quórum. En caso de empate, o voto de calidade do presidente dirimirá este.</p>
<p>Título III</p>
<p>Recursos, réxime económico, persoal e control</p>
<p>Artigo 11</p>
<p>Os recursos do ILGGA estarán formados por:</p>
<p>1) As consignacións presupostarias que lle sexan asignadas nos presupostos da Comunidade Autónoma de Galicia.</p>
<p>2) Os ingresos que poida percibir pola prestación de servicios.</p>
<p>3) As subvencións ou achegas voluntarias de entidades e institucións públicas ou privadas, así como de particulares.</p>
<p>4) As rendas e os productos que xeren os bens e valores que constitúen o patrimonio do ILGGA.</p>
<p>5) Os créditos, préstamos e demais operacións financeiras que concerte.</p>
<p>6) Calquera outro recurso que se lle poida atribuír.</p>
<p>Artigo 12</p>
<p>O réxime presupostario, contable e financeiro do organismo e das sociedades, entidades e outras formas asociativas que del dependan axustarase ó disposto na Lei de réxime financeiro e presupostario de Galicia e na demais normativa concurrente.</p>
<p>Artigo 13</p>
<p>Regulamentariamente determinaranse a estructura do instituto e a súa dotación de persoal.</p>
<p>Disposicións adicionais</p>
<p>Primeira</p>
<p>A Xunta de Galicia dotará o ILGGA dos recursos financeiros necesarios para a realización das súas funcións.</p>
<p>Segunda</p>
<p>A Xunta de Galicia habilitará os medios materiais e humanos precisos para garanti-la eficaz realización das funcións do instituto.</p>
<p>Terceira</p>
<p>A Consellería de Agricultura, Gandería e Montes adaptará a súa estructura orgánica á situación resultante da creación da instituto Lácteo e Gandeiro de Galicia.</p>
<p>Disposición transitoria única</p>
<p>En tanto non se proceda ó nomeamento de director, a dirección do instituto será asumida polo director xeral de Producción Agropecuaria e Industrias Agroalimentarias.</p>
<p>Disposicións derradeiras</p>
<p>Primeira</p>
<p>Autorízase o Consello da Xunta a dictar cantas normas sexan precisas para efectua-lo desenvolvemento e a correcta aplicación desta lei.</p>
<p>Segunda</p>
<p>A presente lei entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, vintenove de decembro de mil novecentos noventa e catro.</p>
<p>Manuel Fraga Iribarne</p>
<p>Presidente</p>

