---
date: '1995-01-05'
id: AEA2
page: 221
number: 4
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 7 de decembro de 1994 pola que se convoca unha bolsa de
  investigación reservada a universitarios de recente licenciatura.
range: Resolución
url: 'https://www.xunta.gal/dog/Publicados/1995/19950105/AnuncioAEA2_gl.html'
---
<p>Dentro do plan de actividades da Escola Galega de Administración Pública para 1995 figura a concesión, por concurso público, dunha bolsa de investigación, reservada a universitarios de recente licenciatura. O seu outorgamento enmárcase dentro dos fins atribuídos a este centro nos artigos 3.1º g) da Lei 10/1989, do 10 de xullo; 2.1º h) do Decreto 306/1990, do 24 de maio, e 5 do Decreto 336/1990, do 8 de xuño.</p>
<p>A finalidade que xustifica esta convocatoria reside na necesidade de acometer tarefas de investigación, documentación e estudio da Administración pública en Galicia, desde unha perspectiva do dereito público autonómico galego e dereito administrativo. Para este obxecto, o futuro adxudicatario da bolsa, baixo a directa supervisión dun titor designado para o efecto, levará a cabo ó longo de 1995 a investigación que propoña.</p>
<p>É polo motivo exposto polo que se fai pública a presente convocatoria, que se aterá ás seguintes bases:</p>
<p>Primeira.-Obxecto da bolsa.</p>
<p>Constitúeo a adxudicación dunha bolsa de investigación, reservada a universitarios de recente licenciatura, para realizar un traballo que verse sobre as seguintes materias:</p>
<p>-Dereito público autonómico galego.</p>
<p>-Dereito administrativo.</p>
<p>Segunda.-Obxectivos.</p>
<p>O obxectivo destas investigacións é o apoio ós estudios de dereito público autonómico galego e de dereito administrativo en sentido amplo que contribúan a potencia-lo seu coñecemento e difusión, e, por outra banda, a publicación pola EGAP do traballo realizado.</p>
<p>Terceira.-Condicións dos solicitantes.</p>
<p>Poderán solicitar esta bolsa as persoas físicas que reúnan os seguintes requisitos:</p>
<p>a) Ser cidadán español, con veciñanza administrativa en calquera dos municipios de Galicia.</p>
<p>b) Ter finalizados os estudios nalgunha facultade nos cursos 1991-1992 a 1992-1993. Terán preferencia os que remataron os estudios de dereito, ciencias políticas e socioloxía, económicas e empresariais ou historia,</p>
<p>Cuarta.-Solicitudes.</p>
<p>Os interesados en participar deberán dirixir a solicitude anexa á Escola Galega de Administración Pública, polígono das Fontiñas, rúa de Madrid, s/n, 15703 Santiago de Compostela, no prazo de vinte días naturais, que se contará a partir da publicación desta convocatoria no Diario Oficial de Galicia, xunto coa seguinte documentación, polo menos:</p>
<p>1. Fotocopia do DNI.</p>
<p>2. Solicitude de pagamento por transferencia bancaria.</p>
<p>3. Certificación académica, con detalle das cualificacións obtidas, e título académico que capacita para participar ou resgardo de que se solicitou a súa expedición.</p>
<p>4. Memoria descritiva do proxecto de investigación en cinco folios, como mínimo, e dez, como máximo, explicando os obxectivos concretos de investigación, a posibilidade de aplicación práctica dos resultados, bibliografía, etc.</p>
<p>5. Calendario proposto para a realización do traballo, dentro das previsións da Administración.</p>
<p>6. Currículum vitae do solicitante.</p>
<p>7. Dúas cartas de presentación de catedráticos ou profesores titulares de universidade.</p>
<p>8. Lugar, data e sinatura.</p>
<p>Tódolos documentos que non sexan orixinais deberán presentarse debidamente cotexados.</p>
<p>Quinta.-Valoración e selección.</p>
<p>Para a valoración dos méritos e circunstancias dos candidatos crearase un tribunal, presidido por Jaime Rodríguez-Arana Muñoz, director da EGAP, ou persoa en quen delegue, e do que formarán parte, como vocal, Manuel Matías Cano Vera, xefe de estudios da EGAP, e como secretario, Manuel Braña Gutiérrez, xefe do Servicio de Estudios, Investigación e Publicacións.</p>
<p>O tribunal non valorará aqueles méritos alegados polos solicitantes nas súas instancias que non estean acreditados documentalmente, ben presentando os orixinais ou ben as correspondentes fotocopias debidamente cotexadas.</p>
<p>O tribunal podará apreciar, entre outros, como criterios valorativos á hora de xulga-los méritos que acrediten os peticionarios os seguintes:</p>
<p>-Expediente académico.</p>
<p>-Currículum vitae.</p>
<p>-Interese do proxecto.</p>
<p>O tribunal, á vista dos proxectos e currículum dos solicitantes, decidirá a adxudicación da bolsa ó candidato que considere merecedor dela, por orde de méritos e capacidade obxectivamente apreciados.</p>
<p>O tribunal, á vista dos proxectos presentados, poderá declarar deserta a bolsa convocada.</p>
<p>A decisión do tribunal farase púbica no DOG, e notificaráselle por correo ós adxudicatarios e ós demais peticionarios.</p>
<p>O antedito tribunal está encadrado na categoría primeira, segundo o artigo 26 do Decreto 299/1990, do 24 de maio.</p>
<p>Na hipótese de que a persoa proposta renuncia á bolsa, a adxudicación desta recaería automaticamente na que a siga en puntuación, e así sucesivamente.</p>
<p>Sexta.-Dotación económica e forma de pagamento.</p>
<p>O importe máximo anual da bolsa será de 1.000.000</p>
<p>de pesetas, distribuídas nas mensualidades que resulten desde a incorporación do bolseiro ata o 31 de decembro de 1995. Da mensualidade descontaranse as correspondentes retencións fiscais.</p>
<p>O gasto que se proxecta está condicionado á existencia de crédito axeitado e suficiente.</p>
<p>Sétima.-Duración da bolsa.</p>
<p>O desfrute da bolsa durará ata o 31 de decembro de 1995.</p>
<p>Oitava.-Director-titor do traballo.</p>
<p>O director da EGAP e presidente do tribunal de selección designará un director ou titor do traballo.</p>
<p>Novena.-Obrigas dos bolseiros.</p>
<p>a) O bolseiro quedará abrigado a permanecer en contacto co seu respectivo director ou titor, a segui-las súas indicacións e a presentarlle os informes de situación que resulten pertinentes á vista do correspondente programa de traballo.</p>
<p>b) O adxudicatario deberá entregar tres exemplares do traballo realizado, cada un deles acompañado dun resumo con extensión comprendida entre 5 e 10 páxinas (formato A4), a dobre espacio, no que, de forma clara e concisa, se manifeste o contido e principais ideas do traballo realizado.</p>
<p>c) Así mesmo, e se a dirección do EGAP o coida necesario, deberá presta-la súa colaboración e apoio ás actividades que, en materia de estudios e investigación, realice esta Escola.</p>
<p>Décima.-Natureza da relación bolseiros-Administración.</p>
<p>O seleccionado adquirirá exclusivamente a cóndición de bolseiro, sen ningunha outra relación laboral ou administrativa.</p>
<p>Décimo primeira.-Dereitos de autor e publicación dos traballos.</p>
<p>A aceptación da bolsa implica a cesión dos dereitos de autor a favor da EGAP que reserva o dereito de publica-lo traballo.</p>
<p>Décimo segunda.-Revogación ou interrupción no desfrute da bolsa.</p>
<p>O presidente do tribunal, por proposta do respectivo director ou titor poderá revoga-la concesión ou interrompe-lo desfrute daquela de darse algunha destas circunstancias:</p>
<p>a) Que se comprobe a falsidade ou a omisión de datos ou de informacións relevantes na documentación da solicitude.</p>
<p>b) Que o adxudicatario non entregue, en prazo e forma, o traballo e mailo informe final, ou que o director ou titor considere que este non reúne os requisitos de calidade e contido previstos no proxecto inicial ou nas súas modificacións posteriores autorizadas.</p>
<p>O suposto de revogación obrigará o adxudicatario a lle reintegrar ó Tesouro Público as cantidades percibidas ata o momento de acordarse aquela. No caso de interrupción do goce o presidente da comisión, apreciando as circunstancias concorrentes, resolverá, se procede esixi-la devolución total ou parcial das cantidades aboadas, ou suspender ou anula-los pagamentos pendentes.</p>
<p>Décimo terceira.-Devolución dos proxectos non seleccionados.</p>
<p>A documentación correspondente ós proxectos non seleccionados estará á disposición dos solicitantes para ser retirada durante os trinta días seguintes ó da publicación da decisión no DOG. Transcorrido este prazo, o presidente do tribunal decidirá libremente o destino da documentación non retirada.</p>
<p>Décimo cuarta.-Eficacia da adxudicación.</p>
<p>A eficacia da adxudicación quedará condicionada á aprobación e entrada en vigor dos orzamentos da Comunidade Autónoma para o ano 1995, nos que está prevista a dotación desta bolsa.</p>
<p>Santiago de Compostela, 7 de decembro de 1994.</p>
<p>Jaime Rodríguez-Arana Muñoz</p>
<p>Director da Escola Galega de Administración</p>
<p>Pública</p>

