---
date: '1995-02-15'
id: A3BA
page: 1
number: 32
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 41/1995, do 3 de febreiro, de creación da Comisión Galega de Obxección
  de Conciencia para a prestación social substitutoria do servicio militar.
range: Decreto
url: 'https://www.xunta.gal/dog/Publicados/1995/19950215/AnuncioA3BA_gl.html'
---
<p>A Constitución española sinala no seu artigo 30.2 que a lei regulará, coas debidas garantías, a obxección de conciencia, así como as demais causas de exención do servicio militar obrigatorio, podendo impoñer, se é o caso, unha prestación social substitutoria. Este dereito dos cidadáns, que vén especialmente protexido pola vía do artigo 53.2 da propia Constitución, desenvólvese na Lei 48/1991, do 26 de decembro, reguladora da obxección de conciencia e da prestación social substitutoria. O artigo 7 desta lei establece que a dita prestación social substitutoria se realizará preferentemente en entidades dependentes das administracións públicas, aínda que tamén se poderá levar a cabo en entidades privadas que reúnan certas condicións.</p>
<p>A Xunta de Galicia, que é competente segundo o Estatuto de autonomía nas materias en que se desenvolvan os programas de prestación social substitutoria coa única excepción dos programas de cooperación internacional, quere dar resposta á demanda social, especialmente no que atinxe ós mozos galegos que obxectaron ou queiran facelo e estean interesados en realiza-la prestación social en Galicia.</p>
<p>Conseguintemente, a presente disposición ten por obxecto establecer unha mínima estructura da Administración autonómica na materia, de tal xeito que, respectando as competencias que a Constitución lle outorga á Administración do Estado en relación coa obxeción de conciencia, se poida consegui-la debida colaboración entre ámbalas administracións e destas coa Administración local, tal e como vén sostendo a xurisprudencia do Tribunal Constitucional.</p>
<p>Xa que logo e por proposta do conselleiro de Xustiza, Interior e Relacións Laborais, e logo de deliberación do Consello da Xunta de Galicia na súa reunión do día tres de febreiro de mil novecentos noventa e cinco,</p>
<p>DISPOÑO:</p>
<p>Artigo 1</p>
<p>1.-Créase a Comisión Galega de Obxección de Conciencia, adscita á Consellería de Xustiza, Interior e Relacións Laborais.</p>
<p>2.-A Comisión Galega de Obxección de Conciencia realizará a avaliación e seguimento da prestación social substitutoria no ámbito territorial da Comunidade Autónoma de Galicia.</p>
<p>Artigo 2</p>
<p>Son funcións da comisión:</p>
<p>a) Propoñerlle á Administración xeral do Estado as actividades e programas que sexan de interese preferente dentro de Galicia, para os efectos de que aquela determine os sectores en que prioritariamente deba desenvolverse a prestación social substitutoria.</p>
<p>b) Elabora-lo proxecto de concerto da Xunta de Galicia como entidade colaboradora, así como realiza-lo seu seguimento unha vez subscrito este.</p>
<p>c) Exame e aprobación, para a súa posterior remisión á Administración xeral do Estado, dos proxectos e programas que realicen as entidades públicas ou privadas que, tendo o seu ámbito de actuación no territorio de Galicia, pretendan recibir obxectores como colaboradores sociais para realiza-la prestación social substitutoria.</p>
<p>d) Cooperar coa Administración local e coas entidades colaboradoras en materia de prestación social substitutoria.</p>
<p>e) Impulsa-la información e asesoramento ós mozos sobre a forma de exerce-lo dereito á obxección de conciencia e sobre a realización da prestación social substitutoria.</p>
<p>f) Aquelas outras que lle poidan asignar en relación co obxecto do presente decreto.</p>
<p>Artigo 3</p>
<p>A comisión estará composta polos seguintes membros:</p>
<p>a) Presidente: o conselleiro de Xustiza, Interior e Relacións Laborais.</p>
<p>b) Vicepresidente: o director xeral de Xustiza e Interior.</p>
<p>c) Vocais:</p>
<p>-O secretario xeral para a Protección Civil e o Medio Ambiente.</p>
<p>-Un representante das seguintes consellerías da Xunta de Galicia, con rango de director xeral:</p>
<p>* Política Territorial, Obras Públicas e Vivenda.</p>
<p>* Educación e Ordenación Universitaria.</p>
<p>* Agricultura, Gandería e Montes.</p>
<p>* Cultura.</p>
<p>* Sanidade e Servicios sociais.</p>
<p>* Familia, Muller e Xviventude.</p>
<p>-Un representante da Federación Galega de Concellos e Provincias.</p>
<p>-Un representante da Federación de Concellos Galegos.</p>
<p>-Un representante das universidades galegas, elixido por elas conforme as súas propias normas.</p>
<p>-Un representante do Consello Galego da Xuventude.</p>
<p>-Un representante da organización de obxectores de conciencia con maior implantación en Galicia.</p>
<p>d) Secretario: actuará como tal, con voz pero sen voto, o xefe do Servicio de Obxección de Conciencia da Consellería de Xustiza, Interior e Relacións Laborais.</p>
<p>2.-Os membros da comisión serán nomeados polo conselleiro de Xustiza, Interior e Relacións Laborais, por proposta das consellerías e entidades respectivas.</p>
<p>Artigo 4</p>
<p>En razón dos asuntos a tratar, poderán convocarse para que asistan ás reunións da comisión, con voz pero sen voto, especialistas nas materias a que estes se refiran.</p>
<p>Artigo 5</p>
<p>1.-A comisión reunirase con carácter ordinario polo menos unha vez ó semestre.</p>
<p>2.-Con carácter extraordinario poderá reunirse cando a convoque o presidente, ben a iniciativa propia ou por petición de polo menos un tercio dos vocais que a compoñen.</p>
<p>Artigo 6</p>
<p>A comisión poderá, por acordo dos seus membros, constituír grupos de traballo para o estudio e elaboración de propostas de materias ou aspectos determinados. A estes grupos asistirán os técnicos que sexan convocados pola comisión a través da secretaría.</p>
<p>Artigo 7</p>
<p>A Consellería de Xustiza, Interior e Relacións Laborais facilitaralle á comisión os medios persoais e materiais necesarios para o seu funcionamento a través do Servicio de Obxección de Conciencia, adscrito á Dirección Xeral de Xustiza e Interior.</p>
<p>Disposición adicional</p>
<p>Créase o Servicio de Obxección de Conciencia, adscrito á Dirección Xeral de Xustiza e Interior, ó que lle corresponde o exercicio das seguintes funcións:</p>
<p>1.-Elaborar e presentar propostas sobre as actividades e programas que sexan de interese preferente para Galicia, para os efectos da prestación social substitutoria.</p>
<p>2.-Elabora-lo borrador de concerto da Xunta de Galicia como entidade colaboradora e realiza-lo seu seguimento puntual unha vez subscrito este, cos labores de xestión e inspección que o mesmo supoña.</p>
<p>3.-Emitir informe sobre os proxectos e programas presentados polas entidades públicas ou privadas que, tendo o seu ámbito de actuación no territorio de Galicia, pretendan recibir obxectores como colaboradores sociais.</p>
<p>4.-Realizar labores de información, colaboración e apoio ás administracións locais así como ó resto das entidades colaboradoras.</p>
<p>5.-Informa-los mozos sobre a forma de exerce-lo dereito á obxección de conciencia e á realización da prestación social substitutoria.</p>
<p>Disposicións derradeiras</p>
<p>Primeira.-No non previsto neste decreto, o réxime de funcionamento da comisión será o establecido para os órganos colexiados pola Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Segunda.-Facúltase o conselleiro de Xustiza, Inte</p>
<p>rior e Relacións Laborais para dicta-las normas necesarias para o desenvolvemento deste decreto.</p>
<p>Santiago de Compostela, tres de febreiro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Xustiza, Interior</p>
<p>e Relacións Laborais</p>

