---
date: '1995-07-14'
id: '8216'
page: 5
number: 135
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 204/1995, do 6 de xullo, polo que se acepta a cesión a título gratuíto
  dun terreo, propiedade da confraría de pescadores Santiago Apóstol de
  Barallobre, sito na parroquia de Barallobre, termo municipal de Fene (A
  Coruña), feita a favor da Comunidade Autónoma de Galicia.
range: Decreto
url: 'https://www.xunta.gal/dog/Publicados/1995/19950714/Anuncio8216_gl.html'
---
<p>A xunta xeral da confraría de pescadores Santiago Apóstol de Barallobre, acordou por unanimidade outorga-la cesión de terreos propiedade da confraría á Comunidade Autónoma de Galicia, para construcción dunha lonxa e servicios portuarios.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles supere o seu valor intrínseco; se ben non se considera carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, de conformidade coa proposta da Consellería de Economía e Facenda, logo da deliberación do Consello da Xunta de Galicia na súa reunión do día seis de xullo de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Acéptase a cesión gratuíta dun terreo de oito áreas vinte centiáreas, sito no lugar Bouza da Pena, na parroquia de Barallobre, termo municipal de Fene, que linda: ó norte, coa ría de Ferrol; ó sur, José-Eleudino Freijomil Blanco e herdeiros de Adelaida Rodríguez; ó leste, sendeiro de a pé e ó oeste, con Pedro Crego Culebras.</p>
<p>O terreo atópase inscrito no Rexistro da Propiedade de Pontedeume, no tomo 411, libro 71, folio 81, predio número 7.235.</p>
<p>Artigo 2º</p>
<p>O predio cedido destinarase á construcción doutra lonxa e servicios portuarios.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á for</p>
<p>malización da cesión no correspondente documento público e a inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, seis de xullo de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>95-04177</p>

