---
date: '1995-10-13'
id: 4E4E
page: 7
number: 197
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Decreto 258/1995, do 5 de outubro, polo que se modifica o Decreto 199/1995, do
  10 de maio, polo que se crea o rexistro xeral de contratistas da Comunidade
  Autónoma.
range: Decreto
url: 'https://www.xunta.gal/dog/Publicados/1995/19951013/Anuncio4E4E_gl.html'
---
<p>O Decreto 199/1995, do 10 de maio, crea o rexistro xeral de contratistas da Comunidade Autónoma.</p>
<p>A posterior publicación e entrada en vigor da Lei 13/1995, de contratos das administracións públicas, esixe a adaptación de determinados preceptos do decreto citado á nova regulación legal.</p>
<p>É por iso polo que, a proposta da Consellería de Industria e Comercio, en uso das atribucións conferidas pola Lei 1/1983, do 22 de febreiro, modificada pola Lei 11/1988, do 20 de outubro, reguladora da Xunta e do seu presidente, logo de deliberación do Consello da Xunta de Galicia na súa reunión do día cinco de outubro de mil novecentos noventa e cinco,</p>
<p>DISPOÑO:</p>
<p>Artigo único.-Modifícase o Decreto 199/1995, do 10 de maio, polo que se crea o rexistro xeral de contratistas da Comunidade Autónoma, nos seguintes extremos:</p>
<p>1. O número terceiro da letra a) do artigo 5 queda redactado do seguinte xeito:</p>
<p>«Os contratistas estranxeiros presentarán os seus documentos constitutivos traducidos de forma oficial ós idiomas galego ou castelán.</p>
<p>Ademais, as empresas de estados non membros da Unión Europea deberán acreditar mediante certificado expedido pola embaixada de España no país respectivo que, conforme a súa lexislación, teñen capacidade para contratar e obrigarse.</p>
<p>Así mesmo deberán acreditar, se é o caso, mediante informe da embaixada de España respectiva, que o país da súa procedencia admite a súa vez a participación de empresas españolas na contratación coa Administración en forma substancialmente análoga. Se se trata de contratos de obras, a empresa deberá facer declaración de ter aberta unha sucursal domiciliada en España e acredita-la súa inscrición e a dos apoderamentos outorgados no Rexistro Mercantil.</p>
<p>Os empresarios non españois de estados membros da Unión Europea deberán acredita-la súa inscrición nun rexistro profesional ou comercial cando este requisito sexa esixido pola lexislación do Estado respectivo.</p>
<p>Tódolos contratistas estranxeiros deberán aportar declaración solemne de sometemento á xurisdicción dos xulgados e tribunais españois para a resolución de calquera incidencia que puidera surxir no contrato.</p>
<p>Os documentos referidos neste apartado poderán presentarse en orixinal ou mediante copias que teñan o cáracter de auténticas, de conformidade co establecido na lexislación vixente».</p>
<p>2. O número primeiro da letra b) do artigo 5 queda redactado como segue:</p>
<p>«Declaración responsable outorgada ante autoridade administrativa, notario público ou organismo profesional cualificado de non estar incurso o licitador en ningún dos supostos de prohibición para contratar previstos na normativa vixente en materia de contratación».</p>
<p>3. A letra c) do artigo 5 queda redactada do seguinte xeito:</p>
<p>«1. Certificación acreditativa de estar ó corrente do cumprimento das obrigas tributarias impostas polas disposicións vixentes, así como certificación expresiva da alta no imposto de actividades económicas, con especificación do epígrafe ou epígrafes correspondentes.</p>
<p>2. Certificación acreditativa de estar ó corrente no cumprimento das obrigas de Seguridade Social impostas polas disposicións vixentes.</p>
<p>O anterior non eximirá ós licitadores de lle achegaren ás súas proposicións, en sobre aparte, a documentación acreditativa de atoparse ó corrente do cumprimento das súas obrigas tributarias e Seguridade Social, de conformidade co esixido pola lei».</p>
<p>Disposición transitoria</p>
<p>1. As certificacións expedidas polo Rexistro de Contratistas de Obras da Comunidade Autónoma creado polo Decreto 352/1986, do 16 de outubro, conservarán a súa validez polo período que nelas se expresa.</p>
<p>2. Non obstante, os contratistas ós que se refire o número anterior que desexen acollerse ó establecido a este decreto deberán formular nova e expresa solicitude.</p>
<p>Disposición derradeira</p>
<p>O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, cinco de outubro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>
<p>95-06314</p>

