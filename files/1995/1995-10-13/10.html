---
date: '1995-10-13'
id: '4E76'
page: 7
number: 197
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Resolución do 18 de setembro de 1995, da Dirección Xeral de Patrimonio
  Histórico e Documental, pola que se incoa expediente para a declaración da
  delimitación do contorno da igrexa monasterial de Santiago de Barbadelo, no
  concello de Sarria (Lugo).
range: Resolución
url: 'https://www.xunta.gal/dog/Publicados/1995/19951013/Anuncio4E76_gl.html'
---
<p>Por Real decreto do 7 de novembro de 1980 (BOE do 10 de decembro) foi declarado ben de interese cultural, con categoría de monumento histórico artístico, a igrexa monasterial de Santiago de Barbadelo, concello de Sarria, Lugo.</p>
<p>Sendo a devandita declaración anterior á entrada en vigor da Lei 16/1985, de 25 de xuño, do patrimonio histórico español, cómpre na actualidade concreta-la delimitación do seu contorno.</p>
<p>En consecuencia e vistos os informes dos servicios técnicos e órganos consultivos, favorables á incoación do expediente para a declaración da delimitación do contorno da igrexa monasterial de Santiago de Barbadelo, concello de Sarria, Lugo, esta dirección xeral,</p>
<p>RESOLVE:</p>
<p>Primeiro.-Ter por incoado expediente para declaración da delimitación do contorno da igrexa monasterial de Santiago de Barbadelo, Sarria, Lugo.</p>
<p>Protexer este monumento e a zona afectada pola incoación, resultando a súa delimitación a seguinte:</p>
<p>O punto 1 da liña de delimitación do contorno da igrexa monasterial de Santiago de Barbadelo queda definido no eixo da estrada entre Vilei e Rente no seu cruzamento co vial de acceso ó lugar de Loureiro.</p>
<p>Este punto únese co 2, seguindo o eixo do vial antes mencionado en Loureiro.</p>
<p>Continúa a delimitación en dirección oeste polos lindes sur das parcelas catastrais 557-a, 557, 556, 555, 549, 548 e 547 ata chegar ó punto 3, situado no cruzamento entre o vial de acceso ó lugar de San Silvestre e a estrada de Vilei a Rente.</p>
<p>Seguindo o eixo desta estrada, en dirección oeste, ata o lugar de Rente, atópase o punto 4.</p>
<p>A liña continúa, en dirección sur, coincidindo co eixo dun camiño sen pavimentar, ata o punto 5, situado no lugar de Devesa. As edificacións que existen aquí inclúense dentro da delimitación.</p>
<p>Seguindo o camiño que une Devesa con Mosteiro atópase o punto 6.</p>
<p>A partir deste, tomando dirección sueste, percorre o linde entre as parcelas catastrais 349-c e 349-d, o linde sur da parcela 349-c e o oeste da 349-g, continuando polo sur das 717, 928, 165, 164, 166, 167, 667, 668, 669 e 665, ata chegar ó punto 7, situado no eixo do camiño que une Mosteiro con Surriba.</p>
<p>Continúa en dirección leste por camiño ata o punto 8, onde cambia (seguindo o vial) de dirección cara o norte ata o punto 9.</p>
<p>A partir deste punto, a liña segue polo linde leste das parcelas catastrais 752, 750, 751, 753 e o norte da 759, ata chegar de novo á estrada de acceso a Surriba, continuando polo eixo da estrada ata pecharse no punto 1.</p>
<p>Segundo.-Segui-la tramitación do expediente segundo as disposicións vixentes.</p>
<p>Terceiro.-Dar traslado da resolución ó alcalde de Sarria e notificarlle que o outorgamento das novas licencias de obras, e a execución das xa concedidas, antes de incoarse o expediente, precisarán resolución</p>
<p>favorable da Dirección Xeral do Patrimonio Histórico e Documental.</p>
<p>Cuarto.-Notificarlle a presente resolución ó bispado de Lugo, ó Rexistro de Bens de Interese Cultural do Ministerio de Cultura e ó Rexistro de Bens de Interese Cultural de Galicia.</p>
<p>Quinto.-Que a presente resolución sexa publicada no Diario Oficial de Galicia e no Boletín Oficial del Estado, abríndose un período de información pública de 10 días hábiles, contados a partir do día seguinte ó da súa publicación no Diario Oficial de Galicia.</p>
<p>Santiago de Compostela, 18 de setembro de 1995.</p>
<p>Ángel Sicart Giménez</p>
<p>Director xeral de Patrimonio Histórico e Documental</p>
<p>95-06489</p>

