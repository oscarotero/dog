---
date: '1995-01-03'
id: 87B6
page: 88
number: 2
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 15 de decembro de 1994 pola que se establece o réxime de subvencións
  ás organizacións profesionais do sector agrario.
range: Orde
url: 'https://www.xunta.gal/dog/Publicados/1995/19950103/Anuncio87B6_gl.html'
---
<p>O Decreto 195/1994, do 16 de xuño, establece o réxime de axudas ás organizacións profesionais do sector agrario e fixa as regras xerais de procedemento e os criterios básicos ós que se debe suxeita-la concesión de axudas ás ditas organizacións profesionais. Nel habilítase a Consellería de Agricultura, Gandería e Montes para que o desenvolva tanto en materia de subvencións como no relativo á subscrición de convenios de colaboración.</p>
<p>En consecuencia e de conformidade co disposto no artigo 30.1.3º do Estatuto de autonomía de Galicia e no uso das competencias que me confire a Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1.-Obxecto.</p>
<p>A presente orde ten por obxecto regula-las subvencións ás organizacións profesionais do sector agrario pola realización de actividades de representación e de formación dos seus asociados e dos agricultores galegos en xeral.</p>
<p>Artigo 2.-Beneficiarios.</p>
<p>Poderán beneficiarse das axudas establecidas na presente orde as organizacións profesionais vencelladas co sector agrario e as organizacións representativas das cooperativas agrarias legalmente establecidas que teñan como obxecto social a representación profesional dos seus asociados.</p>
<p>Para a concesión destas axudas atribuiráselles carácter preferente a aquelas entidades que tañan carácter xeral.</p>
<p>Artigo 3.-Avaliación das solicitudes e dos seus importes.</p>
<p>1º.-A concesión das subvencións farase depender da natureza e alcance das accións realizadas, de acordo cos obxectivos descritos no artigo 1 desta orde.</p>
<p>Na súa avaliación terase en conta, como criterio preferente, o grao de implantación daquelas organizacións no sector agrario galega. Outros criterios que se apreciarán son os que fan referencia ó interese e calidade das actuacións realizadas, a experiencia na realización das mesmas actividades e os medios ulilizados en cada caso.</p>
<p>2º.-Para tal efecto, as entidades peticionarias deberán acreditar, se é o caso, mediante certificación expedida polo seu presidente, os seguintes extremos:</p>
<p>a) Número de socios.</p>
<p>b) Número de oficinas abertas, horario de atención ó público, servicios que prestan e publicacións que realizan.</p>
<p>c) Subsectores agrarios nos que se atopa implantada e a entidade da dita presencia.</p>
<p>d) Número de traballadores, con especificación das tarefas que realizan e duración do seu contrato. A este respecto achegarase fotocopia compulsada dos contratos de traballo e copia auténtica dos documentos de cotización á Seguridade Social do último ano.</p>
<p>e) Orzamento de gastos anual da entidade. Se pertencen a unha organización de ámbito estatal, deberá facerse especificación da contía da súa aportación.</p>
<p>f) Subvencións recibidas no último ano, por tódolos conceptos, procedentes das administracións públicas.</p>
<p>3º.-Así mesmo acreditarán mediante certificacións expedidas polos organismos públicos competentes os requisitos esixidos pola Lei 11/1992, do 7 de outubro, de réxime financeiro e presupostario de Galicia.</p>
<p>Artigo 4.-Gastos amparables.</p>
<p>Serán obxecto de subvencións as seguintes actividades:</p>
<p>a) Representación perante as institucións autonómicas.</p>
<p>b) Participación nas comisións, mesas de traballo ou calquera órgano colexiado que, para a defensa dos dereitos dos seus representados, constituíra a Administración autonómica.</p>
<p>c) Formación dos asociados e das súas familias, así como dos xerentes das cooperativas agrarias.</p>
<p>d) Impulso do asociacionismo agrario.</p>
<p>Artigo 5.-Subscrición de convenios de colaboración.</p>
<p>A Consellería de Agricultura, Gandería e Montes poderá subscribir convenios de colaboración coas organizacións citadas para a realización de actividades específicas que se consideren de elevado interese. Os convenios de colaboración rexeranse polas súas disposicións específicas.</p>
<p>Artigo 6.-Presentación de solicitudes.</p>
<p>As solicitudes de subvención deberán presentarse no prazo de un mes, contado a partir do día seguinte</p>
<p>ó da publicación da presente orde no Diario Oficial de Galicia.</p>
<p>As solicitudes presentaranse, mediante instancia dirixida ó conselleiro de Agricultura, Gandería e Montes, segundo o modelo que se xunta, nos rexistros dos servicios centrais e periféricos dela ou por calquera dos medios e perante os rexistros que se especifican no artigo 38 na vixente lei de réxime xurídico das administracións públicas e do procedemento administrativo común.</p>
<p>As solicitudes irán acompañadas dos documentos que acrediten en cada caso as circunstancias descritas no artigo 3 da presente orde.</p>
<p>Artigo 7.-Resolución.</p>
<p>A Consellería de Agricultura, Gandería e Montes resolverá no prazo de un mes, contado a partir da data de finalización do prazo de presentación de solicitudes, a concesión das subvencións previstas na presente orde.</p>
<p>Na falta de resolución expresa deberá entenderse desestimada a solicitude de subvención.</p>
<p>Artigo 8.-Xustificación do destino das axudas.</p>
<p>As entidades beneficiarias destas axudas poderán percibir pagos parciais dos gastos realizados a medida que os vaian xustificando, ata un máximo do 80% do importe total da subvención que lle fose concedida.</p>
<p>Disposición adicional</p>
<p>As subvencións e os convenios de colaboración contidos na presente orde aboaranse con cargo á partida orzamentaria 09.01.611A.480 «Axudas a organizacións profesionais agrarias», dos orzamentos xerais da Comunidade Autónoma de Galicia para 1995, cunha dotación de 49.000.000 de pesetas. Para os convenios de colaboración reservarase un 20% da dotación orzamentaria citada </p>
<p>Disposicións derradeiras</p>
<p>Primeira.-</p>
<p>Facúltase o secretario xeral da Consellería de Agricultura, Gandería e Montes para que dicte as normas e instruccións precisas para a execución da presente orde.</p>
<p>Segunda.-</p>
<p>A presente orde entrará en vitor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de decembro de 1994.</p>
<p>Tomás Pérez, Vidal</p>
<p>Conselleiro de Agricultura, Gandería e Montes</p>

