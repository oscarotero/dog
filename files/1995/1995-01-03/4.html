---
date: '1995-01-03'
id: 87AA
page: 76
number: 2
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 13 de decembro de 1994 pola que se regula a concesión de axudas para a
  formación cooperativa, promoción, mellora de xestión e consolidación das
  cooperativas agrarias.
range: Orde
url: 'https://www.xunta.gal/dog/Publicados/1995/19950103/Anuncio87AA_gl.html'
---
<p>O fomento do asociacionismo agrario constitúe un dos obxectivos fundamentais na busca do cambio das estructuras productivas do campo galego. Producir e comercializa-los productos agrarios de forma agrupada constitúe un modo de enfrontarse ás novas condicións do mercado, máis axeitado e máis útil. Por iso, esta consellería considera de maior interese incentiva-las accións que teñen como obxectivo a divulgación deste propósito, a educación cooperativa, fortalecemento das estructuras productivas e a modernización destas empresas agrarias.</p>
<p>Por todo isto, en consonancia co disposto no artigo 30.1, nº 1 e 3, do Estatuto de autonomía de Galicia, e en uso das facultades que me confire a Lei 3/1983, do 23 de febreiro, reguladora da Xunta de Galicia e do seu presidente,</p>
<p>DISPOÑO</p>
<p>CAPÍTULO I</p>
<p>Artigo 1º</p>
<p>As cooperativas agrarias legalmente constituídas, así como as súas asociacións, e as cooperativas de segundo e ulterior grao, establecidas no ámbito territorial da Comunidade Autónoma de Galicia, que se axusten á normativa establecida, poderán solicitar axudas para as finalidades especificadas nos seguintes artigos.</p>
<p>Do mesmo xeito, poderán acollerse a estas axudas os gandeiros acollidos ó plan de abandono da producción láctea, que pretendan o seu ingreso en sociedades cooperativas de carácter agrario.</p>
<p>As unións ou asociacións de cooperativas establecidas en Galicia poderán subscribir acordos de colaboración coa Consellería de Agricultura, Gandería e Montes, aconlléndose ás axudas correspondentes, nos termos e nas contías que en cada caso se determinen.</p>
<p>CAPÍTULO II</p>
<p>Actividades formativas e de fomento do cooperativismo en xeral</p>
<p>Artigo 2º</p>
<p>A Consellería de Agricultura, Gandería e Montes poderá conceder subvencións para realizar cursos e actividades formativas dirixidas á mellora da capacitación do persoal integrado en cooperativas agrarias, ademais do que presta nelas o seu servicio, así como o fomento e promoción do cooperativismo. As subvencións aboaranse con cargo á aplicación orzamentaria 09.01.612A.470 dos presupostos xerais da Comunidade Autónoma de Galicia para 1995, cunha dotación de 21.000 000 de ptas. (vinteún millóns de pesetas).</p>
<p>Artigo 3º</p>
<p>As actividades formativas que poden ser obxecto desta subvención son as seguintes:</p>
<p>a) A estancia en empresas co fin de aprendizaxe práctica.</p>
<p>b) Cursos, viaxes formativas de prácticas, xornadas, seminarios e conferencias dirixidos a:</p>
<p>1.-Xerentes, técnicos, especialistas e outros traballadores cualificados ó servicio das entidades asociativas agrarias, co fin de mellora-la xestión empresarial destas.</p>
<p>2.-Socios das entidades asociativas agrarias así como os seus fillos e outros familiares dependentes deles, que teñan relación coas actividades da cooperativa.</p>
<p>c) Calquera outra actividade semellante que a consellería recoñeza de interese para a formación do persoal.</p>
<p>Artigo 4º</p>
<p>O importe das axudas para as actividades ás que se refire o artigo anterior poderá cubri-la totalidade dos custos efectivos do profesorado, material didáctico e outros gastos do ensino.</p>
<p>Cando se organicen viaxes colectivas de prácticas de estudio ou formativas en xeral para socios de cooperativas agrarias, poderán percibir ata o 70% dos custos efectivos de desprazamento e aloxamento. Cando a viaxe se faga sen curso ou actividade formativa previa, a subvención mencionada non poderá supera-lo 50%.</p>
<p>Se, para a asistencia ós cursos, os alumnos tivesen que desprazarse fóra do termo municipal de residencia, poderase percibir ata o 50% dos gastos de viaxes e de estancia.</p>
<p>Artigo 5º</p>
<p>A Consellería de Agricultura, Gandería e Montes, directamente ou en colaboración coas entidades ás que fai referencia o artigo 1º, poderá organizar e promover actividades formativas dirixidas a socios de cooperativas agrarias ou persoal ó servicio destas, cando o crea conveniente para o sector e non sexan promovidas polas propias entidades.</p>
<p>Os cursos, xornadas e demais actividades formativas poderán igualmente ser promovidas e organizadas polas asociacións de cooperativas e as súas unións, ou polas propias entidades para o persoal ó que van dirixidas.</p>
<p>Para a realización das actividades utilizaranse, en canto sexa posible, os recursos de persoal, instalacións e medios das administracións públicas.</p>
<p>Artigo 6º</p>
<p>As solicitudes virán acompañadas dunha memoria explicativa das actividades previstas na que se faga relación, polo menos, dos seguintes extremos:</p>
<p>a) Xustificación e obxectivos.</p>
<p>b) Persoal ó que vai dirixido.</p>
<p>c) Número de participantes.</p>
<p>d) Datas e lugares de celebración.</p>
<p>e) Duración.</p>
<p>f) Programa.</p>
<p>g) Profesora.</p>
<p>h) Orzamento desagregado por partidas.</p>
<p>i) Financiamento previsto.</p>
<p>A concesión das subvencións farase conforme o interese que teñan as actividades programadas e as garantías de cumprimento do programa.</p>
<p>Artigo 7º</p>
<p>Unha vez concedida a subvención, procederase ó pagamento dos gastos efectuados con previa xustificación deles, a través de facturas ou recibos orixinais. Esta xustificación de gastos deberá vir acompañada dunha pequena memoria das actividades realizadas.</p>
<p>CAPÍTULO III</p>
<p>Axudas para afronta-los gastos de constitución e primeiro establecemento de novas cooperativas</p>
<p>Artigo 8º</p>
<p>Co fin de contribuír á promoción e consolidación de cooperativas agrarias, así como para a fusión de pequenas cooperativas existentes, para que poida alcanzar unha maior viabilidade na súa actividade económica, poderán ser subvencionados:</p>
<p>a) Os gastos de constitución e primeiro establecemento das novas cooperativas, orixinados por viaxes, gastos de tramitación, asesoramento, presentación de documentos, xestión para a súa escritura pública, legalización, confección e adaptación de estatutos, rexistro e outros gastos, previos á súa entrada en funcionamento.</p>
<p>b) Os gastos orixinados pola fusión de cooperativas, como son: estudios económicos, auditoría para este fin concreto, confección de balances de fusión, gastos de publicación e tódolos demais indicados no apartado anterior.</p>
<p>c) Os estudios de viabilidade dos proxectos económicos das novas implantacións.</p>
<p>Artigo 9º</p>
<p>O importe das axudas para os fins ós que se refire o artigo anterior poderá cubri-la totalidade dos gastos sinalados nos apartados a) e b) e ata o 70% dos considerados no apartado c).</p>
<p>Artigo 10º</p>
<p>As solicitudes formularanse en documento único no que se relacionarán os gastos realizados ou que se vaian realizar, mediante unha memoria explicativa. A concesión das subvencións correspondentes farase con base na memoria de gastos presentada. As subvencións imputaranse á aplicación orzamentaria 09.01.612A.770 dos presupostos xerais da Comunidade Autónoma de Galicia para 1995, cunha dotación de 5.000.000 de ptas. (cinco millóns de pesetas).</p>
<p>Poderán solicitar estas axudas os promotores daquelas cooperativas que queden legalmente constituídas ou fusionadas ó longo do presente exercicio económico.</p>
<p>Artigo 11º</p>
<p>Será precisa a xustificación dos gastos feitos mediante a presentación de facturas e recibos orixinais ou das copias compulsadas destes, no prazo e coa forma sinalados no artigo 34 desta orde.</p>
<p>CAPÍTULO IV</p>
<p>Axudas para contratación de novo persoal</p>
<p>Artigo 12º</p>
<p>Establécese unha subvención para contratación de novo persoal con cargo á aplicación orzamentaria 09.01.612A.771 dos presupostos xerais da Comunidade Autónoma de Galicia para 1995.</p>
<p>As contratacións débense facer ó longo do ano 1995.</p>
<p>Por razón da duración das contratacións de persoal, obxecto da subvención, que culminan máis aló do propio exercicio orzamentario, o gasto correspondente terá carácter plurianual.</p>
<p>Os beneficiarios desta subvención serán:</p>
<p>a) As cooperativas e as sociedades agrarias de transformación (en diante S.A.T.) de nova creación.</p>
<p>b) As cooperativas ou SS.AA.TT. xa existentes, que poñan en marcha novas actividades.</p>
<p>c) As cooperativas e SS.AA.TT. en xeral.</p>
<p>Nos casos previstos nos apartados a) e b) a contía da subvención poderá alcanzar ata un 70% das retribucións totais do primeiro ano, fixadas no contrato, que deberán estar en relación cos cometidos e co nivel do posto de traballo a desenvolver.</p>
<p>No caso previsto no apartado c) a contía da subvención non poderá exceder da cantidade de trescentas cincuenta mil pesetas anuais (350.000 ptas.).</p>
<p>As subvencións de persoal contratado non comprenderán, en ningún caso, as cotizacións da Seguridade Social.</p>
<p>Artigo 13º</p>
<p>Cando tres ou máis cooperativas contraten os servicios dun coordinador de actividades formativas, poderán obter unha axuda que se eleve ata o 95% dos seus honorarios anuais.</p>
<p>Cando as cooperativas en concerto non tivesen establecidos vínculos legais de índole asociativo deberán designar, para estas efectos, unha delas como representante das demais e obrigarse solidariamente ó cumprimento dos compromisos contraídos.</p>
<p>Artigo 14º</p>
<p>A duración mínima das contratacións de persoal será de un ano, incluído o período de proba e, se fose inferior, deberá fixarse o compromiso de ampliación do contrato ata un ano polo menos.</p>
<p>En calquera caso deberá acompañarse o acordo da entidade sobre as condicións de substitución, para o suposto de resolución do contrato, ata o período mínimo de duración sinalado.</p>
<p>Cando se produza algunha substitución de persoal contratado para o que se recibiu subvención, deberá comunicarse tal extremo, xunto coa identificación do substituto, na primeira liquidación que se realice.</p>
<p>Artigo 15º</p>
<p>Terán preferencia aquelas contratacións nas que o persoal contratado acredite a asistencia a cursos ou actividades formativas de tipo cooperativo relacionadas co posto de traballo.</p>
<p>Artigo 16º</p>
<p>A documentación específica que para este tipo de subvencións deberá achegarse será a seguinte:</p>
<p>a) Memoria xustificativa sobre a necesidade, cometidos e características das novas contratacións.</p>
<p>b) Orzamento anual de contratación.</p>
<p>c) Compromiso sobre as condicións de substitución, no caso de rescisión do contrato de traballo.</p>
<p>d) Data de contratación do persoal. E no caso de que mediasen circunstancias que impedisen a contratación na data citada, solicitarase á Secretaría Xeral da Consellería de Agricultura, Gandería e Montes autorización para pospoñela, facéndose indicación de tales circunstancias e sinalando a nova data de formalización da dita contratación.</p>
<p>Artigo 17º</p>
<p>Trimestralmente deberán presentarse, en documentos orixinais ou copias debidamente compulsadas, os recibos de haberes e de cotizacións da Seguridade Social (Modelo TC1 e TC2), como xustificacións dos pagamentos efectuados.</p>
<p>Coa primeira liquidación deberán achegarse:</p>
<p>a) Fotocopia do DNI do persoal contratado.</p>
<p>b) Copia compulsada dos contratos, nas que figuren ademais os datos persoais e profesionais dos traballadores.</p>
<p>A liquidación das subvencións farase por cuartas partes do total anual concedido.</p>
<p>CAPÍTULO V</p>
<p>Axudas para a adquisición de novos equipos informáticos e contables, destinados a mellora-la prestación de servicios e a xestión económica</p>
<p>Artigo 18º</p>
<p>Con cargo á aplicación orzamentaria 09.01.612A.771 dos presupostos xerais da Comunidade Autónoma de Galicia para 1995, e coa finalidade de mellora-la eficacia no xestión empresarial das cooperativas, establécense subvencións para adquisición de equipos informáticos e de fax.</p>
<p>Artigo 19º</p>
<p>Son subvencionables os equipos e programas informáticos e de fax que estean xustificados para a xestión da actividade da entidade cooperativa, adquiridos durante o ano en curso.</p>
<p>A subvención alcanzará ata un máximo dun 50% do seu custo, cunha contía que non poderá exceder de dous millóns de pesetas no caso dos equipos informáticos, e cen mil pesetas no caso dos fax, cando se trate de cooperativas ou SS.AA.TT. de nova creación ou que poñan en marcha novas actividades. Nos demais casos a axuda non excederá do 35% do seu custo e respectaranse as axudas sectoriais existentes, tanto na producción primaria como na comercial e de transformación.</p>
<p>Artigo 20º</p>
<p>A documentación específica que deberá acompañarse nas solicitudes deste tipo de subvencións será a seguinte:</p>
<p>a) Xustificación das necesidades do equipo, programa ou fax, que se vaia adquirir.</p>
<p>b) Características e orzamentos.</p>
<p>Artigo 21º</p>
<p>A xustificación dos gastos farase coa presentación das facturas orixinais ou as súas copias, debidamente compulsadas, no prazo e coa forma establecidos no artigo 34 desta orde.</p>
<p>CAPÍTULO VI</p>
<p>Axudas para realización de estudios de viabilidade e de auditorías que teñan por finalidade a actuación da contabilidade e permitan establecer un sistema contable homoxéneo</p>
<p>Artigo 22º</p>
<p>Con cargo á aplicación orzamentaria 09.01.612A.771 dos presupostos xerais da Comunidade Autónoma de Galicia para 1995, e coa finalidade de mellora-la eficacia na xestión empresarial das cooperativas, establécese unha subvención para a realización de estudios de viabilidade ou de análise de xestión e de auditorías.</p>
<p>A subvención para estas finalidades poderá alcanzar ata o 70% do seu custo, cun máximo de subvención de un millón de pesetas por entidade e concepto. Só serán atendibles cando se realicen no ano en curso.</p>
<p>Artigo 23º</p>
<p>As análises de xestión e as auditorías deberán ser realizadas por censores xurados de contas e auditores inscritos no rexistro correspondente. Os informes das auditorías deberanse explicar, cos correspondentes dictames, ó conxunto dos socios na primeira asemblea xeral que se celebre con posterioridade á súa realización. Deste punto farase constancia expresa na acta da sesión correspondente.</p>
<p>Os estudios de viabilidade de novas actividades deberanos facer técnicos competentes na materia, que darán conta dos estudios na asemblea xeral.</p>
<p>Artigo 24º</p>
<p>Terán preferencia para obter esta subvención aquelas entidades que teñan como actividade principal a comercialización e transformación dos productos dos socios.</p>
<p>Artigo 25º</p>
<p>A documentación específica a presentar coa solicitude para este tipo de subvención será a seguinte:</p>
<p>a) Identificación dos encargados da realización dos traballos.</p>
<p>b) Memoria explicativa sobre as características e alcance do plan que se vai realizar:</p>
<p>c) Orzamento detallado do plan.</p>
<p>Artigo 26º</p>
<p>A xustificación do gasto farase conxuntamente con:</p>
<p>a) A presentación de facturas e demais xustificantes orixinais ou as súas copias debidamente compulsadas.</p>
<p>b) Copia dos informes das auditorías ou estudios de viabilidade.</p>
<p>c) Copia ou certificación da acta da sesión explicativa dos dictames ós socios, tanto no caso das auditorías como nos dos estudios de viabilidade.</p>
<p>CAPÍTULO VII</p>
<p>Axudas para facilita-la incorporación o mundo cooperativo dos afectados polo plan de abandono da producción láctea</p>
<p>Artigo 27º</p>
<p>Poderán acollerse á axuda establecida neste capítulo os agricultores que, acollidos ó plan de abandono da producción láctea, cambien de actividade productiva e se incorporen a unha cooperativa agraria que, non estando relacionada coa producción de leite, comprenda a nova orientación productiva.</p>
<p>Artigo 28º</p>
<p>Con cargo á aplicación orzamentaria 09.01.612A.771 dos presupostos xerais da Xunta de Galicia para 1995, establécese unha subvención que poderá alcanzar ata o 50% da cota de contribución económica que o novo socio estea obrigado a satisfacer como contribución ó capital social e, se é o caso, da cota de entrada para a súa integración como socio dunha cooperativa que, non tendo entre os seus fins actividades relacionadas coa producción de leite abarque as necesidades da nova actividade productiva do socio.</p>
<p>Artigo 29º</p>
<p>A subvención terá carácter persoal e deberá ser formulada en solicitude individual, tanto se o peticionario é un como se son varios, acompañando os seguintes documentos:</p>
<p>a) Instancia individual suscrita, no caso de ser varios, por cada un, na que se faga constar o compromiso de permanecer como socio por un período mínimo de 6 anos.</p>
<p>b) Fotocopia do DNI.</p>
<p>c) Relación de peticionarios incluídos no expediente.</p>
<p>d) Certificación do secretario da cooperativa, na que conste a solicitude do socio, o acordo de admisión por parte da cooperativa coa súa data, así como o importe</p>
<p>da cota de contribución obrigatoria para o novo socio como capital social e cota de ingreso.</p>
<p>e) Documentación que acredite estar acollido ó plan de abandono de producción leiteira.</p>
<p>f) Certificación expedida pola axencia de extensión agraria máis próxima, que acredite a condición do solicitante de ser titular de explotación con orientación productiva non relacionada coa gandería de leite.</p>
<p>Artigo 30º</p>
<p>As subvencións contidas nos capítulos IV, V, VI e VII desta orde expediranse con cargo á partida orzamentaria 09.01.612A.771 dos presupostos xerais da Comunidade Autónoma de Galicia para 1995, cunha dotación de 63.000.000 de ptas. (sesenta e tres millóns de pesetas).</p>
<p>CAPÍTULO VIII</p>
<p>Disposicións comúns para tramitación das subvencións</p>
<p>Artigo 31º</p>
<p>As solicitudes irán dirixidas ó conselleiro de Agricultura, Gandería e Montes e presentaranse no rexistro da consellería ou das súas delegacións provinciais, nas axencias de extensión agraria ou nos lugares e formas indicados no artigo 38 da vixente Lei de réxime xurídico das administracións públicas e do procedemento administrativo común.</p>
<p>O prazo de presentación delas concluirá o día 30 de abril do ano en curso.</p>
<p>Artigo 32º</p>
<p>A documentación que en tódolos casos deberán presenta-los peticionarios das subvencións regulamentadas na presente orde é a seguinte:</p>
<p>a) Certificación da acta na que figure o acordo do órgano rector na que se aproba a actividade, contratación, adquisición ou servicio que se pretenda que sexa subvencionado así como o acordo de petición de subvención e autorización a persoa ou persoas encargadas de levar a cabo os trámites necesarios.</p>
<p>b) Copia dos estatutos.</p>
<p>c) Copia do balance e conta de resultados correspondentes ó último exercicio económico.</p>
<p>d) Copia de declaración do imposto de sociedades correspondente ó último período impositivo esixible.</p>
<p>e) Informe xeral sobre ámbito xeográfico, número de socios, número de empregados, actividades que realizan e calquera outro dato que poida ser relevante para coñece-la configuración da entidade.</p>
<p>f) Relación de compoñentes do órgano rector.</p>
<p>g) Certificación por cada concepto, de que nin se solicitou nin se obtivo ningunha outra subvención para o mesmo fin, por parte de outras entidades públicas. Esta certificación deberá vir asinada polo secretario e visada polo presidente da cooperativa.</p>
<p>h) Certificación da entidade bancaria na que conste a apertura e o número da conta corrente, así como do código da entidade.</p>
<p>i) Copia compulsada do código de identificación fiscal da entidade.</p>
<p>j) Certificación expedida polo Tesouro da Comunidade Autónoma de Galicia acreditativa de non ter pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>k) Certificación de estar ó corrente do pagamento das obrigas fiscais e de Seguridade Social.</p>
<p>Artigo 33º</p>
<p>As subvencións concederanse por resolución motivada do conselleiro de Consellería de Agricultura, Gandería e Montes, logo de análise da documentación presentada e dos informes técnicos correspondentes no prazo de un mes, contado a partir da data de finalización do prazo de presentación de solicitudes.</p>
<p>Artigo 34º</p>
<p>A xustificación do gasto correspondente ás accións que sexan obxecto de subvención deberanse presentar directamente no Servicio de Fomento Cooperativo (servicios centrais da Consellería de Agricultura, Gandería e Montes, edificio administrativo de San Caetano, Santiago de Compostela).</p>
<p>O prado de presentación delas será de dous meses contados a partir da data de comunicación de concesión da axuda, excepto a xustificación en materia de contratación de persoal, de carácter trimestral, que deberán presentarse no prazo máximo de tres meses posteriores ó remate do correspondente trimestre.</p>
<p>Rematado o prazo de presentación de xustificación dos gastos, decaerá no dereito a percibi-lo importe da subvención concedida, sen necesidade de aviso nin declaración ningunha.</p>
<p>Artigo 35º</p>
<p>O aboamento das subvencións concedidas efectuarase despois da acreditación da execución do gasto, polos medios en cada caso sinalados, no prazo de dous meses.</p>
<p>Artigo 36º</p>
<p>As subvencións contidas na presente orde son incompatibles con calquera outras que, coa mesma finalidade, se puidesen percibir procedentes da Xunta de Galicia e demais administracións públicas. A vulneración deste precepto dará lugar á perda da subvención concedida, procedéndose de modo inmediato á devolución das cantidades percibidas, cos xuros correspondentes. Neste suposto a Xunta de Galicia esixirá as responsabilidades de orixe penal ou administrativa legalmente previstas.</p>
<p>Artigo 37º</p>
<p>A Consellería de Agricultura, Gandería e Montes poderá, en calquera momento, realiza-las comprobacións que coide oportunas para velar polo axeitado cumprimento das disposicións contidas na presente orde.</p>
<p>Artigo 38º</p>
<p>Os investimentos deberán estar realizados no presente exercicio, agás o referente ás contratacións de persoal que, aínda que formalizadas necesariamente no corrente ano, se atenderán ata que finalice o prazo dunha anualidade.</p>
<p>Artigo 39º</p>
<p>Con cargo ós remanentes que puidesen producirse na tramitación dos expedientes de subvención, poderán atenderse aquelas solicitudes que, cumprindo tódolos requisitos, non obtivesen nun primeiro momento a axuda solicitada.</p>
<p>Disposicións adicionais</p>
<p>Primeira.</p>
<p>Tódolos gastos ou investimentos ós que se refire a presente orde entenderanse feitos sen inclusión do IVE.</p>
<p>Segunda.</p>
<p>As copias do balance e contas de resultados ás que se refire o artigo 32º son as correspondentes ós do último exercicio económico. Pero, no suposto de que estes estivesen pendentes de aprobación, presentaranse as correspondentes ó exercicio anterior comprometéndose a achega-los novos tan pronto como fose posible.</p>
<p>Terceira.</p>
<p>Para os efectos do establecido na presente orde, as sociedades agrarias de transformación (SS.AA.TT.) terán a mesma consideración que as sociedades cooperativas.</p>
<p>Cuarta.</p>
<p>Mentres non se produza a aprobación e conseguinte publicación dos presupostos xerais da Comunidade Autónoma de Galicia para 1995, as solicitudes que se orixinen como consecuencia da publicación da orde de subvención serán tramitadas de conformidade e cos efectos contidos na Orde da Consellería de Economía e Facenda do 2 de xuño de 1986 (DOG nº 18, do 19-6-96), modificada pola Orde do 18 de outubro de 1991 (DOG nº 229, do 26-11-91).</p>
<p>A dotación orzamentaria está contida no proxecto de presupostos para 1995.</p>
<p>Disposición derradeira</p>
<p>Única.</p>
<p>Autorízase o secretario xeral da Consellería para dicta-las normas necesarias para a aplicación da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 13 de decembro de 1994.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>

