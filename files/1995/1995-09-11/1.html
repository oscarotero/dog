---
date: '1995-09-11'
id: '4166'
page: 6
number: 174
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 11 de xullo de 1995, da Delegación Provincial de Pontevedra,
  pola que se dispón a inscrición no rexistro e publicación no Diario Oficial de
  Galicia do convenio colectivo da empresa Círculo Cultural Mercantil e
  Industrial de Vigo (ciudad deportiva).
range: Resolución
url: 'https://www.xunta.gal/dog/Publicados/1995/19950911/Anuncio4166_gl.html'
---
<p>Visto o expediente do convenio colectivo para a empresa Círculo Cultural Mercantil e Industrial de Vigo (ciudad deportiva), da provincia de Pontevedra que tivo entrada nesta delegación provincial o día 30-5-1995, subscrito en representación da parte económica por unha representación da empresa, e da parte social polos delegados de persoal, en data 18-11-1994. De conformidade co disposto no artigo 90.2º e 3º, da Lei 8/1980 do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, a delegación da Consellería de Xustiza, Interior e Relacións Laborais da provincia de Pontevedra,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo desta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación, no BOP e no Diario Oficial de Galicia (DOG).</p>
<p>Vigo, once de xullo de mil novecentos noventa e cinco.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo da empresa Círculo Cultural Mercantil e Industrial de Vigo para os traballadores da súa cidade deportiva, situada no concello de Mos (Pontevedra) para os anos 1994-1995.</p>
<p>Artigo 1º.-Ámbito territorial.</p>
<p>O presente convenio colectivo será de aplicación ás relacións laborais da empresa Círculo Cultural Mercantil e Industrial de Vigo, e afecta concretamente o persoal adscrito ás instalacións da cidade deportiva que esta entidade ten no concello de Mos.</p>
<p>Artigo 2º.-Ámbito funcional.</p>
<p>O convenio regula as relacións de traballo nos locais e instalacións da cidade deportiva da sociedade Cír</p>
<p>culo Cultural Mercantil e Industrial de Vigo, no expresado ámbito territorial.</p>
<p>Artigo 3º.-Ámbito persoal.</p>
<p>Rexeranse polo presente convenio cantas persoas achegen un esforzo intelectual ou físico á execución das funcións propias dalgún dos oficios ou categorías profesionais que neste convenio se definan, percibindo emolumentos polo cometido realizado e que estean ligados, mediante relación xurídico-laboral de dependencia, coa empresa durante a vixencia do convenio.</p>
<p>Artigo 4º.-Vixencia e duración.</p>
<p>Con independencia da data de publicación no BOP deste convenio, a súa duración establécese por dous anos, desde o primeiro de xaneiro de 1994 ó trinta e un de decembro de 1995.</p>
<p>Os efectos retroactivos a que se refire o parágrafo anterior non lle serán de aplicación ó persoal a quen se lle extinguise o contrato, por calquera causa, antes da data de publicación deste convenio.</p>
<p>Aritgo 5º.-Denuncia.</p>
<p>A denuncia na que se propoña a revisión do presente convenio deberase presentar cunha anticipación mínima de un mes á data de expiración do prazo de vixencia ou de calquera das súas prórrogas anuais, se non fose denunciado na súa vixencia orixinaria.</p>
<p>Artigo 6º.-Salarios.</p>
<p>Na táboa salarial anexa especifícanse os salarios base correspondentes a cada categoría profesional, incrementados nun 3% sobre os vixentes no anterior convenio, para o ano 1994. Sobre o complemento de utensilios ou roupa de traballo aplicaranse tamén as mesmas porcentaxes de aumento para tódolos traballadores que o perciban.</p>
<p>Durante o ano 1995 os traballadores percibirán sobre os salarios base correspondentes a cada categoría profesional e a antigüidade exclusivamente, un incremento do 3,5%, eqivalente á previsión do IPC, garantindo, en todo caso a empresa o aboamento do IPC real do ano, polo que, se houber diferencia, en máis ou en menos, aplicaríase a súa regularización tan pronto se coñecese o IPC definitivo de 1995.</p>
<p>Artigo 7º.-Xornada de traballo.</p>
<p>A duración máxima da xornada de traballo ordinaria será de corenta horas de traballo efectivo na semana.</p>
<p>Artigo 8º.-Realización de funcións distintas ás propias.</p>
<p>O persoal afectado por este convenio poderá ser destinado, con carácter provisional, á realización de funcións distintas ás súas específicas, sempre e cando non supoña perda de categoría profesional ou desdouro dela, nin diminución da retribución.</p>
<p>Artigo 9º.-Licencias.</p>
<p>O persoal terá dereito a que se lle conceda permiso, con percepción dos salarios correspondentes, no seguintes casos e polos tempos que se expresan:</p>
<p>1. Por casamento do traballador quince días.</p>
<p>2. Por casamento de pais, fillos, irmáns e tíos, directos ou políticos, un día se ten lugar na mesma provincia e tres días se se celebra noutra distinta.</p>
<p>3. Por parto da esposa, cinco días se reside na mesma localidade do centro de traballo e sete días se reside en localidade diferente.</p>
<p>4. Por falecemento do cónxuxe, pais e fillos concederanse cinco días, que se ampliarán a nove cando teña lugar fóra da rexión e o productor se desprazase ó lugar do óbito.</p>
<p>5. Na continxencia de enfermidade grave do cónxuxe, pais ou fillos, oito días. Se fose necesario o internamento de calquera deles fóra da provincia, a licencia estenderase polo tempo necesario, establecéndose como tope máximo trinta días.</p>
<p>6. Por falecemento ou enfermidade grave de irmáns, avós ou pais políticos, dous días dentro da provincia e cinco días fóra dela, sempre e cando o traballador efectúe o desprazamento.</p>
<p>7. Por falecemento de irmáns políticos, avós políticos, sobriños, tíos e primos directos:</p>
<p>a) Un día se falece dentro da provincia.</p>
<p>b) Dous días se falece fóra da provincia e dentro da rexión.</p>
<p>c) Tres días se acontece a máis de 500 quilómetros de distancia e o traballador se despraza ó lugar de falecemento.</p>
<p>8. Por traslado de domicilio, dous días.</p>
<p>9. Os traballadores terán dereito a licencia non retribuída de tres días naturais ó ano, por necesidade de atender asuntos persoais. Tamén poderá o traballador desconta-los ditos días do seu período vacacional, ben entendido que nin nun caso nin no outro se poderá prexudica-lo funcionamento do traballo encomendado ó productor da empresa.</p>
<p>Os casos particulares serán estudiados pola dirección segundo mellor proceda.</p>
<p>A empresa poderá requirir xustificantes ou probas suficientes ó seu xuízo, sobre a veracidade da causa que orixina a licencia de que se trate.</p>
<p>O período de vacacións para todo o persoal afectado consistirá en trinta días naturais ó ano, que non poderá ser desfrutado entre o 1 de xuño e o 30 de setembro, por seren os meses de maior actividade na cidade deportiva da sociedade. Deberanse fixa-lo día e mes de vacacións para cada empregado.</p>
<p>Artigo 11º.-Antigüidade.</p>
<p>Sobre os salarios base que figuran na táboa salarial anexa calcularase a antigüidade correspondente.</p>
<p>A dita antigüidade contarase a partir do ingreso na empresa, sen que o ascenso de categoría supoña perda da adquirida.</p>
<p>A escala que se aplicará será a seguinte:</p>
<p>1. Un cinco por cento ó cumpri-los tres anos de servicio efectivo na empresa.</p>
<p>2. Un doce por cento ó cumpri-los seis anos.</p>
<p>3. Un vintedous por cento ó cumpri-los nove anos.</p>
<p>4. Un vintecinco por cento ó cumpri-los doce anos.</p>
<p>5. Un corenta por cento ó cumpri-los dezaseis anos.</p>
<p>6. Un cincuenta e cinco por cento ós vinteún anos.</p>
<p>7. Un sesenta por cento ó cumpri-los vintecinco anos, como tope máximo.</p>
<p>Aqueles traballadores ós cales, durante a vixencia do presente convenio, lles corresponda percibir incrementos por antigüidade, a porcentaxe do incremento que polo dito concepto lles corresponda será absorbido da base de 5.000 pesetas en concepto de utensilios e roupa, minorando, en consecuencia, a percepción deste último concepto.</p>
<p>Artigo 12º.-Gratificacións.</p>
<p>Por este concepto o persoal percibirá as seguintes gratificacións extraordinarias:</p>
<p>O 25 de xullo, trinta días de salario.</p>
<p>No Nadal, trinta días de salario.</p>
<p>Na primeira quincena de marzo, trinta días de salario.</p>
<p>Na primeira quincena de outubro, trinta días de salario.</p>
<p>Nestas pagas non se computarán o plus de puntualidade e asistencia nin o de transporte.</p>
<p>Artigo 13º.-Bolsa de vacacións.</p>
<p>Todo o persoal que preste os seus servicios nesta empresa e no ámbito que ampara este convenio terá dereito a percibir unha bolsa de vacacións valorada en 8.761 pesetas, que se fará efectiva xunto coa paga extraordinaria do mes de xullo.</p>
<p>Artigo 14º.-Baixas por enfermidade.</p>
<p>Os traballadores afectados por este convenio percibirán da empresa, durante o tempo que estean dados de baixa, por enfermidade común ou accidente de traballo, e sempre que leven na empresa un mínimo de seis meses, o complemento necesario durante un período máximo de doce meses para que, computando o que perciba con cargo á Seguridade Social, alcance o cento por cento do salario real, entendéndose polo mesmo o salario base máis tódolos complementos retributivos, a excepción dos pluses de transporte e de puntualidade e asistencia.</p>
<p>Co fin de evitar no posible o absentismo laboral, os primeiros 15 días de baixa por enfermidade común ou profesional, así como a producida por accidente, só se percibirán de acordo co establecido na ordenanza laboral para a industria de hostelería ou por calquera disposición de categoría superior, exceptuándose cando a baixa sexa por internamento ou hospitalización, casos nos que se aboará o cento por cento desde o primeiro día.</p>
<p>Artigo 15º.-Absorción.</p>
<p>Os aumentos concedidos polo presente convenio absorberán os que, por imperativo legal, se impuxesen posteriormente durante a súa vixencia.</p>
<p>Artigo 16º.-Plus de asistencia e puntualidade.</p>
<p>Establécese un plus de asistencia e puntualidade de 189 pesetas por día efectivo de traballo.</p>
<p>As faltas que se aplicarán con respecto a este plus son as seguintes:</p>
<p>1. A primeira falta de asistencia suporá a perda do 50% do total mensual do plus e a seguinte a súa perda total.</p>
<p>2. Unha falta de rexistro de reloxo equivalerá a unha falta de asistencia.</p>
<p>3. Tres faltas de puntualidade equivalerán a unha falta de asistencia.</p>
<p>Artigo 17º.-Plus de transporte.</p>
<p>Establécese con carácter xeral para todo o persoal un plus de transporte equivalente ó importe de billete de autobús urbano, en ida e volta, por cada asistencia ó centro de traballo dentro do mesmo día.</p>
<p>Artigo 18º. Tendo a consideración de bases mínimas as establecidas neste convenio, serán respectadas as condicións máis beneficiosas xa concedidas ó persoal.</p>
<p>Artigo 19º.-Roupa de traballo.</p>
<p>A empresa, tendo en conta a estética, boa presencia e desempeño do traballo nas súas distintas facetas, facilitará, unha ou dúas veces ó ano, a roupa e utensilios necesarios ós traballadores para a digna realización dos seus cometidos, esixíndose en todo momento o bo trato da dita roupa por parte do persoal, quen responderá do coidado das que reciba.</p>
<p>Artigo 20º.-Horas extras.</p>
<p>Tódalas horas extras que acepte realiza-lo persoal por conveniencia do servicio, tanto diúrnas como nocturnas, en días festivos ou domingos, serán aboadas a razón de 1.195 pesetas cada unha.</p>
<p>Artigo 21º.-Axuda escolar.</p>
<p>Establécese un plus de axuda escolar, que percibirán tódolos traballadores da empresa sen distinción de actividades nin categorías, para todos aqueles que teñan fillos/as en idade escolar, distribuído do seguinte xeito:</p>
<p>1. Por cada fillo en nivel preescolar 7.226 pesetas anuais.</p>
<p>2. Por cada fillo en nivel de EXB 11.055 pesetas anuais.</p>
<p>3. Por cada fillo en niveis de BUP, FP e COU 22.050 pesetas.</p>
<p>4. Por cada fillo que curse estudios en universidades ou colexios universitarios 37.630 pesetas anuais.</p>
<p>Os importes correspondentes serán aboados pola empresa no mes de setembro de cada ano, ou cando os traballadores acrediten debidamente as matriculacións dos seus fillos.</p>
<p>Artigo 22º.-Réxime disciplinario.</p>
<p>Por falta de puntualidade, para os efectos da causa de despedimento consignada no parágrafo a) número</p>
<p>dous, artigo 54 do Estatuto dos traballadores, Lei 8/1980, entenderase o atraso inxustificado de 15 minutos ou máis, producido cinco veces en un mes ou dez na tempada.</p>
<p>Para os mesmos efectos entenderase por non asistencia tres faltas en un mes ou seis na tempada.</p>
<p>Artigo 23º.-Seguro de accidentes.</p>
<p>A empresa concertará cunha compañía de seguros, que se determinará de mutuo acordo, un seguro de accidentes polas 24 horas do día coas seguintes indemnizacións:</p>
<p>Falecemento por accidente un millón de pesetas.</p>
<p>Invalidez por accidente dous millóns de pesetas.</p>
<p>Estas primas enténdense para tódolos traballadores da empresa. O seu importe será percibido polos lexítimos herdeiros do traballador ou por el mesmo en caso de invalidez.</p>
<p>Artigo 24º.-Servicio militar.</p>
<p>Ó persoal que leve un mínimo de dous anos ó servicio da empresa, esta aboaralle, ó incorporarse ó servicio militar obrigatorio ou durante o transcurso deste, o importe das pagas extraordinarias completas de xullo e Nadal.</p>
<p>Artigo 25º.-Premio de xubilación.</p>
<p>Ós traballadores que cesen na empresa por xubilación ou por pasaren á situación de invalidez permanente, sempre que teñan máis de cinco anos continuados de vinculación á empresa, esta aboarálle-lo equivalente a dúas mensualidades de salario real. Se levase máis de dez anos aboaralles catro mensualidades. A tódolos que leven máis de quince anos vinculados á empresa aboaránselles seis mensualidades.</p>
<p>En todo caso, os traballadores que se xubilen nos próximos cinco anos, e concretamente ata o 31 de decembro de 1997, terán dereito á percepción dos premios citados no seu 50%, aplicándose ó cento por cento a normativa destes premios a partir do 1 de xaneiro de 1998.</p>
<p>Estes premios percibiraos o cónxuxe se o traballador falecese antes de xubilarse e tivese cumpridos os 55 anos, ou se levase máis de dez anos ininterrompidos ó servicio da empresa no momento do seu falecemento. No seu defecto este premio será percibido polos orfos menores de 18 anos ou de máis idade se estivesen incapacitados para o traballo.</p>
<p>Artigo 26º.-Comisión mixta paritaria.</p>
<p>Como órgano de interpretación, conciliación, arbitraxe e vixilancia do presente convenio créase unha comisión mixta paritaria, que estará integrada por tantos vocais titulares representantes dos traballadores como da empresa estean nomeados para a negociación deste convenio.</p>
<p>A función desta comisión é a que vén dictada no artigo 18 da vixente Lei de convenios colectivos sindicais.</p>
<p>Artigo 27º.-Disposición transitoria.</p>
<p>Cumprindo o pactado, que se recolle no artigo 25 do convenio asinado para o ano 1992, e como resultado dos estudios e reunións levados a cabo conxuntamente para establecer un plan de equiparación laboral e conómica entre o persoal da cidade deportiva e o da sede central desta empresa, acórdase:</p>
<p>Que a dita equiparación sexa asumida en seis anualidades, proporcionalmente, sendo de aplicación a primeira delas no convenio de 1993, determinándose as diferencias salariais e outras percepcións, así como aplicándose as modificacións requiridas no seu texto.</p>
<p>Como anexo primeiro inclúese unha táboa de equiparación salarial, onde se deixa determinado o alcance das diferencias económicas que se aplicarán neste ano de 1994 e en 1995, de forma proporcional, como segundo e terceiro ano de aplicación de equiparación entre ámbalas sedes, pactado para levar a cabo no prazo máximo de seis anos.</p>
<p>Artigo 28º.-Mesa negociadora.</p>
<p>Co fin de cumpir debidamente o establecido no Estatuto dos traballadores, artigo 85, alínea a), faise cons</p>
<p>tar no texto deste convenio a composición da mesa negociadora, que foi a seguinte:</p>
<p>Por parte da empresa:</p>
<p>Emiliano Pérez Varela, vicepresidente primeiro da xunta directiva.</p>
<p>Modesto González da Vila, vocal da xunta directiva</p>
<p>Saturnino Paniagua González, vocal da xunta directiva</p>
<p>Enrique Blanco Fernández, director-xerente</p>
<p>Por parte dos traballadores:</p>
<p>José Vila Ramilo, delegado de persoal</p>
<p>Francisco Lugo Cancelas</p>
<p>Antonio Campo Fernández</p>
<p>Pilar Davila Vila</p>
<p>Actuou como secretario:</p>
<p>Enrique Blanco Fernández, director-xerente.</p>
<p>95-05761</p>

