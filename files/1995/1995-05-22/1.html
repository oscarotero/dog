---
date: '1995-05-22'
id: DF86
page: 3
number: 96
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 133/1995, do 10 de maio, sobre autorización de centros docentes
  privados para impartir ensinanzas de réxime xeral non universitarias.
range: Decreto
url: 'https://www.xunta.gal/dog/Publicados/1995/19950522/AnuncioDF86_gl.html'
---
<p>A Constitución española, no seu artigo 27.6º recoñece ás persoas físicas e xurídicas a liberdade de creación de centros docentes.</p>
<p>De conformidade coas competencias que en materia de educación ten atribuídas a nosa Comunidade Autónoma en virtude do establecido no artigo 31 do Estatuto de autonomía, o presente decreto desenvolve o procedemento que deberá seguirse para que os centros privados, de nova creación, poidan ser autorizados a teor do disposto no artigo 23 da Lei orgánica 8/1985, do 3 de xullo, reguladora do dereito á educación (LODE), e tendo en conta o establecido no Real decreto 1004/1991, do 14 de xuño, polo que se establecen os requisitos mínimos dos centros que impartan ensinanzas de réxime xeral non universitarias.</p>
<p>Así mesmo, cómpre regula-las modificacións de que pode ser obxecto a autorización dun centro docente e a extinción desta, así como o procedemento que se seguirá para o efecto.</p>
<p>Na súa virtude, por proposta do conselleiro de Educación e Ordenación Universitaria, logo de informe do Consello Escolar de Galicia, e logo da deliberación do Consello da Xunta de Galicia, na súa reunión do día dez de maio de mil novecentos noventa e cinco,</p>
<p>DISPOÑO:</p>
<p>TÍTULO I</p>
<p>Disposicións de carácter xeral</p>
<p>Artigo 1º</p>
<p>1. A apertura e funcionamento dos centros docentes privados que impartan ensinanzas de réxime xeral, das regulamentadas na Lei orgánica 1/1990, do 3 de outubro, de ordenación xeral do sistema educativo, someterase ó principio de autorización administrativa.</p>
<p>2. O réxime xurídico das autorizacións dos centros ós que se refire o apartado anterior regularase polo que se establece no presente decreto.</p>
<p>3. A autorización concederase sempre que os centros reúnan os requisitos mínimos establecidos con carácter xeral polo Real decreto 1004/1991, do 14 de xuño, e as modificacións introducidas polo Real decreto 1487/1994, do 1 de xullo, na súa disposición adicional terceira e revogarase cando os centros deixen de reunir estes requisitos. Os centros autorizados desfrutarán de plenas facultades académicas e inscribiranse no Rexistro de Centros.</p>
<p>Artigo 2º</p>
<p>1. Toda persoa física ou xurídica de carácter privado e de nacionalidade española ou de calquera outro Estado membro da Unión Europea poderá obter autorización para a apertura e funcionamento de centros docentes privados se reúne os requisitos establecidos pola lexislación vixente.</p>
<p>2. Poderán, igualmente, obte-la dita autorización as persoas físicas ou xurídicas, públicas ou privadas, de nacionalidade estranxeira, axustándose ó que resulte da lexislación vixente, dos acordos internacionais, ou, se é o caso, do principio de reciprocidade.</p>
<p>Artigo 3º</p>
<p>Non poderán ser titulares de centros docentes privados:</p>
<p>a) As persoas que presten servicios na Administración educativa estatal, autonómica ou local.</p>
<p>b) Os que teñan antecedentes penais por delictos dolosos.</p>
<p>c) As persoas, físicas ou xurídicas, expresamente privadas do exercicio deste dereito por sentencia xudicial firme.</p>
<p>d) As persoas xurídicas nas que as personas incluídas nos apartados anteriores desempeñen cargos rectores ou sexan titulares do 20 por 100 ou máis do capital social.</p>
<p>Artigo 4º</p>
<p>1. Os centros autorizados terán como denominación xenérica a correspondente ás ensinanzas para as que estean autorizados.</p>
<p>2. Tódolos centros privados terán unha denominación específica que figurará na correspondente inscrición rexistral. Non poderán utilizarse, por parte dos centros, denominacións diferentes daquela.</p>
<p>TÍTULO II</p>
<p>Expedientes de autorizacións</p>
<p>CAPÍTULO I</p>
<p>Da solicitude</p>
<p>Artigo 5º</p>
<p>1. O expediente de autorización administrativa para a apertura e funcionamento dun centro docente privado iniciarase a instancia de parte, mediante solicitude dirixida ó conselleiro de Educación e Ordenación Universitaria a través da delegación provincial correspondente.</p>
<p>2. A solicitude xuntaráselle declaración ou manifestación de que a persoa promotora do centro non se encontra incursa en ningún dos supostos previstos no artigo 3º do presente decreto.</p>
<p>3. Xuntarase o proxecto das obras que teñan que realizarse para a construcción do centro, que se axustará ás condicións establecidas no Real decreto 1004/1991, do 14 de xuño, polo que se establecen os requisitos mínimos dos centros que impartan ensinanzas de réxime xeral non universitarias e as modi</p>
<p>ficacións introducidas na disposición adicional terceira do Real decreto 1487/1994, do 1 de xullo. Se se trata de inmobles xa existentes, deberán presentarse os planos das instalacións no seu estado actual e, se é o caso, o proxecto das obras previstas para o seu acondicionamento. En calquera caso, aportarase o título xurídico que xustifique a posibilidade de utiliación dos inmobles afectados.</p>
<p>CAPÍTULO II</p>
<p>Da aprobación do proxecto</p>
<p>Artigo 6º</p>
<p>A solicitude, acompañada da documentación indicada no artigo anterior, será elevada á Dirección Xeral de Ordenación Educativa e Centros, que dictará resolución, á vista dos informes emitidos polos servicios correspondentes da delegación provincial respectiva, sobre a adecuación das edificacións propostas ós requisitos mínimos que, en canto a instalacións, sinala a lexislación vixente para as distintas ensinanzas, e logo de audiencia dos interesados, de se-lo caso.</p>
<p>Artigo 7º</p>
<p>A resolución da Dirección Xeral de Ordenación Educativa e Centros deberá producirse no prazo máximo de dous meses desde a data en que o promotor do centro completase a documentación á que se refire o artigo anterior. Esta resolución non porá fin á vía administrativa, podendo interpoñerse recurso ordinario ante o conselleiro de Educación e Ordenación Universitaria.</p>
<p>CAPÍTULO III</p>
<p>Da autorización definitiva</p>
<p>Artigo 8º</p>
<p>1. Aprobadas as edificacións propostas e realizadas, se é o caso, as obras necesarias, o interesado instará á autorización definitiva. A solicitude presentarase na delegación provincial, xuntando tamén relación do persoal de que disporá o centro desde o momento do inicio da súa actividade, con indicación das súas titulacións respectivas.</p>
<p>A devandita relación poderá ser substituída polo compromiso de ser aportada antes do inicio das actividades educativas e deberá ser aprobada expresamente pola delegación provincial correspondente, logo de informe da inspección educativa.</p>
<p>2. A autorización de apertura e funcionamento non poderá ser denegada por insuficiencia das instalacións propostas, se as obras foran realizadas conforme o proxecto aprobado pola Dirección Xeral de Ordenación Educativa e Centros.</p>
<p>3. A delegación provincial, logo das verificacións oportunas, remitirá o expediente co seu informe, no prazo máximo de dous meses, á dirección xeral citada, que formulará proposta de resolución ante o conselleiro de Educación e Ordenación Universitaria, logo de audiencia dos interesados, de se-lo caso. A resolución do conselleiro que deberá producirse no prazo</p>
<p>máximo de tres meses a partir da recepción do expediente, porá fin á vía administrativa.</p>
<p>Artigo 9º</p>
<p>1. A autorización de apertura e funcionamento dun centro docente producirá efectos a partir do curso académico inmediatamente seguinte ó da data da correspondente resolución. Non obstante o titular do centro poderá solicitar que se aprace a posta en funcionamento deste.</p>
<p>En ningún caso se poderá poñer en funcionamento ningún centro nin unidade ningunha con antelación á concesión da correspondente autorización, sendo este motivo dabondo para denega-la autorización ou, se é o caso, revogala.</p>
<p>2. No centro impartiranse as ensinanzas autorizadas conforme a ordenación académica vixente.</p>
<p>Calquera modificación nas ensinanzas autorizadas, aínda que se realicen con carácter experimental, deberá ser aprobada polo conselleiro de Educación e Ordenación Universitaria por proposta do director xeral de Ordenación Educativa e Centros e deberá inscribirse no Rexistro de Centros.</p>
<p>TÍTULO III</p>
<p>Expedientes de autorización dos centros de ensinanzas obrigatorias que desexen acceder ó réxime de concertos</p>
<p>Artigo 10º</p>
<p>Os expedientes de autorización dos centros nos que se pretenda impartir ensinanzas obrigatorias e que desexen acceder, no seu momento, ó réxime de concertos educativos, tramitaranse conforme o disposto no título II do presente decreto, coas particularidades que se establecen nos artigos seguintes.</p>
<p>Artigo 11º</p>
<p>A solicitude de iniciación do expediente de autorización deberá conter manifestación expresa da vontade de acollerse ó réxime de concertos educativos.</p>
<p>Por petición do promotor do centro, a presentación dos proxectos de obras ou planos das instalacións poderá postergarse ata que recaia a resolución á que se refire o artigo seguinte.</p>
<p>Artigo 12º</p>
<p>A delegación provincial procederá segundo o disposto no artigo 6º deste decreto e elevará á Dirección Xeral de Ordenación Educativa e Centros, xunto coa solicitude de apertura e funcionamento do centro, o seu informe.</p>
<p>Artigo 13º</p>
<p>1. A subscrición do concerto procederá cando do expediente tramitado resulte que no centro concorran as circunstancias de prioridade que se establezan e sempre que sexan suficientes os fondos públicos destinados o sostenemento de centros concertados, establecidos nos orzamentos xerais da Comunidade Autónoma de Galicia.</p>
<p>2. No caso de que a subscrición do concerto non resultase procedente, o promotor do centro poderá proseguir, non obstante, a tramitación do expediente de autorización, segundo o previsto no título II deste decreto, e sen prexuízo de solicita-lo acceso ó réxime de concertos conforme o disposto no artigo 19 e seguintes do Regulamento de normas básicas sobre concertos educativos, aprobado por Real decreto 2377/1985, do 18 de decembro.</p>
<p>TÍTULO IV</p>
<p>Modificacións da autorización</p>
<p>Artigo 14º</p>
<p>1. Considéranse circunstancias que dan lugar á modificación da autorización as seguintes:</p>
<p>a) Cambio de denominación específica do centro.</p>
<p>b) Modificación das instalacións que implique:</p>
<p>-Alteración das dimnensións dos espacios que se tiveron en conta para outorga-la autorización.</p>
<p>-Cambio no uso ou destino dos ditos espacios.</p>
<p>c) Ampliación e reducción de unidades e postos escolares.</p>
<p>d) Modificación das ensinanzas cando se realice con carácter experimental, manténdose o mesmo ciclo, etapa ou nivel educativo para o que foi autorizado o centro.</p>
<p>e) Ampliación, reducción ou substitución de ensinanzas, no caso de centros que impartan formación profesional específica.</p>
<p>f) Ampliación, reducción ou substitución de modalidades, en caso de centros que impartan bacharelato.</p>
<p>g) Cambio de titularidade do centro.</p>
<p>2. Considéranse circunstancias que dan lugar a unha nova autorización as seguintes:</p>
<p>a) Cambio de domicilio do centro por traslado de instalacións.</p>
<p>b) Cambio de ciclo, etapa ou nivel educativo para o que foi autorizado o centro, salvo o disposto nos apartados 1 d), 1 e) e 1 f) anteriores.</p>
<p>2. O cambio de domicilio dun centro concertado, se non se modifica a área de influencia do mesmo e se manteñan as condicións de atención ó mesmo grupo de poboación escolarizable, non implicará modificación do concerto subscrito.</p>
<p>Artigo 15º</p>
<p>1. A modificación de autorización deberá ser aprobada pola Consellería de Educación e Ordenación Universitaria que a concederá se se cumpren os requisitos mínimos fixados no Real decreto 1004/1991 e nas modificacións introducidas na disposición adicional terceira do Real decreto 1487/1994, do 1 de xullo, e o establecido no presente decreto.</p>
<p>2. Os interesados formularán a correspondente solicitude, na que se expresen as causas de modificación, ante a delegación provincial.</p>
<p>3. A delegación provincial elevará a solicitude, acompañada dos informes pertinentes á Dirección Xeral de Ordenación Educativa e Centros, que proporá ó conselleiro de Educación e Ordenación Universitaria a oportuna resolución, logo de audiencia do interesado, de se-lo caso.</p>
<p>4. A resolución que poña fin ó expediente dictarase nun prazo máximo de tres meses, contados desde a presentación da solicitude ou, se é o caso, desde a corrección dos reparos que se formularan. Esta resolución porá fin á vía administrativa.</p>
<p>5. A modificación que se aprobe dará lugar á correspondente modificación da inscrición do centro no rexistro establecido para o efecto.</p>
<p>Extinción da autorización</p>
<p>Artigo 16º</p>
<p>1. A autorización extínguese polo cesamento nas súas actividades do centro docente ou por revogación expresa pola Administración educativa, de acordo co que se dispón nos artigos seguintes.</p>
<p>2. A resolución correspondente, que porá fin á vía administrativa, adoptarase por orde do conselleiro de Educación e Ordenación Universitaria.</p>
<p>Artigo 17º</p>
<p>1. A extinción da autorización poderá acordarse por instancia do titular do centro.</p>
<p>No suposto dun centro acollido ó réxime de concertos educativos, non procederá a extinción da autorización a instancia do titular do centro concertado ata a data de extinción do concerto, salvo acordo entre a Consellería de Educación e Ordenación Universitaria e o interesado.</p>
<p>2. A extinción da autorización por cesamento de actividades dun centro docente, ó longo do período que regulamentariamente se estableza, será declarado de oficio polo conselleiro de Educación e Ordenación Universitaria, logo de audiencia do interesado.</p>
<p>O disposto neste apartado será de aplicación, no caso de actividades de formación profesional, respecto das ensinanzas que deixaran de impartir, ó longo do período que, regulamentariarnente se estableza. Neste suposto, o conselleiro de Educación e Ordenación Universitaria, de oficio, logo de audiencia do interesado, procederá a modifica-la autorización, excluíndo dela as ensinanzas non impartidas.</p>
<p>3. En todo caso, a extinción da autorización producirá efectos desde o inicio do curso académico seguinte.</p>
<p>Artigo 18º</p>
<p>1. O expediente de extinción da autorización por revogación expresa da Administración procederá de acordo co disposto no artigo 23 da Lei orgánica reguladora do dereito á educación, cando o centro deixe de reunir algún dos requisitos mínimos establecidos no Real decreto 1004/1991, do 14 de xuño, ou nas modificacións introducidas na disposición adicional</p>
<p>terceira do Real decreto 1487/1994, do 1 de xullo. Procederá tamén o dito expedienta e no suposto previsto no artigo 20º deste decreto.</p>
<p>2. En todo caso, poñerase de relevo ó titular establecido no apartado anterior para que corrixa as deficiencias; no caso de non facelo no prazo que se lle conceda, iniciarase o oportuno expediente. A duración do prazo indicado establecerase en función da deficiencia que se corrixa.</p>
<p>3. O expediente de revogación será iniciado pola Dirección Xeral de Ordenación Educativa e Centros. Instruído o expediente daráselle vista e audiencia titular do centro. Cumprido este trámite, e á vista das actuacións realizadas e das alegacións formuladas, se é o caso, polo interesado, formularase proposta de resolución ante o conselleiro de Educación e Ordenación Universitaria.</p>
<p>Artigo 19º</p>
<p>1. Na orde pola que se autorice o cesamento de actividades dun centro e na que se acorde a revogación da autorización poderá establecerse que os efectos daquelas sexan progresivos, a fin de que os alumnos matriculados no centro non sufran alteración na súa traxectoria educativa.</p>
<p>2. As ordes ás que se refire o apartado anterior darán lugar á correspondente inscrición de baixa no Rexistro de Centros Docentes.</p>
<p>Artigo 20º</p>
<p>Os incumprimentos de normas de réxime académico que regulamentariaMente se determinen comunicaránselle ó interesado para a súa emenda. De non facelo así no prazo que se sinale, iniciarase o procedemento de revogación da autorización, segundo o disposto no artigo 18º deste decreto.</p>
<p>Disposicións adicionais</p>
<p>Primeira.-Quedarán excluídos do procedemento sinalado no título III os centros a que se refire a disposición transitoria terceira número 2 da Lei orgánica 1/1990, do 3 de outubro, de ordenación xeral do sistema educativo.</p>
<p>Segunda.-Independentemente do número de unidades autorizadas e que se autoricen por reuni-los requisitos mínimos, os centros concertados unicamente poderán poñer en funcionamento, a partir da entrada en vigor deste decreto, o número de unidades concertadas.</p>
<p>Terceira.-Tódalas resolucións que impliquen modificación do Rexistro de Centros serán publicadas, na súa parte dispositiva, no Diario Oficial de Galicia.</p>
<p>Disposicións transitorias</p>
<p>Primeira.-As solicitudes de autorización de novos centros, as de modificación ou extinción da autorización, así como os expedientes de revogación que se estean tramitando á entrada en vigor do presente decreto, continuarán tramitándose conforme esta norma.</p>
<p>Segunda.-Sen prexuízo do establecido na disposición adicional segunda, os centros concertados que tiveran funcionando un número de unidades superior ás concertadas poderán mantelas en funcionamento ata o remate da escolarización dos alumnos que na actualidade as ocupan.</p>
<p>Disposición derrogatoria</p>
<p>Quedan derrogadas cantas normas de igual ou inferior categoría se opoñan ó disposto neste decreto.</p>
<p>Disposicións derradeiras</p>
<p>Primeira.-Por orde do conselleiro de Educación e Ordenación Universitaria poderase delegar na Dirección Xeral de Ordenación Educativa e Centros a resolución das solicitudes de modificación da autorización a que se refire o artigo 15º deste decreto.</p>
<p>Segunda.-Autorízase o conselleiro de Educación e Ordenación Universitaria para dicta-las disposicións necesarias para a execución e desenvolvemento do establecido neste decreto.</p>
<p>Terceira.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dez de maio de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>

