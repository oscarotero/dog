---
date: '1995-02-24'
id: B596
page: 1
number: 39
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 14 de febreiro de 1995 pola que se establece o procedemento de
  renovación por tres anos ó posto da dirección de centros de formación
  continuada do profesorado de niveis non universitarios (CEFOCOP).
range: Orde
url: 'https://www.xunta.gal/dog/Publicados/1995/19950224/AnuncioB596_gl.html'
---
<p>Por Orde do 22 de abril de 1992 (DOG do 29 de abril) convocábase concurso de méritos para a provisión de postos de directores de centros de formación continuada do profesorado de niveis non universitarios.</p>
<p>O artigo 5 do Decreto 42/1989 polo que se regulan os centros de formación continuada do profesorado</p>
<p>de niveis non universitarios, establece que os funcionarios docentes que resulten seleccionados por concurso público de méritos poderán renova-lo seu mandato por outros tres anos.</p>
<p>Encontrándonos no terceiro ano de mandato dos citados directores ou directoras nomeados por Orde do 24 de xullo de 1993 (DOG do 24 de agosto) é necesario regula-la renovación.</p>
<p>Na súa virtude, en uso da autorización expresada na disposición derradeira do antedito Decreto 42/1989, esta Consellería de Educación e Ordenación Universitaria,</p>
<p>DISPÓN:</p>
<p>Primeiro.-Os funcionarios docentes que teñan nomeamento de director/a de CEFOCOP e que desexan seguir por outros tres anos deberán efectua-la súa solicitude nos quince días seguintes á publicación desta orde no DOG. Para tales efectos presentarán:</p>
<p>a) Solicitude segundo modelo do anexo I.</p>
<p>b) Proxecto sobre a actividade a realizar nos próximos tres anos no correspondente CEFOCOP. Este proxecto, dun máximo de 20 folios, será obxecto de defensa oral.</p>
<p>Segundo.-O exercicio da función de dirección nos CEFOCOP será avaliado por unha comisión presidida polo director xeral de Ordenación Educativa e Centros ou persoa en quen delegue e integrada pola subdirectora xeral de Ordenación Educativa, a xefa do Servicio de Ordenación e Innovación Educativa, a xefe do Servicio de Formación do Profesorado e dous inspectores pertencentes ó corpo de inspectores ó servicio da Administración educativa e nomeados polo director xeral de Ordenación Educativa e Centros.</p>
<p>Terceiro.-A avaliación do traballo realizado servirá de base para a proposta de renovación por outros tres anos. Para tales efectos a comisión avaliadora deberá ter en conta:</p>
<p>a) O proxecto presentado polos candidatos ou candidatas ó que se fai referencia no punto 1º b).</p>
<p>b) Os informes dos correspondentes delegados e dos inspectores presidentes da comisión técnica que elabora o plan provincial de formación, referidos ó desempeño da súa función na dirección dos CEFOCOP. Os ditos informes serán solicitados directamente pola comisión avaliadora.</p>
<p>Cuarto.-A comisión, unha vez efectuada a avaliación correspondente, elevará ó conselleiro de Educación e Ordenación Universitaria proposta razoada que, de ser positiva, implicará a renovación no posto de dirección do CEFOCOP por outros tres anos, ó cabo dos cales incorporaranse ós seus postos de traballo docente.</p>
<p>Quinto.-Os funcionarios que non manifesten o seu desexo de continuar no exercicio da dirección dos CEFOCOP ou sexan avaliados negativamente, incorporaranse ó seu centro de destino o 1 de setembro de 1995.</p>
<p>Santiago de Compostela, 14 de febreiro de 1995.</p>
<p>Juan Piñeiro Permuy</p>
<p>Conselleiro de Educación e Ordenación</p>
<p>Universitaria</p>

