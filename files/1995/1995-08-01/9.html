---
date: '1995-08-01'
id: '3062'
page: 6
number: 146
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 24 de xullo de 1995 pola que se establecen bolsas de prácticas para
  estudiantes que realizan ensinanzas de formación agraria.
range: Orde
url: 'https://www.xunta.gal/dog/Publicados/1995/19950801/Anuncio3062_gl.html'
---
<p>A Consellería de Agricultura, Gandería e Montes, no uso das súas competencias convoca bolsas para</p>
<p>a realización de prácticas nas explotacións dos seus centros de capacitación agraria, ó remata-lo curso 1994-1995, ata unha contía de 4.389.000 ptas., a través da Dirección Xeral de Estructuras e Desenvolvemento Rural, con cargo ós orzamentos desta. O fin destas bolsas será que os estudiantes en especialidades agrarias adquiran maiores coñecementos prácticos nas materias propias dos seus estudios, que lles permitan unha mellor incorporación no seu futuro profesional; polo tanto convén establecer unha liña de axudas económicas en forma de bolsas para prácticas. Estas serán realizadas de forma prioritaria en centros que respondan á especialidade cursada.</p>
<p>Polo exposto, en virtude das atribucións que teño conferidas pola Lei 1/1983, do 22 de febreiro, reguladora da Xunta e do seu presidente, e os artigos 1 e 3 do Decreto 205/1990, do 15 de marzo,</p>
<p>DISPOÑO:</p>
<p>Artigo 1º.-Obxecto.</p>
<p>Estas bolsas teñen por obxectivo paliar na medida do posible, ós alumnos que realizan estudios de formación agraria, os gastos ocasionados polo desprazamento e manutención durante as xornadas correspondentes á realización das prácticas nas explotacións.</p>
<p>Artigo 2º.-Finalidade.</p>
<p>Realización de traballos prácticos supervisados na explotación agraria para amplia-los seus coñecementos e mellora-lo seu adestramento en materias propias dos seus estudios.</p>
<p>Artigo 3º.-Beneficiarios.</p>
<p>As bolsas reguladas por esta orde, poderán ser solicitadas por alumnos que durante o curso 1994-1995 cursen ensinanzas de nivel 2 na rama agraria, nas especialidades de horticultura, explotacións agropecuarias (vacún), Instalación e Mantemento de Xardíns ou Capataces Forestais, nas escolas de capacitación agraria da Consellería de Agricultura, Gandería e Montes.</p>
<p>Artigo 4º.-Carácter das bolsas.</p>
<p>As bolsas terán carácter de prácticas á formación recibida, e non implican relación laboral nin administrativa entre os beneficiarios e a Consellería de Agricultura, Gandería e Montes, aínda que si a necesaria dependencia administrativa en relación co horario, normas de réxime interno e disciplinas da unidade administrativa onde se realicen as prácticas.</p>
<p>As bolsas tampouco darán lugar á súa inclusión na Seguridade Social, nembargantes suscribiráselles unha póliza colectiva de seguro de accidentes durante o período de prácticas que cubrirá os accidentes de traballo e responsabilidade civil correspondente.</p>
<p>Artigo 5º.-Tipo de bolsas.</p>
<p>Convócanse 2 tipos de bolsas, en función das horas de prácticas e número de xornadas nas que estas se realizan.</p>
<p>Tipo A: 20 bolsas, para a realización de 300 horas de prácticas cada unha, durante 40 xornadas máximas,</p>
<p>nos meses de xullo, agosto e setembro, para alumnos que conclúen os seus estudios.</p>
<p>Tipo B: 30 bolsas, para a realización de 150 horas de prácticas cada unha, durante 20 xornadas máximas, nos meses de xullo, agosto e setembro, para alumnos que remataron o primeiro curso.</p>
<p>As bolsas poden ser reconvertidas nun ou noutro tipo, en función das solicitudes e sempre que non se modifique o montante global orzamentado.</p>
<p>Non obstante o anterior, se a contía total das solicitudes superase o crédito dispoñible, queda autorizada a Dirección Xeral de Estructuras e Desenvolvemento Rural para reaxusta-lo número de xornadas solicitadas, de forma que a súa contía non exceda o crédito dispoñible. Neste caso comunicaráselles ós interesados/as a modificación efectuada.</p>
<p>Artigo 6º.-Requisitos e coantía das axudas.</p>
<p>Serán requisitos indispensables para solicitar estas ayudas:</p>
<p>Que os alumnos solicitantes estean matriculados de 1 ou 2 cursos da especialidade correspondente ás prácticas que solicita, nalgún dos centros de Capacitación Agraria, da Consellería de Agricultura, Gandería Montes.</p>
<p>Que os alumnos solicitantes presenten un certificado do expediente académico do último curso realizado.</p>
<p>Que os alumnos presenten certificación de prácticas voluntarias realizadas no centro de capacitación agraria onde estean matriculados ó longo do curso 1994-1995.</p>
<p>Que as solicitudes sexan informadas favorablemente polo director do centro onde se presentan.</p>
<p>A contía das axudas establécese en función do número de horas prácticas.</p>
<p>Axudas tipo A: 125.400 ptas. para a realización de 300 horas de prácticas, durante 40 xornadas.</p>
<p>Axudas tipo B: 62.700 ptas. para a realización de 150 horas de prácticas, durante 20 xornadas.</p>
<p>Artigo 7º.-Oferta de prazas.</p>
<p>Os centros de capacitación agraria que se relacionan ofertan as seguintes prazas para a realización de prácticas, en función do número de xoves que poidan acollerse para darlles o adecuado tratamento formativo.</p>
<table><tbody><tr><td>Centro de Capacitación</td><td>Especialidade/s</td><td>Nº prazas
Tipo A</td><td>Nº prazas
Tipo B</td></tr>
</tbody></table>
<table><tbody><tr><td>Guísamo (A Coruña)</td><td>Horticultura
Xardinería</td><td>4</td><td>5</td></tr>
<tr><td>Sergude (A Coruña)</td><td>Xefe de explotación (vacún)
Forestal</td><td>4</td><td>5</td></tr>
<tr><td>Becerreá (Lugo)</td><td>Forestal</td><td>3</td><td>5</td></tr>
<tr><td>Monforte de Lemos
(Lugo)</td><td>Xefe de explotación (vacún)</td><td>3</td><td>5</td></tr>
<tr><td>Pedro Murias
(Lugo)</td><td>Xefe de explotación (vacún)</td><td>3</td><td>5</td></tr>
<tr><td>Lourizán
(Pontevedra)</td><td>Forestal</td><td>3</td><td>5</td></tr>
</tbody></table>
<p>Artigo 8º.-Formalización de solicitudes.</p>
<p>As solicitudes irán dirixidas ó conselleiro de Agricultura, Gandería e Montes e poderán ser presentadas polos interesados nos centros onde estean matriculados ou ben no rexistro xeral da Consellería de Agricultura, Gandería e Montes, nas súas delegacions provinciais ou da forma prevista no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, segundo o modelo anexo.</p>
<p>O prazo de presentación de solicitudes será de 15 días hábiles, desde a publicación da presente orde no Diario Oficial de Galicia.</p>
<p>Artigo 9º.-Documentación.</p>
<p>As solicitudes presentaranse segundo modelo que se xunta, coa seguinte documentación:</p>
<p>-Tipo de bolsa á que aspira.</p>
<p>-Fotocopia do DNI do interesado.</p>
<p>-Declaración do interesado no que faga constar que cumpre cos requisitos sinalados no artigo 6º da convocatoria.</p>
<p>-Certificación das cualificacións do último curso.</p>
<p>Os directores de centros que teñan ofertadas prazas para a realización de prácticas, presentarán perante a Subdirección Xeral de Extensión e Capacitación Agraria un expediente coa relación detallada de tódalas solicitudes presentadas para a realización de prácticas neste, acompañada das solicitudes e resto da documentación esixida nesta convocatoria de cada un dos solicitantes.</p>
<p>Artigo 10º</p>
<p>1.-Selección.</p>
<p>O estudio e proposta de aprobación de solicitudes será realizada por unha comisión de valoración presidida polo director xeral de Estructuras e Desenvolvemento Rural, e na que se integrarán como secretario e vocais:</p>
<p>-O subdirector xeral de Extensión e Capacitación Agraria.</p>
<p>-O xefe do Servicio de Extensión Agraria.</p>
<p>-Dous directores de centros onde se imparten ensinanzas de capacitación agraria propostos polo director xeral de Estructuras e Desenvolvemento Rural.</p>
<p>-Un funcionario da Subdirección Xeral de Extensión e Capacitación Agraria que actuará como secretario.</p>
<p>2.-A selección realizarase de acordo coa puntuación obtida, unha vez aplicados os baremos que se indican en cada apartado:</p>
<p>a) Por expediente académico correspondente ó último curso realizado.</p>
<p>Sobresaliente con matrícula de honor: 5 puntos.</p>
<p>Sobresaliente: 3 puntos.</p>
<p>Notable: 2 puntos.</p>
<p>b) Por traballos de prácticas realizados de forma voluntaria durante o curso 1994-1995 en centros de capacitación agraria e non remunerados economicamente:</p>
<p>Por cada xornada de traballo en prácticas: 3 puntos.</p>
<p>c) Por curso terminado:</p>
<p>1º curso: 5 puntos.</p>
<p>2º curso: 10 puntos.</p>
<p>Artigo 11º.-Adxudicación e pagamento.</p>
<p>A comisión de valoración, vistas as solicitudes presentadas e o crédito dispoñible, fará chega-la correspondente proposta de adxudicación ó conselleiro de Agricultura, Gandería e Montes.</p>
<p>1.-As bolsas serán adxudicadas polo conselleiro de Agricultura, Gandería e Montes, por proposta da comisión de valoración.</p>
<p>2.-A Dirección Xeral de Estructuras e Desenvolvemento Rural comunicaralles ós centros a concesión ou denegación das axudas, e se é o caso, a modificación da contía solicitada, segundo establece o artigo 5º.</p>
<p>3.-O pagamento farase por contías iguais mensuais, unha vez recibido o informe do xefe da unidade correspondente, sobre o bo desenvolvemento das prácticas.</p>
<p>4.-No caso de que o bolseiro deixe de levar a cabo a asistencia á unidade onde realice as prácticas, deixa- rá de percibi-la cantidade correspondente.</p>
<p>En todo caso ó remata-lo período de prácticas o director/a do centro certificará perante a Dirección xeral de Estructuras e Desenvolvemento Rural a total realización desta actividade.</p>
<p>Artigo 12º</p>
<p>O importe destas bolsas sufragarase con cargo á aplicación orzamentaria 09.02.322-L.480.04, de axudas para bolsas de prácticas, dos orzamentos xerais da Comunidade Autónoma de Galicia para 1995, por un importe máximo de 4.389.000 ptas.</p>
<p>O importe de 70.000 ptas. destinarase a contratar unha póliza de seguro de accidentes para 50 bolseiros.</p>
<p>Disposición derradeira</p>
<p>Facúltase o director xeral de Estructuras e Desenvolvemento Rural para dicta-las resolucións necesarias para o mellor cumprimento da presente orde, que entrará en vigor o día siguiente ó da súa publicación no Diario Oficial de Galicia.</p>
<p>Santiago de Compostela, 24 de xullo de 1995</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>5157</p>

