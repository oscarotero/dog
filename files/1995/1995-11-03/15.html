---
date: '1995-11-03'
id: '5792'
page: 8
number: 211
agency: CONSELLERÍA DE SANIDADE E SERVICIOS SOCIAIS
section: IV. OPOSICIÓNS E CONCURSOS
title: >-
  Orde do 29 de setembro de 1995 pola que se estima a petición formulada por
  Manuel Martín Sabor, María del Carmen Taboada García e María Lydia Caamaño
  Fernández de seren incluídos entre os aspirantes aprobados no
  concurso-oposición libre convocado por Orde do 9 de novembro de 1990 para o
  acceso ó corpo facultativo de grao medio da Xunta de Galicia, escala sanitaria
  de atención primaria e especializada, subescala de atención primaria, clase de
  practicantes titulares.
range: Orde
url: 'https://www.xunta.gal/dog/Publicados/1995/19951103/Anuncio5792_gl.html'
---
<p>Vistos os escritos con data 8 de xuño de 1995, presentados por Manuel Martín Sabor, María del Carmen Taboada García e María Lydia Caamaño Fernández, nos que solicitan ser incluídos entre os aspirantes seleccionados no concurso-oposición libre convocado pola Orde do 9 de novembro de 1990 para o acceso ó corpo facultativo de grao medio da Xunta de Galicia, escala sanitaria de atención primaria e especializada, subescala de atención primaria, clase de practicantes titulares, procede contesta-lo seguinte:</p>
<p>Antecedentes de feito.</p>
<p>Primeiro.-Por Resolución do 22 de maio de 1991 (D.O.G. nº 106, do 5 de xuño), da Secretaría Xeral Técnica da Consellería de Sanidade, publícase a relación dos 285 aspirantes seleccionados no concurso-oposición libre convocado pola Orde do 9 de novembro de 1990 para o acceso á clase de practicantes titulares. Na dita relación os solicitantes ocupaban a seguinte orde: nº 283, Manuel Martín Sabor, nº 284, María del Carmen Taboada García e nº 285, María Lydia Caamaño Fernández, e adquiriron posteriormente a condición de funcionarios.</p>
<p>Segundo.-En execución da sentencia da sala do contencioso-administrativo do Tribunal Superior de Xustiza de Galicia, do 24 de outubro de 1994, recaída nos recursos contencioso-administrativos números 863, 864, 865 e 866/1991 (acumulados), o apartado segundo da Orde do 20 de xaneiro de 1995 (DOG nº 46, do 7 de marzo e nº 60, do 27 de marzo) exclúe da relación de aspirantes seleccionados no dito concurso-oposición os solicitantes en favor doutros tres aspirantes con mellor dereito recoñecido pola dita sentencia.</p>
<p>Terceiro.-Como consecuencia diso, na dita orde déixase sen efecto o seu nomeamento como funcionarios,</p>
<p>así como tódolos actos administrativos derivados deles e, pasan a ostenta-la condición de persoal interino da clase de practicantes titulares. Igualmente, os solicitantes pasan a ocupa-los números 286, 287 e 288, respectivamente, no número de orde final do citado concurso-oposición, non superando, polo tanto, este.</p>
<p>Cuarto.-Da documentación que consta nos servicios administrativos correspondentes, constátase que os aspirantes seleccionados cos números 82, 185 e 258 no concurso-oposición convocado pola Orde do 9 de novembro de 1990 non tomaron posesión como funcionarios de carreira, e foron excluídos expresamente da relación de aspirantes seleccionados mediante senllas resolucións da Dirección Xeral de Recursos Humanos do Servicio Galego de Saúde, nas que se declara o decaemento de tódolos seus dereitos derivados da participación no dito concurso-oposición.</p>
<p>Como consecuencia disto, só 282 dos 285 aspirantes seleccionados chegaron a perfecciona-lo seu nomeamento como funcionarios na forma legalmente esixida.</p>
<p>Quinto.-Invocando os antecedentes descritos e fundamentando a súa petición basicamente no apartado cuarto destes, solicitan a súa inclusión na relación de aprobados no concurso-oposición convocado para o acceso á clase de practicantes titulares convocado pola Orde do 9 de novembro de 1990.</p>
<p>Sexto.-Solicitado informe á asesoría xurídica, esta emíteo, con data 6 de setembro de 1995, en sentido favorable ás teses dos interesados.</p>
<p>Consideracións xurídicas.</p>
<p>Primeira.-Por razóns de economía procesual, esta consellería, de conformidade co establecido no artigo 14 da Lei 30/1992, avoca para si o coñecemento do asunto. Para tal efecto, acredítase no expediente ter efectuada xa a notificación desta ós interesados nos termos previstos no dito texto legal.</p>
<p>Segunda.-Contrastados tódolos antecedentes de feito, no referente ó fondo do asunto, o realmente determinante para dilucida-la aceptación da petición dos interesados, consiste en coñecer se esta se encontra amparada polo ordenamento xurídico.</p>
<p>Da Orde do 9 de novembro de 1990, base da convocatoria do concurso-oposición, non se pode extraer conclusión rotunda para a non posible concesión ou denegación desta, dado o seu silencio sobre o particular que se fai extensivo a tódalas demais normas que segundo a propia orde resultan de aplicación ó proceso selectivo e, en especial, á Lei 4/1988, do 26 de maio, da función pública de Galicia.</p>
<p>Terceiro.-Sen embargo, tal e como se afirma no informe emitido pola asesoría xurídica, as esixencias do principio de equidade e non discriminación xogan a favor dunha contestación positiva.</p>
<p>Vistos os feitos desde este punto de vista, é indubidable que os agora comparecentes foron incluídos na relación de aspirantes que superaron o proceso selectivo e incluso tomaron posesión como funcionarios de carreira, se ben, por efectos da sentencia citada</p>
<p>do Tribunal Superior de Xustiza de Galicia, perderon tal condición, mais se, polas circunstancias relatadas, 3, desas 285 prazas que deberían ser cubertas, non o foron, parece, a todas luces, xusto e equitativo adxudicárllelas ós agora comparecentes en execución da base segunda da orde da convocatoria que establecía o número de 285 como postos para cubrir, e eses son os que se deben cubrir, habendo, como hai, aspirantes que cumpriron as condicións das bases da convocatoria para supera-lo concurso-oposición, todo isto conxugado, ademais, co carácter excepcional da situación destes.</p>
<p>Cuarto.-O razoado no apartado terceiro non se opón, a xuízo desta consellería, ó regulado nas bases da convocatoria nin á normativa xeral que foi de aplicación ó proceso selectivo.</p>
<p>Quinto.-Polo demais, a resolución que se adopta a través da presente orde pronúnciase tamén sobre a forma de ocupación do posto de traballo que veñen desempeñando na actualidade como persoal interino, polo que, conxugando a consideración das pretensións co feito de estar xa resolto por resolución da Dirección Xeral de Recursos Humanos do Servicio Galego de Saúde con data 19 de maio de 1995 o concurso de traslados da clase de practicantes titulares, procede acordar que pasen a desempeña-los ditos postos co carácter de destino provisional, quedando expresamente suxeitos á normativa que regule o proceso de integración dos ditos postos de traballo nas novas estructuras de atención primaria e á normativa que regule os procesos de provisión de tódolos postos de traballo integrados nelas.</p>
<p>Por todo o que antecede, esta consellería,</p>
<p>ACORDA:</p>
<p>Primeiro.-Considera-las peticións de Manuel Martín Sabor, María del Carmen Taboada García e María Lydia Caamaño Fernández.</p>
<p>Segundo.-Modifica-la relación de aspirantes seleccionados no concurso-oposición libre para o ingreso no corpo facultativo de grao medio da Xunta de Galicia, escala sanitaria de atención primaria e especializada, subescala de atención primaria, clase de practicantes titulares, convocado pola Orde do 9 de novembro de 1990 e publicada no anexo da Resolución do 22 de maio de 1991 (DOG nº 106, do 5 de xuño), da Secretaría Xeral Técnica da Consellería de Sanidade, que, á súa vez, foi modificada pola Orde do 20 de xaneiro de 1995, e outorgando o número 283 a Manuel Martín Sabor, o número 284 a María del Carmen Taboada García e o número 285 a María Lydia Caamaño Fernández, permanecendo invariable a puntuación que lles foi asignada no dito concurso-oposición.</p>
<p>Terceiro.-Eximir-los comparecentes do deber de presentación dos documentos previos ó seu nomeamento como funcionarios esixidos na Orde do 9 de novembro de 1990, validando, deste xeito, o que xa cumpriran no seu día.</p>
<p>Cuarto.-Nomear, con efectos desta data, funcionarios de carreira do corpo facultativo de grao medio da Xunta de Galicia, escala sanitaria de atención primaria e especializada, subescala de atención primaria, clase de practicantes titulares a Manuel Martín Sabor, María del Carmen Taboada García e Dona María Lydia Caamaño Fernández, modificando expresamente o disposto no apartado segundo da Orde do 20 de xaneiro.</p>
<p>Quinto.-Adxudicarlles destino provisional ós ditos funcionarios nos seguintes postos de traballo: a Manuel Martín Sabor na Cañiza (Pontevedra), distrito único; a María del Carmen Taboada García en Becerreá (Lugo), distrito único, e a María Lydia Caamaño Fernández no Carballiño (Ourense), distrito único.</p>
<p>Contra a presente orde poderase interpoñer recurso contencioso-administrativo perante o Tribunal Superior de Xustiza de Galicia no prazo de dous meses contados a partir da súa publicación no Diario Oficial de Galicia.</p>
<p>Santiago de Compostela, 29 de setembro de 1995.</p>
<p>Xosé Manuel Romay Beccaría</p>
<p>Conselleiro de Sanidade e Servicios Sociais</p>
<p>95-6964</p>

