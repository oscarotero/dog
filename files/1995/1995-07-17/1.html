---
date: '1995-07-17'
id: '2992'
page: 5
number: 136
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Decreto 205/1995, do 6 de xullo, polo que se regula o aproveitamento da
  enerxía eólica na Comunidade Autónoma de Galicia.
range: Decreto
url: 'https://www.xunta.gal/dog/Publicados/1995/19950717/Anuncio2992_gl.html'
---
<p>Un dos obxectivos prioritarios da política enerxética da Xunta de Galicia é a utilización racional da enerxía, en particular, o aproveitamento dos recursos enerxéticos renovables, de acordo tanto coas directrices da Unión Europea como do Plan Enerxético Nacional 1991-2000, que inclúe entre as súas prioridades de política enerxética aumenta-la contribución dos autoxeradores á producción de enerxía eléctrica, pasando dun 4,5% a un 10% no ano 2000 e recollendo entre as súas actividades prioritarias a implantación no territorio nacional de parques eólicos, que teñen como consecuencia inmediata a diminución do consumo de enerxía primaria de fontes convencionais, a mellora no grao de autoabastecemento, ademais dun importante impacto positivo na protección medioambiental.</p>
<p>A revisión ó alza da porcentaxe de contribución das enerxías renovables na demanda da enerxía primaria queda patente coa Declaración da Conferencia de Madrid, que inclúe o obxectivo para o ano 2010 da substitución na Unión Europea do 15% da demanda de enerxía primaria convencional con enerxías renovables.</p>
<p>As favorables condicións orográficas e climáticas de Galicia para o aproveitamento dos recursos eólicos, o grao de desenvolvemento acadado pola tecnoloxía na utilización desta fonte enerxética e a importante e crecente dimensión das instalacións de xeración de electricidade por estes medios, así como o posible peso relativo deste tipo de enerxía na planificación enerxética da Comunidade Autónoma de Galicia, sen esquece-la esixencia de que a súa imbricación no medio natural supoña e sexa compatible cunha mínima afección medioambiental, fai necesario adoptar unha normativa que regule as condicións e criterios de priorización para a súa implantación.</p>
<p>Para isto, tívose especialmente en conta a Lei 82/1980, do 30 de decembro, sobre conservación da enerxía, que segue vixente no que non se opoña á Lei 40/1994, do 30 de decembro, de ordenación do sistema eléctrico nacional; o Real decreto 2366/1994, do 9 de decembro, sobre producción de enerxía eléctrica por instalacións hidráulicas, de coxeración e outras abastecidas por recursos ou fontes de enerxía renovables; o Decreto 327/1991 da Xunta de Galicia, do 4 de outubro, de avaliación de efectos ambientais para Galicia, e a Lei 1/1995 da Xunta de Galicia, do 2 de xaneiro, de protección ambiental de Galicia.</p>
<p>De conformidade co establecido no apartado 4 do artigo 3 e disposición derradeira primeira da citada Lei 40/1994, do 30 de decembro, que delimitan o</p>
<p>ámbito competencial da Administración xeral do Estado e das Comunidades Autónomas, correspóndelle á Comunidade Autónoma galega o desenvolvemento lexislativo e regulamentario e a execución da normativa básica do Estado en materia eléctrica respecto das instalacións de producción, transporte e distribución cando este transporte non saia do seu territorio e o seu aproveitamento non afecte a outra provincia ou Comunidade Autónoma, competencias atribuídas estatutariamente polos artigos 27.13º e 28 da Lei orgánica 1/1981, do 6 de abril, que aproba o Estatuto de autonomía de Galicia.</p>
<p>Nese contexto, o presente decreto refunde a normativa existente nun texto único e desenvolve os criterios que rexerán a autorización deste tipo de instalacións de xeración de electricidade a partir da enerxía eólica, seguindo o procedemento de unidade de expediente e resolución única regulado no artigo 39 da Lei de procedemento administrativo, do 17 de xullo de 1958, declarado vixente pola Lei 30/1992, de 26 de novembro, de réxime xurídico das administraciones públicas e do procedemento administrativo común, polo que se impón a instrucción dun só procedemento cando se trate de autorizacións nas que, non obstante referirse a un só asunto ou obxecto, teñan que intervir con facultades decisorias dous ou máis departamentos ministeriais ou varios centros directivos dun ministerio.</p>
<p>Así mesmo, o decreto regula o plan eólico estratéxico co fin de recoller nel tódalas actuacións dun promotor relacionadas coa implantación de dous ou máis parques eólicos, co fin de racionalizar a súa implantación e conseguir maximiza-lo valor engadido do investimento sobre o tecido industrial da rexión.</p>
<p>Na súa virtude, por proposta do conselleiro de Industria e Comercio, e logo de deliberación do Consello da Xunta de Galicia na súa reunión do día, seis de xullo de mil novecentos noventa e cinco,</p>
<p>DISPOÑO:</p>
<p>CAPÍTULO I</p>
<p>Disposicións xerais</p>
<p>Artigo 1º</p>
<p>O presente decreto ten por obxecto a regulación, dentro do ámbito da Comunidade Autónoma de Galicia, do procedemento para a autorización das instalacións dedicadas á producción de electricidade a partir da enerxía eólica, que no sucesivo se designarán como parques eólicos, así como das condicións técnicas, socio-económicas e medioambientais para a súa implantación.</p>
<p>Artigo 2º</p>
<p>Quedan sometidos ó disposto neste decreto aqueles parques eólicos dunha potencia eléctrica instalada igual ou inferior a 100 MVA.</p>
<p>Artigo 3º</p>
<p>A Consellería de Industria e Comercio tramitará e resolverá as solicitudes que se presenten ó amparo do disposto neste decreto, en coordinación con tódolos organismos afectados.</p>
<p>CAPÍTULO II</p>
<p>PLANS EÓLICOS ESTRATÉXICOS</p>
<p>Artigo 4º</p>
<p>Co fin de racionalizar e logra-lo máximo beneficio na explotación dos recursos eólicos, establécese o plan eólico estratéxico.</p>
<p>Enténdese por plan eólico estratéxico a planificación, no territorio da Comunidade autónoma de Galicia, da implantación de dous ou máis parques eólicos e, eventualmente, as instalacións de industria auxiliar ligadas ós mesmos, por un mesmo promotor e mediante investimentos plurianuais, o fin do cal é o presentar á Administración o contido innovador do sector, a incidencia na planificación enerxética sectorial e o desenvolvemento harmónico dos aproveitamentos eólicos, así como o seu impacto sobre o tecido industrial e desenvolvemento económico local e rexional.</p>
<p>Os plans eólicos estratéxicos presentaranse, para a súa aprobación, perante a Consellería de Industria e Comercio, sen prexuízo da solicitude de autorización administrativa das instalacións regulada no capítulo III.</p>
<p>Artigo 5º</p>
<p>1.-As entidades públicas ou privadas interesadas solicitarán, mediante instancia dirixida ó conselleiro de Industria e Comercio, a aprobación do plan eólico estratéxico, presentando a seguinte documentación:</p>
<p>1.1. Solicitude, cos requisitos sinalados no artigo 70 da Lei 30/1992, do 26 de novembro, de réxime xurídico das administracións públicas e do procedemento administrativo común, na que se indicará:</p>
<p>a) Programa de actuacións a desenvolver por un mínimo de 2 anos e un máximo de 10, cunha estimación de investimento anual para cada unha das actuacións descritas.</p>
<p>b) Área ou áreas a investigar, convenientemente identificadas, con indicación das súas coordenadas poligonais referidas á cartografía oficial da Xunta de Galicia.</p>
<p>c) Previsión das potencias brutas que se pretenden investigar e, en consecuencia, instalar.</p>
<p>1.2. O escrito de solicitude irá acompañado da documentación xustificativa da capacidade técnica e financeira da entidade peticionaria para a execución do plan eólico estratéxico que presente.</p>
<p>2.-Recibida a solicitude, procederase á súa publicación no Boletín Oficial do Estado e Diario Oficial de Galicia, podéndose presentar durante o prazo de vinte días solicitudes en competencia conforme co sinalado no apartado anterior.</p>
<p>3.-Transcorrido o prazo a que se refire o apartado anterior, o solicitante ou solicitantes presentarán no prazo de un mes perante a Consellería de Industria e Comercio a documentación técnica correspondente á solicitude presentada, que conteña, polo menos, os seguintes extremos:</p>
<p>a) Plan de investigación eólica, no que se farán consta-los investimentos e actuacións que se levarán a cabo na área ou áreas a investigar, tanto na fase de investigación en si mesma como no previsible desenvolvemento posterior das instalacións de aproveitamento eólico.</p>
<p>b) Plan de desenvolvemento tecnolóxico, con detalle das previsións temporais e económicas con el relacionadas.</p>
<p>c) Programa das actuacións que se van realizar no campo eólico, así como calquera outra actuación industrial que estea relacionada directa o indirectamente coa citada actividade principal, valorándose o desenvolvemento de tecnoloxías propias e a súa aportación ó nivel tecnolóxico da Comunidade Autónoma.</p>
<p>d) As previsións de potencia que requirirá a realización do programa citado no apartado a).</p>
<p>e) O grao de creación de infraestructuras rexionais enerxéticas que aportase o desenvolvemento do proxecto.</p>
<p>f) A incidencia socioeconómica do proxecto na Comunidade Autónoma de Galicia, emprego directo e indirecto que xerará e impacto económico que terá o proxecto sobre a súa área de implantación.</p>
<p>Artigo 6º</p>
<p>A Dirección Xeral de Industria solicitará dos organismos afectados cantos informes estime pertinentes sobre calquera dos extremos contidos no plan eólico estratéxico presentado.</p>
<p>Artigo 7º</p>
<p>O conselleiro de Industria e Comercio, por proposta da Dirección Xeral de Industria e vistos, se é caso, os informes emitidos, dictará no prazo máximo de seis meses, contado desde a presentación da solicitude, a resolución que proceda, aprobando ou denegando as solicitudes presentadas, con base nos seguintes criterios:</p>
<p>-Planificación enerxética.</p>
<p>-Estudio contrastado dos datos eólicos previos que se utilizarán como base da investigación.</p>
<p>-Grao de viabilidade económica da solución presentada.</p>
<p>-Aportación tecnolóxica e efectos industriais e socio-económicos do plan.</p>
<p>Artigo 8º</p>
<p>A aprobación dun plan eólico estratéxico levará consigo os seguintes dereitos:</p>
<p>-Investigación da área nos termos contidos na aprobación administrativa do plan.</p>
<p>-Dereito preferente, na área aprobada, á autorización de instalacións de aproveitamento da enerxía eólica contidas no plan eólico estratéxico, no caso de existiren proxectos en competencia.</p>
<p>Artigo 9º</p>
<p>Aprobado un plan eólico estratéxico, este será vinculante tanto para o solicitante como para a propia Administración, nos termos descritos na resolución administrativa que o aprobe.</p>
<p>CAPÍTULO III</p>
<p>AUTORIZACIÓN ADMINISTRATIVA DAS INSTALACIÓNS DO PARQUE EÓLICO</p>
<p>Artigo 10º</p>
<p>1.-As entidades públicas ou privadas interesadas na implantación e explotación dun parque eólico solicitarán a autorización deste, mediante instancia dirixida ó delegado provincial da Consellería de Industria e Comercio segundo o modelo do anexo II, presentando a seguinte documentación:</p>
<p>1.1. Solicitude, cos requisitos sinalados no artigo 70 da Lei 30/1992, do 26 de novembro, de réxime xurídico das administracións públicas e do procedemento administrativo común, na que se indicará:</p>
<p>a) Concello ou concellos nos que se pretende realiza-la instalación de aproveitamento eólico.</p>
<p>b) Superficie afectada, con indicación das súas coordenadas poligonais referidas á cartografía oficial da Xunta de Galicia.</p>
<p>c) Potencia bruta que globalmente se pretende instalar.</p>
<p>1.2. O escrito de solicitude irá acompañado da documentación xustificativa da capacidade técnica e financeira da entidade peticionaria para a execución do parque eólico que presente.</p>
<p>Artigo 11º</p>
<p>A solicitude de autorización administrativa será publicada no Boletín Oficial del Estado e no Diario Oficial de Galicia, podendo durante o prazo de vinte días presentarse solicitudes en competencia, axustadas ó disposto no artigo décimo.</p>
<p>Artigo 12º</p>
<p>1.-Finalizado o prazo indicado no artigo anterior e dentro do mes seguinte, o solicitante ou solicitantes presentarán perante a correspondente delegación provincial da Consellería de Industria e Comercio a seguinte documentación:</p>
<p>a) Proxecto por triplicado exemplar, cerrado e lacrado, subscrito por técnico competente, no que se determinarán as obras e instalacións necesarias, coas seguintes indicacións:</p>
<p>-As razóns de calquera índole que xustifiquen a implantación do parque eólico na zona de que se trate.</p>
<p>-Os criterios de situación que se seguiron para elixi-los terreos nos que se situarán concretamente as instalacións.</p>
<p>-Descrición dos recursos eólicos, baseándose en datos históricos suficientes e modelizacións fiables.</p>
<p>-Adecuación do proxecto á situación de planeamento urbanístico vixente, na área de implantación prevista.</p>
<p>-Descrición e xustificación dos datos referidos á ordenación do parque eólico, tales como superficie, ocupación do predio por edificacións, instalacións e superficies pavimentadas. Incluirase, así mesmo, a xustificación dos movementos de terra que se efectuarán.</p>
<p>-Descrición dos servicios existentes e previstos relativos a accesos, abastecemento, enerxías, alumeado e outras instalacións.</p>
<p>-Descrición das características formais e constructivas; uso e destino das edificacións, referidas á superficie construída; altura das edificacións e dos elementos singulares, composición, materiais e outras.</p>
<p>-Prazo de execución do proxecto.</p>
<p>-Orzamento das instalacións.</p>
<p>b) Estudio técnico-económico de viabilidade.</p>
<p>c) Estudio de avaliación de efectos ambientais, que se realizará conforme o disposto no Decreto 327/1991, do 4 de outubro, de avaliación de efectos ambientais para Galicia, que continúa en vigor en tanto non se aproben as normas regulamentarias de desenvolvemento da Lei 1/1995, do 2 de xaneiro, de protección ambiental de Galicia.</p>
<p>Se polas características do proxecto quedase afectado algún espacio natural incluído no Rexistro Xeral de Espacios Naturais de Galicia, e en tanto non se aproben as normas regulamentarias de desenvolvemento da citada Lei 1/1995, do 2 de xaneiro, estarase observarase o disposto polo Decreto 442/1990, do 13 de setembro, de avaliación do impacto ambiental para Galicia, presentando, se é o caso, o correspondente estudio de impacto ambiental.</p>
<p>d) Adecuación, se é o caso, ó plan eólico estratéxico aprobado nesa área.</p>
<p>2.-Para os efectos indicados no artigo 3º, o solicitante presentará, xunto coa documentación sinalada no punto anterior, as separatas técnicas correspondentes a tódolos organismos afectados polo proxecto.</p>
<p>Artigo 13º</p>
<p>1.-Os proxectos presentados someteranse a información pública, a todos los efectos e durante un prazo de vinte días, mediante a súa publicación no Diario Oficial de Galicia, taboleiros de anuncios dos concellos afectados e prensa de adecuado nivel de difusión .</p>
<p>2.-Finalizada a información pública e recibidas, se é caso, as alegacións a que houbese lugar, a delegación provincial correspondente, e dentro do prazo de dous meses, emitirá informe sobre o expediente, tanto da súa adecuación á normativa de instalacións industriais e eléctricas como das alegacións presentadas e dos informes doutros organismos sobre as separatas da súa competencia.</p>
<p>3.-O expediente convenientemente informado será remitido á Dirección Xeral de Industria, que dictará resolución no prazo de un mes.</p>
<p>Artigo 14º</p>
<p>Cando se presenten varias solicitudes de autorización sobre unha mesma zona, confrontaranse, co previo informe da delegación provincial correspondente, outorgándose a autorización a favor do peticionario que asegure tecnicamente unha mellor relación entre a producción enerxética e a afección ambiental e que mellor se adapte á planificación enerxética, cun maior impacto socioeconómico e adecuación ós plans eólicos estratéxicos existentes. Nos demais supostos, terá preferencia a petición presentada en primeiro lugar perante a Administración autonómica.</p>
<p>Artigo 15º</p>
<p>Para os efectos de garanti-lo cumprimento das obrigas, a entidade beneficiaria deberá constituír, no prazo de un mes a contar desde o outorgamento da autorización, unha fianza polo importe do 2 por 100 do orzamento das instalacións.</p>
<p>A dita fianza constituirase na Caixa Xeral de Depósitos da Consellería de Economía e Facenda da Xunta de Galicia, en calquera das formas sinaladas no Art. 11, apartado 3º do Decreto 1775/1967, do 22 de xullo, fianza que será devolta unha vez se formalice a acta de posta en marcha das instalacións.</p>
<p>CAPÍTULO IV</p>
<p>INCLUSIÓN NO RÉXIME ESPECIAL E INSCRICIÓN NO REXISTRO CORRESPONDENTE</p>
<p>Artigo 16º</p>
<p>A condición de instalación de producción de enerxía eléctrica no réxime especial rexerase polo establecido no Real decreto 2366/1994, do 9 de decembro, sobre producción de enerxía eléctrica por instalacións hidráulicas, de coxeración e outras abastecidas por recursos ou fontes de enerxía renovables e será outorgada pola Dirección Xeral de Industria da Consellería de Industria e Comercio.</p>
<p>Para efectos de planificación eléctrica estatal, as solicitudes de parques eólicos de potencia instalada superior a 25 MVA requirirá informe favorable da Dirección Xeral da Enerxía do Ministerio de Industria e Enerxía.</p>
<p>Artigo 17º</p>
<p>1.-Para á aplicación a dita instalación do réxime especial será requisito necesario a inscrición dela no</p>
<p>Rexistro de Instalacións de Réxime Especial da Consellería de Industria e Comercio.</p>
<p>2.-A inscrición poderá ser solicitada polo titular da instalación conxuntamente coa condición de instalación acollida o réxime especial ou ben unha vez outorgada a mesma. No primeiro caso, a inscrición será simultánea ó outorgamento da condición de instalación acollida o réxime especial. No segundo caso, poderá entenderse inscrita se transcorre un mes desde a solicitude sen que o órgano competente resolva.</p>
<p>3.-A data de inscrición no rexistro, que se lle notificará en debida forma ó solicitante, determinará o comezo da aplicación do réxime especial á instalación de que se trate.</p>
<p>CAPÍTULO V</p>
<p>EXPROPIACIÓN E SERVIDUMES</p>
<p>Artigo 18º</p>
<p>1.-Para os efectos previstos no título IX da Lei 40/1994, do 30 de decembro, de ordenación do sistema eléctrico nacional, o recoñecemento da utilidade pública das instalacións incluídas no ámbito deste decreto, será acordado polo conselleiro de Industria e Comercio, sen prexuízo da competencia do Consello da Xunta de Galicia en caso de oposición de organismos ou outras entidades de dereito público.</p>
<p>2.-Para o dito recoñecemento será necesario que a empresa interesada o solicite simultaneamente coa autorización das instalacións, incluíndo no proxecto presentado para o efecto unha relación concreta e individualizada dos bens e dereitos que o solicitante considere de necesaria expropiación.</p>
<p>3.-A declaración de utilidade pública levará implícita en todo caso a necesidade de ocupación de bens e a adquisición dos dereitos afectados e implicará a urxente ocupación para os efectos do artigo 52 da Lei de expropiación forzosa e concordantes da Lei de ordenación do sector eléctrico.</p>
<p>Disposición adicional</p>
<p>De acordo cos obxectivos da planificación enerxética estatal, a Consellería de Industria e Comercio regulará o número de parques eólicos e as potencias que poidan autorizarse anualmente.</p>
<p>Disposición transitoria</p>
<p>Os expedientes de autorización de parques eólicos que se atopen en tramitación á entrada en vigor do presente decreto, poderán acollerse ó disposto no mesmo, se o interesado así o solicita, con aportación, no prazo de vinte días contados desde a súa entrada en vigor, da documentación prevista no mesmo.</p>
<p>Disposicións derradeiras</p>
<p>Primeira.-En todo o non previsto no presente decreto será de aplicación a Lei 40/1994, de 30 de decembro, de ordenación do sistema eléctrico nacional, Real decreto 2366/1994, do 9 de decembro, sobre pro</p>
<p>ducción de enerxía eléctrica por instalacións hidráulicas, de coxeración e outras abastecidas por recursos ou fontes de enerxía renovables e demais normativa aplicable, no que non se opoña ó disposto na citada Lei 40/1994, do 30 de decembro.</p>
<p>Segunda.-A Consellería de Industria e Comercio dictará cantas disposicións sexan necesarias para o desenvolvemento e execución do presente decreto.</p>
<p>Santiago de Compostela, seis de xullo de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>
<p>5059</p>

