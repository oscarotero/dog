---
date: '1995-11-09'
id: 5A66
page: 8
number: 215
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 31 de outubro de 1995 pola que se dan normas para a obtención dos
  títulos habilitantes para o exercicio da actividade pesqueira, marisqueira e
  de acuicultura.
range: Orde
url: 'https://www.xunta.gal/dog/Publicados/1995/19951109/Anuncio5A66_gl.html'
---
<p>O exercicio da actividade pesqueira, marisqueira e de acuicultura, ó mesmo tempo que debe redundar na consecución do interese xeral, supón a trasmisión de determinadas facultades relativas ó dominio público, motivo polo que a normativa de aplicación, xeral ou sectorial, dispón que os correspondentes títulos administrativos se outorguen discrecionalmente.</p>
<p>Nese outorgamento débense ponderar non soamente cuestións relativas ó beneficio que a actividade sometida a habilitación supoñerá para o interese xeral, senón tamén as condicións particulares que se deben dar no solicitante da habilitación administrativa, especialmente na súa dispoñibilidade para observa-las normas vixentes e preserva-los recursos marítimo-pesqueiros.</p>
<p>A aplicación da Lei 6/1991, do 15 de marzo, de infraccións en materia de protección dos recursos marítimo-pesqueiros, ó permiti-la identificación dos infractores reincidentes, así como dos debedores de multas sen pagar, constitúe unha das medidas máis fieis para determinar se o interesado reúne ou non condicións necesarias para explotar racionalmente os recursos marítimo-pesqueiros.</p>
<p>Por outra banda, o artigo 138.3º da Lei 30/1992, do 26 de novembro, de réxime xurídico das administracións públicas e do procedemento administrativo común, faculta o órgano sancionador para proceder á execución forzosa das multas impostas nos procedementos sancionadores que puxeron fin á vía administrativa. Por todo isto,</p>
<p>DISPOÑO:</p>
<p>Artigo 1º.</p>
<p>O órgano competente para resolver, a petición do interesado, o outorgamento de habilitación administrativa para o exercicio de actividades pesqueiras, marisqueiras e de acuicultura, así como, se é o caso, as prórrogas ou modificacións das xa existentes, verificará que aquel cumpre tódolos requisitos ou condicións legalmente esixidos e, de forma especial, os seguintes:</p>
<p>-Que o peticionario non teña pendentes de aboamento, débedas por sancións impostas, ó abeiro da Lei 6/1991, por resolución que esgote a vía administrativa.</p>
<p>-Que non existira reincidencia nos termos do artigo 14.1º da Lei 6/1991.</p>
<p>Artigo 2º.</p>
<p>1º.-No suposto de débedas sen pagar, o órgano ó que se refire o artigo anterior outorgaralle ó interesado</p>
<p>un prazo de 30 días para proceder ó seu aboamento; transcorrido este sen atende-lo requirimento, rexeitarase a solicitude.</p>
<p>2º.-No suposto de reincidencia, o órgano outorgará ou denegará a solicitude en atención á gravidade das infraccións cometidas, á súa intencionalidade, índole ou transcendencia dos prexuízos ocasionados ó medio ou os recursos mariños.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de outubro de 1995.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>9507275</p>

