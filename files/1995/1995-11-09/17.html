---
date: '1995-11-09'
id: 5AAA
page: 8
number: 215
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 30 de outubro de 1995 pola que se anuncia a celebración dunha
  xornada de estudio sobre a reforma do Tratado de Mäastricht.
range: Resolución
url: 'https://www.xunta.gal/dog/Publicados/1995/19951109/Anuncio5AAA_gl.html'
---
<p>Co patrocinio da Fundación Galicia-Europa e a Escola Diplomática do Ministerio de Asuntos Exteriores, a Escola Galega de Administración Pública, en colaboración coa Asociación Galega de Estudios Europeos, organiza unha xornada de estudio sobre a reforma do Tratado de Mäastricht, que terá lugar o próximo 1 de decembro no salón de actos da EGAP.</p>
<p>1. Obxecto.</p>
<p>A Conferencia intergobernamental para prepara-la reforma do Tratado de Mäastricht, que se realizará en 1996, supón un momento crucial para o futuro socioeconómico español. De aí a necesidade de dar a coñece-lo seu contido, por medio das persoas que participan activamente na citada conferencia e provocar así o debate en Galicia, informando deste xeito ó cidadán con máis precisión.</p>
<p>2. Contido.</p>
<p>Analizaranse principalmente estes temas:</p>
<p>-O significado do Tratado de Mäastricht na construcción europea. A súa situación actual de aplicación.</p>
<p>-Imperativos da reforma do tratado. Temas a discusión na Conferencia Intergobernamental de 1996. As posturas dos diferentes países.</p>
<p>-Significación do Tratado de Mäastricht para España. Posición ante as formulacións da próxima Conferencia Intergobernamental.</p>
<p>3. Destinatarios.</p>
<p>Persoal ó servicio de calquera das administracións públicas galegas, e interesados en xeral.</p>
<p>4. Desenvolvemento e duración.</p>
<p>A xornada abrirase o venres, día 1 de decembro, ás 10 horas, e rematará, ás 18.30 h. dese mesmo día.</p>
<p>5. Inscrición.</p>
<p>-Prazo: remata o luns, día 27 de novembro de 1995.</p>
<p>-Lugar de presentación: no rexistro xeral da EGAP (polígono das Fontiñas, rúa de Madrid, 2-4 - 15703, Santiago de Compostela). Tfno. 57 08 00. Telefax nº 57 15 40.</p>
<p>-Forma: as solicitudes de inscrición faranse por escrito, no modelo oficial que figura ó final destas bases. Serán rexeitadas todas aquelas peticións que non reúnan o dito requisito.</p>
<p>As peticións de admisión poderanse enviar por correo ordinario ou por telefax ó número consignado.</p>
<p>-Inscrición fóra de prazo: só se admitirán de quedaren prazas baleiras, coa condición de que se cumpran os requisitos xerais antes indicados.</p>
<p>A partir do 28 de novembro, os peticionarios poderán obter confirmación da súa posible admisión, chamando por teléfono en días laborables, das 11.30 ás 14.45 horas, ó seguinte número (981) 57 08 00 (Ext. 229), ou ben consultando a lista de admitidos que se expoñerá no taboleiro de anuncios da EGAP 24 horas despois do remate do prazo de presentación de solicitudes.</p>
<p>6. Certificación de asistencia.</p>
<p>Entregaráselles ó remate destas xornadas a aqueles asistentes que concorran asiduamente a elas, e expresarase neste documento a natureza da actividade e as datas da súa realización.</p>
<p>Santiago de Compostela, 30 de outubro de 1995.</p>
<p>Jaime Rodríguez-Arana Muñoz</p>
<p>Director da Escola Galega de Administración Pública</p>
<p>7067</p>

