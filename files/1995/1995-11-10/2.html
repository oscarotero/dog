---
date: '1995-11-10'
id: 5B4E
page: 8267
number: 216
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Orde do 23 de outubro de 1995 de desenvolvemento do Decreto 199/1995, do 10 de
  maio, polo que se crea o Rexistro Xeral de Contratistas da Comunidade Autónoma
  de Galicia.
range: Orde
url: 'https://www.xunta.gal/dog/Publicados/1995/19951110/Anuncio5B4E_gl.html'
---
<p>A Lei 13/1995, do 18 de maio, de contratos das administracións públicas, no seu artigo 35.2º establece que as comunidades autónomas poderán crea-los seus propios rexistros oficiais de contratistas.</p>
<p>O Decreto 199/1995, do 10 de maio (DOG 6-7-1995), modificado polo Decreto 258/1995, do 5 de outubro (DOG 13-10-1995), crea o rexistro oficial de contratistas, facultando na súa disposición derradeira ó conselleiro de Industria e Comercio para</p>
<p>dictar tódalas disposicións que sexan necesarias para o desenvolvemento e execución do referido decreto.</p>
<p>Na súa virtude, esta consellería,</p>
<p>DISPÓN:</p>
<p>Artigo 1º</p>
<p>O Rexistro Xeral de Constratistas da Comunidade Autónoma de Galicia creado polo Decreto 199/1995, do 10 de maio, quedará adscrito orgánica e funcionalmente á Secretaría Xeral da Consellería de Industria e Comercio, que será a encargada da súa organización, mantemento e custodia.</p>
<p>Artigo 2º</p>
<p>O procedemento para a inscrición rexistral será o seguinte:</p>
<p>1. Presentarase a solicitude de inscrición no modelo formalizado que figura como anexo I á presente orde xunto cos documentos seguintes:</p>
<p>A. Para as solicitudes formuladas por españois:</p>
<p>a) Fotocopia do NIF ou CIF compulsados.</p>
<p>b) Escritura de constitución ou modificación da empresa (se fora persoa xurídica).</p>
<p>c) Poder declarado bastante por letrado da Asesoría Xurídica Xeral da Xunta de Galicia.</p>
<p>d) Declaración responsable outorgada ante a autoridade administrativa, notario público ou organismo profesional cualificado de non estar incurso o licitador en ningún dos supostos de prohibición para contratar previstos na normativa vixente en materia de contratación.</p>
<p>e) Certificado de cumprimento das obrigas tributarias impostas polas disposicións vixentes así como certificación expresiva da alta no imposto de actividades económicas, con especificación do epígrafe ou epígrafes correspondentes.</p>
<p>f) Certificado de estar ó corrente no cumprimento das obrigas de Seguridade Social impostas pola lexislación vixente.</p>
<p>g) Certificado de clasificación do contratista expedido polo órgano competente.</p>
<p>B. Para as solicitudes formuladas por estranxeiros:</p>
<p>Requirirase a mesma documentación esixida no apartado A deste artigo, e ademais:</p>
<p>a) Os contratistas estranxeiros non comunitarios deberán acredita-la súa capacidade de obrar mediante certificación expedida pola Embaixada de España no estado de que se trate. Os contratistas estranxeiros de países da Unión Europea acreditarán a súa capacidade de obrar coa súa inscrición nun rexistro profesional ou comercial, cando este requisito sexa esixido na lexislación do estado respectivo.</p>
<p>b) Para os contratistas de estados non membros da Unión Europea, esixirase informe da respectiva representación diplomática española de que o estado de procedencia admite a participación de empresas españolas na contratación coa administración de xeito substancialmente análogo. Nos contratos de obras cómpre ademais acreditar ter aberta unha sucursal en España.</p>
<p>c) Declaración de sometemento á xurisdicción dos xulgados e tribunais españois de calquera orde.</p>
<p>2. O Servicio do Rexistro de Contratistas analizará a solicitude xunto coa correspondente documentación, e no caso de que atope algún defecto, requirirá que se repare este no prazo de dez días; transcorrido este sen que se produza a reparación, procederá ó arquivo daquela sen máis trámite.</p>
<p>3. Se a solicitude e maila documentación reúnen os requisitos esixidos ou se producise a reparación dos defectos observados, procederase á remisión do expediente á Asesoría Xurídica Xeral da Xunta de Galicia para o seu informe.</p>
<p>4. Á vista do informe da Asesoría Xurídica Xeral, e logo de proposta do Servicio do Rexistro de Contratistas, o secretario xeral da Consellería de Industria e Comercio dictará a correspondente resolución.</p>
<p>Artigo 3º</p>
<p>O procedemento de modificación da inscrición rexistral será o seguinte:</p>
<p>1. A solicitude de modificación será presentada no modelo normalizado que figura como anexo II á presente orde xunto cos documentos acreditativos da modificación pretendida.</p>
<p>2. Analizada a solicitude e maila documentación acreditativa polo servicio do rexistro de contratistas, se este observa algún defecto, requirirá que se repare no prazo de dez días; transcorrido este sen que se produza a reparación procederase ó arquivo da solicitude de modificación sen máis trámites. Todo isto sen prexuízo das facultades previstas no artigo 9 do decreto que esta orde desenvolve.</p>
<p>3. No caso de que a documentación e a solicitude reúnan os requisitos esixidos, ou se producise a reparación dos defectos, procederase á remisión do expediente para que sobre el emita informe da Asesoría Xurídica Aeral.</p>
<p>4. Á vista do informe da Asesoría Xurídica Xeral, e previa proposta do Servicio do Rexistro de Contratistas, o secretario xeral da Consellería de Industria e Comercio dictará a correspondente resolución.</p>
<p>5. Mentres non se produza a incorporación ó rexistro da modificación solicitada, con notificación ó contratista, este estará obrigado a aportar nas licitacións ás que concorra a documentación acreditativa dos extremos ós que aquela se refira.</p>
<p>Artigo 4º</p>
<p>1. O prazo para a resolución das solicitudes, tanto de inscrición como de modificación, será de tres meses. De non recaer resolución expresa no dito prazo, entenderanse desestimadas.</p>
<p>2. Contra as resolucións dictadas polo secretario xeral da Consellería de Industria e Comercio poderase interpoñer recurso ordinario ante o conselleiro.</p>
<p>Artigo 5º</p>
<p>1. Producida e notificada ó interesado a inscrición ou modificación rexistral, o contratista estará exonerado da presentación nas diferentes licitacións ás que concorra da documentación acreditativa dos seguintes extremos:</p>
<p>a) Personalidade xurídica.</p>
<p>b) Capacidade para contratar.</p>
<p>c) Clasificación do contratista.</p>
<p>2. O anterior non eximirá os licitadores de lle achegaren ás súas proposicións, en sobre aparte, a documentación acreditativa de atoparse ó corrente do cumprimento das súas obrigas tributarias e de Seguridade Social, de conformidade co esixido pola lei.</p>
<p>Artigo 6º</p>
<p>Antes da constitución das mesas de contratación, os secretarios delas solicitarán, a través dos encargados dos rexistros xerais das consellerías, das súas delegacións ou das direccións provinciais, a expedición de certificacións relativas ós contratistas concorrentes.</p>
<p>Os efectos da certificación referiranse á data de remate do prazo de presentación de proposicións.</p>
<p>Artigo 7º</p>
<p>En calquera momento, previo ou posterior á inscrición, poderá requirírselle ó contratista a achega de calquera documento complementario ou aclaratorio que se coide necesario para a comprobación da exactitude e certeza dos datos aportados.</p>
<p>Artigo 8º</p>
<p>1. Os contratistas inscritos estarán obrigados anualmente a formular unha declaración expresa responsable relativa á vixencia, sen contradicción, das acreditacións rexistrais.</p>
<p>O seu incumprimento, logo de apercebimento que para tal efecto lle dirixa o rexistro, suporá a suspensión automática dos efectos da inscrición ata a súa reparación, e por un prazo máximo de 6 meses; transcorrido este sen recibi-la referida declaración, procederase á anulación definitiva da inscrición rexistral.</p>
<p>Disposicións finais</p>
<p>Primera.-Facúltase o secretario xeral da Consellería de Industria e Comercio para que dicte cantas disposicións sexan precisas para a aplicación do disposto nesta orde.</p>
<p>Segunda.-A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 23 de octubre de 1995.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>9507061</p>

