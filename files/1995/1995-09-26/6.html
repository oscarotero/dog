---
date: '1995-09-26'
id: '47E2'
page: 7
number: 185
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 2 de agosto de 1995, da Delegación Provincial de Pontevedra,
  pola que se dispón a inscrición no rexistro e publicación no Diario Oficial de
  Galicia do convenio colectivo do sector de empresas de alugueiro de caixas
  plásticas portadoras de peixe.
range: Resolución
url: 'https://www.xunta.gal/dog/Publicados/1995/19950926/Anuncio47E2_gl.html'
---
<p>Visto o expediente do convenio colectivo para o sector empresas de alugueiro de caixas plásticas portadoras de peixe, da provincia de Pontevedra que tivo entrada nesta delegación provincial o día 27-7-1995,</p>
<p>subscrito en representación da parte económica pola Unión de Exportadores de Pescado, S.A. (UEPSA), e da parte social, pola central sindical CC.OO., con data 7-7-1995. De conformidade co disposto no artigo 90.2º e 3º da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no BOP e no Diario Oficial de Galicia (DOG).</p>
<p>Vigo, 2 de agosto de 1995.</p>
<p>Ramón Hermo Rey</p>
<p>Delegado provincial de Pontevedra en funcións</p>
<p>Convenio colectivo de traballo para as empresas de alugueiro de caixas plásticas portadoras de peixe da provincia de Pontevedra</p>
<p>I. Condicións xerais</p>
<p>Artigo 1º.-Ámbito de aplicación.</p>
<p>O presente convenio colectivo afecta as empresas que teñan como actividade o alugueiro de caixas plásticas portadoras de peixe na provincia de Pontevedra e regula as relacións laborais de todo o persoal que preste servicios nas citadas empresas e nos seus distintos postos de traballo.</p>
<p>Artigo 2º.-Vixencia e duración.</p>
<p>Entrará en vigor o mesmo día da súa sinatura, independentemente da súa publicación no BOP.</p>
<p>A súa duración establécese por un ano e os seus efectos enténdense retrotraídos ó día 1 de xaneiro de 1995.</p>
<p>Artigo 3º.-Denuncia.</p>
<p>O convenio entenderase prorrogado tacitamente por un ano, salvo que sexa denunciado por algunha das partes nos tres últimos meses de duración.</p>
<p>Artigo 4º.-Condición máis beneficiosa.</p>
<p>Tódalas melloras obtidas neste convenio establécense co carácter de mínimas. Os pactos actualmente existentes en calquera empresa ou costume máis beneficioso sobre condicións de traballo serán respectados.</p>
<p>Artigo 5º.- Absorción e compensación.</p>
<p>Terán carácter de absorbibles aquelas melloras existentes pactadas ou que, durante a vixencia do convenio, ou por disposicións legais, puidesen establecerse.</p>
<p>Artigo 6º.-Comisión mixta de vixilancia.</p>
<p>Para unha mellor interpretación e cumprimento do texto articulado do presente convenio, constitúese a comisión mixta de vixilancia, composta por tres vocais e igual número de suplentes, por cada unha das partes, que velará polo estricto cumprimento da lexislación laboral vixente; ámbalas partes, logo dun acordo, designarán o presidente e secretario desta comisión mixta de vixilancia.</p>
<p>II. Condicións laborais</p>
<p>Artigo 7º.-Xornada de traballo.</p>
<p>A xornada será de 36 horas semanais de traballo efectivo. A xornada de 36 horas realizarase, como é habitual, en quendas rotativas durante as 24 horas do día e de luns a domingo, ambos inclusive, e iso cos beneficios expresados de flexibilidade e descanso no caso de xornada continuada.</p>
<p>Artigo 8º.-Descanso semanal: domingos e festivos.</p>
<p>Haberá que aterse ó disposto no Estatuto dos traballadores e normas complementarias. Fíxase un incremento do 150% para as horas traballadas en domingos e festivos.</p>
<p>Artigo 9º.-Vacacións.</p>
<p>O descanso anual retribuído do persoal abranguido no presente convenio é de 30 días naturais, e establécese a data para o seu desfrute desde o 15 de xuño ata o 15 de setembro, sempre que fose posible; confeccionarase, para tal fin, unha lista de vacacións que deberá estar exposta nas empresas antes do 31 de marzo e fixarase no primeiro trimestre do ano, por orde de antigüidade e orde rotativa en sucesivos anos; no caso de non haber acordo, quince días serán sinalados polo empresario e quince días polo traballador.</p>
<p>Artigo 10º.-Licencias con soldo.</p>
<p>Todo traballador terá dereito a licencia retribuída polas circunstancias e días naturais que se indican:</p>
<p>a) Por matrimonio: 20 días</p>
<p>b) Por falecemento do cónxuxe, ascendentes, descendentes, irmáns, sogros e cuñados: 5 días. Por falecemento de avós políticos: un día.</p>
<p>c) Por enfermidade grave dalgún dos familiares anteriormente citados, agás o avó político, así como por nacemento de fillo: de 2 a 5 días, dependendo das circunstancias e especialmente do desprazamento ó que tal feito dea lugar.</p>
<p>d) Por cambio de domicilio: un día.</p>
<p>Artigo 11º.-Incorporación ó servicio militar.</p>
<p>Durante o tempo que o traballador permaneza incorporado ó servicio militar, reservaráselle a praza que viña desempeñando ata dous meses despois do seu licenciamento e computarase o tempo que permaneza nel para efectos de antigüidade co aboamento, durante a súa permanencia en filas, das pagas extraordinarias que se estipulen no presente convenio.</p>
<p>Artigo 12º.-Compensación por vestiario.</p>
<p>Co obxecto de que todo o persoal adquira e use as roupas, luvas e calzado axeitados para o traballo que realice, aboaráselle en nómina, calquera que sexa a súa xornada laboral e baixo o epígrafe de vestiario, a cantidade de 2.398 ptas. mensuais para 1995. A dita percepción terá carácter extrasalarial para tódolos efectos.</p>
<p>Artigo 13º.-Día da patroa.</p>
<p>Establécese como día festivo non recuperable o día 16 de xullo, día da Virxe do Carme, sempre e cando se chegue ó acordo e descansen os traballadores da colla.</p>
<p>III. Condicións económicas.</p>
<p>Artigo 14º.-Retribucións.</p>
<p>O persoal afectado polo presente convenio percibirá, segundo a súa categoría laboral, o salario base que se especifica na táboa salarial anexa.</p>
<p>No caso de que o IPC rexistrase un incremento superior ó 4,5% para 1995, efectuarase unha revisión salarial tan pronto se constate oficialmente a dita circunstancia no exceso sobre a indicada cifra, e servirá como base de cálculo a mesma táboa salarial utilizada para realiza-los aumentos pactados no presente convenio.</p>
<p>Artigo 15º.-Gratificacións extraordinarias.</p>
<p>O persoal afectado polo presente convenio percibirá tres pagas extraordinarias, baixo a denominación de xullo, Nadal e beneficios, consistentes en 30 días de salario máis antigüidade, que se farán efectivas os días 15 de xullo, 20 de decembro e 31 de marzo respectivamente.</p>
<p>Artigo 16º.-Antigüidade.</p>
<p>En concepto de antigüidade aboaranse cuadrienios que se lle acumularán a todo productor ata a súa xubilación, e fixarase o valor de cada cuadrienio nun 6% sobre a remuneración que a cada categoría lle corresponda.</p>
<p>Artigo 17º.-Horas extraordinarias.</p>
<p>Consideraranse horas extraordinarias aquelas que superen as 36 horas de traballo efectivo no seu cómputo semanal, e terase en conta, polo tanto, o pactado ó respecto sobre flexibilidade de xornada, sen que iso signifique variación ou deterioramento do disposto legalmente, de considerarse hora extraordinaria aquela que supere as 9 horas de traballo efectivo diario.</p>
<p>Artigo 18º.-Axudas de custo.</p>
<p>Cando, por necesidades de traballo, o traballador teña que efectua-la súa comida ou cea fóra do domicilio, a empresa estará obrigada a aboarlle ó traballador o importe de 2.338 ptas. para 1995 por cada unha delas.</p>
<p>Artigo 19º.-Plus de transporte.</p>
<p>Os traballadores afectados polo presente convenio percibirán, por tal concepto, calquera que sexa a súa xornada laboral, a cantidade de 11.190 ptas mensuais durante 1995, agás en vacacións e pagas extraordinarias.</p>
<p>Artigo 20º.-Complementos, prestacións, Seguridade Social.</p>
<p>As empresas aboaranlles ós seus traballadores en situación de incapacidade temporal (IT) a diferencia entre as prestacións económicas da Seguridade Social que lles correspondan e o seu salario máis antigüidade.</p>
<p>Para evita-lo absentismo fraudulento ou reiterado, a comisión mixta constituirase en comisión de vixilancia, actuará a denuncia do empresario e quedará facultada para anularlle este beneficio ó traballador en cada caso concreto.</p>
<p>Artigo 21º.-Negociación colectiva.</p>
<p>O texto do convenio colectivo de ámbito provincial para as empresas coa súa actividade abranguida no alugueiro de caixas plásticas portadoras de peixe, situadas na provincia de Pontevedra, é subscrito pola Unión de Exportadores de Pescado, S.A. -UEPSA- e Comisións Obreiras -CC.OO.-, de conformidade co disposto no artigo 85, apartado a) da Lei 8/1980, do 10 de marzo, do Estatuto dos traballadores.</p>
<p>Artigo 22º.-Recoñecementos médicos.</p>
<p>Tódalas empresas vinculadas polo presente convenio colectivo estarán obrigadas a facilita-la realización dun recoñecemento médico con carácter anual, que se efectuará nas respectivas entidades aseguradoras de cada empresa. O tempo empregado en cada recoñecemento será contabilizado como tempo de traballo.</p>
<p>Artigo 23º.-Formación profesional.</p>
<p>Establecerase unha comisión paritaria de formación, con funcións de planificación, negociación e xestión dos cursos de formación, e aprobarase un plano de formación do sector, pactado cos representantes dos traballadores.</p>
<p>Artigo 24º.-Xubilación.</p>
<p>A idade de xubilación obrigatoria será ós 65 anos. A xubilación voluntaria será ós 64 anos, segundo as normas do A.I. (Acordo Interconfederal) e A.E.S. (Acordo Económico e Social).</p>
<p>Artigo 25º.-Plus de prolongación de xornada.</p>
<p>Naqueles casos nos que a xornada teña que prolongarse máis do establecido, aboarase un plus de 23.372 ptas. mensuais para 1995.</p>
<p>IV. Disposicións derradeiras</p>
<p>Artigo 1º.-En todo o non previsto no presente convenio, haberá que aterse ó estatuto dos traballadores e normas complementarias.</p>
<p>Artigo 2º.-No caso de que, por incremento do salario mínimo interprofesional garantido, se modificasen os correspondentes a algunha ou algunhas categorías laborais, as diferencias absolutas existentes no momento da súa entrada en vigor entre as categorías laborais manteranse.</p>
<p>Táboa salarial</p>
<p>Empresas alugueiras de caixas</p>
<p>1 Xefe administrativo89.029</p>
<p>2 Oficial administrativo87.007</p>
<p>3 Auxiliar administrativo73.133</p>
<p>4 Encargado89.863</p>
<p>5 Conductor85.852</p>
<p>6 Especialista85.571</p>
<p>9506179</p>

