---
date: '1995-06-26'
id: ED02
page: 5
number: 121
agency: 'CONSELLERÍA DE AGRICULTURA, GANDERÍA E MONTES'
section: VI. ANUNCIOS
title: >-
  Resolución do 30 de maio de 1995, da Secretaría Xeral da Consellería de
  Agricultura, Gandería e Montes, pola que se fai pública a convocatoria de
  poxa, para o alleamento das madeiras que se citan.
range: Resolución
url: 'https://www.xunta.gal/dog/Publicados/1995/19950626/AnuncioED02_gl.html'
---
<p>Por esta resolución, convócase a poxa para o alleamento de madeiras dos lotes que se citan no anexo, e de acordo co disposto nas ordes da Consellería de Agricultura, Gandería e Montes do 8 de xullo de 1989 (DOG do 21 de xullo), e do 15 de marzo de 1990 (DOG do 23 de marzo).</p>
<p>A celebración dela terá lugar na sala de xuntas da Delegación Provincial da Consellería da Presidencia e Administración Pública de Pontevedra, sita na rúa Benito Corbal, 47, desa cidade.</p>
<p>Para esta poxas rexerán as ordes antes citadas e mailos pregos de condicións técnico-administrativas xerais e particulares destas, que figuran no expediente correspondente no Servicio de Montes e Industrias Forestais de Pontevedra, onde poderán ser examinados polos interesados a partir do día da publicación no DOG da presente resolución.</p>
<p>As ofertas poderanse presentar -durante os vinte días hábiles seguintes ó da publicación no DOG da presente resolución- no rexistro da Delegación Provincial de Pontevedra da Consellería de Agricultura, Gandería e Montes, e en calquera das formas legalmente establecidas.</p>
<p>A apertura das proposicións será realizada pola Mesa de Contratación, que se reunirá ás once horas do noveno día hábil, que non cadre en sábado, contado a partir do termo do prazo de presentación das ofertas.</p>
<p>Cada licitador presentará os sobres cerrados para cada oferta. O sobre A coa documentación administrativa e o sobre B coa oferta económica.</p>
<p>O sobre A, que contén a documentación administrativa, poderá ser único para tódalas poxas que se celebren ante a mesa e na mesma sesión.</p>
<p>Deberá conte-la seguinte documentación:</p>
<p>1. Acreditación da personalidade do licitador.</p>
<p>2. Os resgardos acreditativos de que están constituídas as fianzas provisionais, 2% do prezo de taxación, de acordo co disposto no artigo 340 do Regulamento xeral de contratación do Estado.</p>
<p>3. Declaración responsable de reunir todos e cada un dos requisitos esixidos no artigo 9 da Lei de contratos do Estado sobre capacidade para contratar coa Administración.</p>
<p>4. Os que acrediten a clasificación empresarial do licitador.</p>
<p>O sobre B recollerá a proposición económica e presentarase no modelo normalizado, que se encontra a disposición dos interesados no Servicio de Montes e Industrias Forestais de Pontevedra. A oferta para cada un dos lotes deberá figurar nun sobre B individual.</p>
<p>O adxudicatario constituirá a fianza do 4% do prezo de adxudicación dentro dos vinte días seguintes ó da data na que oficialmente se lle comunique que a adxudicación é definitiva.</p>
<p>Dentro do mesmo prazo deberá aboar:</p>
<p>1. O importe total do remate, ou o importe do primeiro prazo, segundo se indique no prego de condicións particulares de cada poxa.</p>
<p>2. O importe das taxas.</p>
<p>3. Os gastos proporcionais deste anuncio.</p>
<p>4. Os demais que se establezan nos pregos particulares do aproveitamento.</p>
<p>O adxudicatario deberá aboar, amais das cantidades expresadas no anuncio, un 4% sobre o importe da adxudicación en concepto do IVE.</p>
<p>Santiago de Compostela, 30 de maio de 1995.</p>
<p>P.D. (Orde 13-12-1993)</p>
<p>Antonio Luis Rosón Pérez</p>
<p>Secretario xeral da Consellería de Agricultura, Gandería e Montes</p>

