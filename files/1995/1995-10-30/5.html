---
date: '1995-10-30'
id: 554A
page: 7
number: 208
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 27 de setembro de 1995, da Delegación Provincial da Coruña, pola
  que se dispón a inscrición no rexistro e a publicación no Diario Oficial de
  Galicia do convenio colectivo da empresa Ferogasa.
range: Resolución
url: 'https://www.xunta.gal/dog/Publicados/1995/19951030/Anuncio554A_gl.html'
---
<p>Visto o expediente do convenio colectivo Ferogasa, que tivo entrada nesta delegación provincial o día</p>
<p>20-9-1995, subscrito en representación da parte económica pola empresa, e, da parte social, polo comité de empresa o día 3-8-1995, e de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo, que consta nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no BOP e no Diario Oficial de Galicia.</p>
<p>A Coruña, 27 de setembro de 1995.</p>
<p>Fernando Rodríguez Corcoba</p>
<p>Delegado provincial da Coruña</p>
<p>Convenio colectivo do ano 1995 da empresa Fertilizantes Orgánicos de Galicia, S.A. Ferogasa</p>
<p>Artigo 1º.-Ámbito funcional.</p>
<p>O presente convenio afecta á empresa Ferogasa, desta cidade, nos seus servicios de recollida do lixo, limpeza pública viaria e explotación da planta de tratamento e eliminación de residuos de bens.</p>
<p>Artigo 2º.-Ámbito persoal.</p>
<p>Quedan abranguidos dentro do presente ámbito do convenio tódolos traballadores que presten os servicios anteriormente citados na empresa.</p>
<p>Artigo 3º.-Vixencia e duración.</p>
<p>O presente convenio entrará en vigor o día seguinte ó da súa publicación no BOP, aínda que os seus efectos económicos se retrotraerán ó día 1º de xaneiro de 1995 para tódolos traballadores que se atopen de alta na empresa no momento da entrada en vigor deste, e non terán dereito ó cobro de atrasos os traballadores que cesasen con anterioridade a esta. A súa duración será de un ano por tácito asentimento; en caso contrario, a denuncia deste farase con dous meses de antelación á data de terminación da súa licencia.</p>
<p>Artigo 4º</p>
<p>Respectaranse as situacións persoais que sexan máis beneficiosas cás fixadas neste convenio e manterase o dito respecto en forma estrictamente ad personam.</p>
<p>Artigo 5º</p>
<p>O acordado neste convenio regula con carácter preferente e prioritario situacións entre empresa e traballadores en tódalas materias abranguidas no seu</p>
<p>contido, mesmo naquelas nas que a súa regularización se pacta distinta á que inclúe a ordenanza laboral e outras normas legais.</p>
<p>En todo o non previsto neste convenio, serán de aplicación a ordenanza de traballo para a limpeza pública, regos, recollida do lixo e limpeza e conservación da rede de sumidoiro e demais disposicións de carácter xeral.</p>
<p>Artigo 6º.-Comisión paritaria.</p>
<p>A comisión paritaria será un órgano de interpretación, arbitraxe e vixilancia do cumprimento do presente convenio.</p>
<p>As súas funcións serán:</p>
<p>1) Interpretación auténtica do convenio.</p>
<p>2) Arbitraxe dos problemas e cuestións que lle sexan sometidos por ámbalas partes de común acordo en asuntos derivados deste convenio.</p>
<p>3) Conciliación facultativa nos problemas colectivos, con independencia das atribucións que por norma legal poidan corresponderlles ós organismos competentes.</p>
<p>4) Vixilancia e cumprimento do pactado.</p>
<p>A comisión comporase dun presidente que poderá se-lo do convenio e actuará como mediador, con voz pero non con voto; e de seis vocais por cada parte de entre os que actuarán na liberación do convenio. O presidente levantará acta dos acordos e resolucións que adopte a comisión, que deberá ser asinada polos señores que interveñan. Poderá nomearse un asesor ou experto por cada representación, aínda que estes non terán dereito a voto.</p>
<p>A comisión, en primeira convocatoria non poderá actuar sen a presencia de tódolos vocais e, en segunda, que se celebrará o seguinte día hábil, actuará cos que asistan e terán voto unicamente en número paritario os vocais presentes, sexan titulares ou suplentes. A comisión reunirase a pedimento de calquera das partes e poranse de acordo os vocais co presidente sobre o lugar, día e hora da reunión. Ámbalas partes conveñen en darlle coñecemento á comisión paritaria de cantas dúbidas, discrepancias e conflictos puidesen producirse como consecuencia da interpretación do convenio.</p>
<p>Artigo 7º.-Retribucións.</p>
<p>Salario base: será o que recolle a táboa salarial do presente convenio.</p>
<p>Plus de antigüidade: durante 1995, en concepto de antigüidade, aboaráselles a tódolos traballadores con categoría de peón o bienio a 95 ptas./día e o quinquenio a 139 ptas./día. E, ó resto de categorías, o bienio a 97 ptas./día e o quinquenio a 140 ptas./día. O período de antigüidade máximo computable será de tres bienios e dous quinquenios.</p>
<p>Plus de nocturnidade: o plus de nocturnidade aboaráselles ós traballadores con categorías de peón a razón de 347 ptas. e ó resto de categorías a razón de 353</p>
<p>ptas. por día traballado no que concorra tal circunstancia.</p>
<p>Plus de compensación: este plus aboaráselles como compensación ós traballadores de taller e persoal de oficina na cantidade de 9.124 ptas. mensuais.</p>
<p>Domingos e festivos: as semanas nas que se traballe os domingos ou festivos, o descanso será de dous días por día traballado e desfrutarase acumulando as fraccións e serán os descansos correlativos.</p>
<p>Plus de toxicidade: será de 14.746 ptas. para a categoría de peón, de 15.455 ptas. para a categoría de conductor e 15.207 para o resto de categorías.</p>
<p>Artigo 8º.-Horas extraordinarias.</p>
<p>O tempo traballado que, por algunha necesidade imperiosa, sobrepasase a xornada normal e legal de traballo diaria poderá ser acumulado para efectos de desfrutalo como descanso adicional, en cómputo dunha xornada, avisando coa maior antelación posible á empresa.</p>
<p>Artigo 9º.-Gratificacións extraordinarias.</p>
<p>As gratificacións extraordinarias de verán e Nadal aboaranse, cada unha, a razón de 30 días de salario base máis antigüidade. A paga de beneficios será de 15 días de salario base máis antigüidade. As pagas extras devengaranse día a día e non se devengarán nas ausencias inxustificadas nin nos casos de ILT.</p>
<p>Artigo 10º.-Axudas de custo.</p>
<p>O importe das medias axudas de custo fíxase en 987 ptas. para os peóns e 995 ptas. para o resto das categorías.</p>
<p>Artigo 11º.-Xornada de traballo.</p>
<p>En aplicación á Lei 4/1983, a xornada de traballo semanal será de 40 horas e será facultade da empresa o cambio de calquera traballador á quenda que fose necesario por necesidade do servicio, dada a modalidade de servicio público da empresa.</p>
<p>Artigo 12º.-Vacacións.</p>
<p>Establécese un período anual de 30 días naturais para cada traballador, que serán aboados a razón do salario base fixado neste convenio máis antigüidade e plus de nocturnidade e toxicidade, se é o caso, correspondente ós días que, de estar traballando, percibise o traballador.</p>
<p>Artigo 13º.-Excedencias.</p>
<p>Todo traballador con un ano de antigüidade na empresa poderá solicitar excedencia voluntaria por un prazo superior a seis meses e inferior a 5 anos. Se se cumpren as obrigas anteriores, a empresa estará obrigada a concede-la excedencia solicitada sempre que os traballadores que nese momento estean en tal situación non acaden o 5% do cadro de persoal. Para o reingreso, haberá que aterse ó disposto no artigo 89 da ordenanza de traballo.</p>
<p>Artigo 14º.-Licencias retribuídas.</p>
<p>Os traballadores afectados por este convenio terán dereito a licencias retribuídas en calquera dos casos seguintes:</p>
<p>A) 15 días naturais en caso de matrimonio.</p>
<p>B) 3 días en caso de nacemento de fillos ou enfermidade grave ou falecemento dun parente ata segundo grao de consanguinidade ou afinidade. Cando o traballador, con tal motivo, necesite facer un desprazamento para o efecto, o prazo será de 5 días.</p>
<p>C) 2 días por traslado do domicilio habitual.</p>
<p>D) Polo tempo indispensable para o cumprimento dun deber inexcusable de carácter público.</p>
<p>Artigo 15º.-Licencias sen soldo.</p>
<p>A empresa concederalles ós traballadores que o soliciten, logo de xustificación, ata dez días de permiso sen soldo ó ano, téndose que avisar á empresa cunha semana de antelación, aínda que se convén que non poderán estar nesta situación máis de dous traballadores ó mes.</p>
<p>Artigo 16º.-Incapacidade laboral transitoria.</p>
<p>En caso de baixa por ILT derivada de accidentes de traballo e cando a dita situación supere os 15 días, a empresa aboaralle ó traballador que se atope en tal situación, o complemento necesario para que este perciba os emolumentos que neste convenio se fixarán: salario base, antigüidade e pluses correspondentes ós días que, de estar traballando, percibise o traballador. O aboamento suplementario de referencia comezará a partir do día seguinte ó que se cumpran os primeiros 15 días da dita situación e por un prazo máximo de un ano.</p>
<p>No curso de hospitalización dun traballador, xa sexa derivado de enfermidade común ou accidente, a empresa complementará durante ese período a diferencia necesaria para que este reciba o total dos emolumentos do mesmo xeito que se establece no parágrafo anterior.</p>
<p>Artigo 17º.-Póliza de seguros.</p>
<p>No caso de falecemento por accidente laboral, os beneficiarios do traballador percibirán a cantidade de 600.000 ptas. A dita cantidade será de 300.000 ptas., se a morte se produce por accidente non laboral ou morte natural. Para isto, a empresa procederá a subscribir unha póliza de seguros de vida que cubra tales continxencias no prazo de un mes, contado a partir da data da sinatura do presente convenio.</p>
<p>Artigo 18º</p>
<p>O período de proba para o persoal de ingreso das categorías de peóns, conductores, persoal de taller, será de 15 días e será de un mes para o resto do persoal.</p>
<p>Artigo 19º</p>
<p>As ferramentas e roupa de traballo seranlles entregadas ós traballadores nas horas de traballo.</p>
<p>Artigo 20º.-Dereitos sindicais.</p>
<p>A empresa facilitaralles ós traballadores algún local dos existentes no recinto desta para que estes poidan xuntarse en asemblea, logo de comunicación á empresa. Así mesmo, autorizará as ditas asembleas nas condicións citadas.</p>
<p>Artigo 21º.-Descontos de cotas sindicais.</p>
<p>A requirimento dos traballadores, a empresa deixará de descontar da nómina mensual o importe da cota sindical correspondente.</p>
<p>Artigo 22º.-Garantías no traballo.</p>
<p>Todo conductor ou traballador que, se é o caso, conducindo un vehículo da empresa, cometese unha infracción que comportase a retirada do carné de conducir, terá dereito a desempeñar, sen perda de categoría laboral, o posto que eventualmente puidese asignarlle a empresa.</p>
<p>Artigo 23º.-Xubilación especial ós 64 anos.</p>
<p>No suposto de que os traballadores, acolléndose ó Real decreto lei de 14/1981, do 20 de agosto, opten pola modalidade especial de xubilación ós 64 anos, a empresa, polo presente convenio, obrígase a substituír simultaneamente o xubilado por outro traballador titular do dereito a calquera das prestacións por desemprego ou xove demandante de primeiro emprego. A xubilación será forzosa ós 65 anos para todo o persoal.</p>
<p>TÁBOA SALARIAL</p>
<table><tbody><tr><td>Categorías</td><td>Mensual</td><td>Anual</td></tr>
</tbody></table>
<table><tbody><tr><td>Xefe de Admón.</td><td>114.357</td><td>1.658.177</td></tr>
<tr><td>Of. 2 Admón.</td><td>92.009</td><td>1.334.130</td></tr>
<tr><td>E. Xral.</td><td>95.634</td><td>1.386.693</td></tr>
<tr><td>Subencargado</td><td>93.066</td><td>1.349.455</td></tr>
<tr><td>Ins. distrito</td><td>91.112</td><td>1.321.128</td></tr>
<tr><td>Capataz de limpeza</td><td>87.627</td><td>1.270.586</td></tr>
<tr><td>Xefe taller</td><td>93.062</td><td>1.349.394</td></tr>
<tr><td>Oficial de 1ª</td><td>90.375</td><td>1.310.436</td></tr>
<tr><td>Oficial de 2ª</td><td>88.970</td><td>1.290.065</td></tr>
<tr><td>Oficial de 3ª</td><td>87.629</td><td>1.270.065</td></tr>
<tr><td>Conductor</td><td>90.420</td><td>1.311.092</td></tr>
<tr><td>Peóns</td><td>84.878</td><td>1.230.735</td></tr>
<tr><td>Peón responsable</td><td>87.627</td><td>1.270.586</td></tr>
</tbody></table>
<p>Artigo 24º</p>
<p>O convenio colectivo desta empresa recollerá os incrementos da masa salarial sobre a correspondente a 1994 dun 4,3% para tódalas categorías. Un 6% para os conductores no soldo base e os pluses, un 8% nos quinquenios para tódalas categorías e incrementarase no plus voluntario a cantidade de 5.000 ptas. para a categoría dos capataces de limpeza.</p>
<p>6978</p>

