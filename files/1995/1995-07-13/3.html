---
date: '1995-07-13'
id: 27B6
page: 5
number: 134
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 203/1995, do 6 de xullo, polo que se acepta a cesión a título gratuíto
  dun terreo de 1.474,20 m sito na zona de Casablanca-lugar das Moas, parroquia
  de Santa María de Oza, termo municipal da Coruña, feita a favor da Comunidade
  Autónoma de Galicia para a construcción dun centro de saúde.
range: Decreto
url: 'https://www.xunta.gal/dog/Publicados/1995/19950713/Anuncio27B6_gl.html'
---
<p>O Pleno da Corporación municipal da Coruña, en sesión ordinaria celebrada o 25 de outubro de 1993 acordou a cesión á Xunta de Galicia dun terreo de 1.474,20 m para a construcción dun centro de saúde.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento aprobado polo Decreto 50/89, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta, por proposta da Consellería de Economía e Facenda. Así mesmo, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles supere o seu valor intrínseco; se ben non se considera carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, de conformidade por proposta da Consellería de Economía e Facenda, feita nos termos nos que o Concello da Coruña acordou a cesión, logo de deliberación do Consello da Xunta de Galicia na súa reunión do día seis de xullo de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Acepta-la cesión gratuíta do terreo de 1.474,20 m pertencente ó Concello da Coruña, sito na zona de Casablanca-lugar As Moas, parroquia de Santa María de Oza, que linda ó norte coa rúa José María Hernansaez e outra de nova apertura; ó sur, con Gabriel Valero Rey, José Canzobre e camiño; ó leste, resto da finca da que procede e ó oeste, termina en punta.</p>
<p>O inmoble descrito segregarase do predio matriz inscrito no Rexistro da Propiedade da Coruña, libro 983, folio 101, número 65.336 N.</p>
<p>Artigo 2º</p>
<p>O inmoble cedido adscríbese ó Servicio Galego de Saúde para a construcción dun centro de saúde.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e a inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente Decreto.</p>
<p>Santiago de Compostela, seis de xullo de mil novecientos noventa e cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>4325</p>

