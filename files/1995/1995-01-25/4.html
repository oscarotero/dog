---
date: '1995-01-25'
id: '9232'
page: 798
number: 17
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 16 de xaneiro de 1995 pola que se establecen axudas para dotacións e
  adquisición de equipos e maquinaria para a defensa contra incendios forestais
  durante o ano 1995.
range: Orde
url: 'https://www.xunta.gal/dog/Publicados/1995/19950125/Anuncio9232_gl.html'
---
<p>A Consellería de Agricultura, Gandería e Montes, coa colaboración de tódolos sectores e axentes socioeconómicos implicados, e co fin de minorar ó máximo as consecuencias e os impactos negativos que os incendios forestais provocan sobre a capacidade potencial de desenvolvemento e producción dos nosos montes, así como sobre a fauna, a flora e a paisaxe de Galicia, considera necesario continua-la súa política de defensa contra os incendios forestais.</p>
<p>Por todo isto, e de acordo co establecido no artigo 30.I.3. do Estatuto de autonomía para Galicia e no Real decreto 1.535/1984, do 20 de xuño, polo que se transfiren á Comunidade Autónoma de Galicia funcións e servicios en materia de conservación da natureza, e en uso das atribucións que me confire a Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e pola Lei 12/1989, do 4 de outubro,</p>
<p>DISPOÑO:</p>
<p>Obxecto, órgano competente e conxunto de axudas</p>
<p>Artigo 1º.-Establécense as axudas que os distintos axentes sociais e institucionais poderán percibir para a defensa contra os incendios forestais, de acordo coas seguintes liñas:</p>
<p>Liña I.-Contratación de persoal para cuadrillas, vixilancia móbil e funcionamento de vehículos motobomba. Dotación de equipos de persoal, de medios complementarios para cuadrillas de extinción de incendios e para vixilancia móbil.</p>
<p>Liña II.-Adquisición de maquinaria e os seus complementos para rozas.</p>
<p>Artigo 2º.-Condicións xerais:</p>
<p>Para o conxunto de axudas, os interesados solicitarán a súa concesión baixo as seguintes condicións:</p>
<p>lª) Deberán presenta-la solicitude antes de comeza-lo servicio ou de merca-los equipos ou maquinaria.</p>
<p>2º) En caso de ser concedida a subvención, o seu pagamento será feito unha vez realizado o servicio, e a compra de equipos ou maquinaria, sen prexuízo dos anticipos que para cada caso se establecen nos artigos que seguen.</p>
<p>3º) Cando as axudas consistan nunha porcentaxe do orzamento do servicio, ou subministración, o total da axuda calcularase segundo o orzamento apreciado e aprobado pola Consellería de Agricultura, Gandería e Montes.</p>
<p>4º) O persoal e medios incluídos na liña I, deberán estar en perfecto funcionamento na data que se estableza pola Dirección Xeral de Montes e Medio Ambiente Natural, no escrito de aprobación que se remita.</p>
<p>5º) A maquinaria que se subvenciona deberá estar mercada antes do día 15 de agosto de 1995.</p>
<p>Liña I. Subvención para contratación de persoal para cuadrillas, vixilancia móbil e funcionamento de vehículos motobomba. Dotación de equipos de persoal e de medios complementarios para cuadrillas de extinción de incendios e para vixilancia móbil.</p>
<p>Artigo 3º.-Actividades subvencionables.</p>
<p>As actividades, accións ou materiais que se subvencionarán e os importes das axudas sobre orzamento aprobado serán as seguintes:</p>
<p>1. Vixilancia móbil e cuadrillas de extinción. Comprende:</p>
<p>-Contratación de persoal, incluída seguridade social. Subvención: ata o 70%.</p>
<p>-Alugueiro de vehículos «todo terreo» de transporte. Subvención: ata o 70%.</p>
<p>-Adquisición de equipo de radio-comunicación. Subvención: ata o 70%. (Para aqueles solicitantes que non recibiran subvención por este concepto anteriormente).</p>
<p>-Compra de ferramenta e material de equipo. Subvención: ata o 50%.</p>
<p>-Batelumes. Subvención: ata o 100%.</p>
<p>-Vestiario ignífugo e equipo de seguridade persoal. Subvención: ata o 50%.</p>
<p>2. Funcionamento de vehículos motobomba.</p>
<p>Comprende tanto a contratación do persoal necesario para o manexo dos vehículos operativos en accións contra incendios, como a dispoñibilidade do propio vehículo. Subvención: ata o 100%.</p>
<p>Artigo 4º.-Anticipos.</p>
<p>Por petición dos solicitantes, poderanse conceder anticipos nos termos previstos na lexislación aplicable.</p>
<p>Artigo 5º.-Colaboración e ámbito de actuación.</p>
<p>1. As cuadrillas de extinción que se formen ó abeiro desta orde quedarán funcionalmente á disposición do Servicio de Defensa contra Incendios Forestais (SDCIF) da Consellería de Agricultura, Gandería e Montes, no seu municipio, e integraranse no despregue previsto polo citado servicio, debendo estar convenientemente dotadas de medios de comunicación por radio integrables no sistema de comunicacións do Servicio.</p>
<p>Ó mesmo tempo, estarán obrigadas a colaborar na extinción en calquera ámbito territorial cando sexan requiridas polo SDCIF.</p>
<p>O incumprimento desta esixencia será motivo de anulación parcial ou total da subvención, mediante resolución razoada do mesmo órgano que a concedeu.</p>
<p>2. A concesión de axudas para patrullas móbiles e cuadrillas de extinción, estará concidionada por unha distribución territorial adecuada ós recursos, sexan do Servicio de Defensa contra Incendios Forestais ou sexan de terceiros.</p>
<p>3. As cuadrillas de extinción terán que estar localizadas en lugares previamente acordados polo bene</p>
<p>ficiario e o SDCIF. Así memo deberá acordarse, previamente, o horario de traballo.</p>
<p>4. Os concellos que soliciten a subvención para o funcionamento de vehículos motobomba deberán poñe-los vehículos ó dispor do Servicio de Defensa contra Incendios Forestais, integrándoos no dispositivo provincial de loita contra os incendios forestais, de acordo co plan INFOGA-95, nunha quenda de traballo de polo menos 8 horas diarias. Esta subvención aplicarase soamente os días nos que o vehículo estea operativo.</p>
<p>5. A actividade subvencionada comezará na data que determine a Dirección Xeral de Montes e Medio Ambiente Natural ó aproba-la subvención, para as axudas que contemplen a contratación de persoal: cuadrillas de extinción, vixilancia móbil e funcionamento dos vehículos motobomba.</p>
<p>6. Calquera modificación na localización ou composición do persoal contratado deberá ser comunicada ó Servicio de Defensa contra Incendios Forestais para o seu coñecemento.</p>
<p>Artigo 6º.-Beneficiarios.</p>
<p>Poderán ser beneficiarios destas axudas:</p>
<p>1.-Concellos e entidades locais menores (ELM).</p>
<p>2.-Comunidades de veciños (CV), comunidades de montes veciñais en man común (CMVMC), sociedades agrarias de transformación (SAT), cooperativas, asociacións forestais (AF) legalmente constituídas, agrupacións de defensa forestal (ADF), persoas físicas e empresas con personalidade xurídica; nestes dous últimos casos os interesados deberán acreditar documentalmente a súa participación na actividade forestal. A subvención, nestes casos, virá condicionada pola existencia de, polo menos, unha superficie de monte a defender de 250 ha. En todo caso os solicitantes deberán acreditar documentalmente a representación que ostentan.</p>
<p>Cando os citados beneficiarios non alcancen, por si mesmos, a superficie mínima esixida, poderán solicita-la subvención en agrupación.</p>
<p>3.-No caso de que os beneficiarios estean legalmente constituídos en agrupacións, asociacións, xuntas, etc., deberán achegar certificado do acordo; tomado en asemblea, no que soliciten as axudas económicas para executa-las accións propostas.</p>
<p>Liña II. Subvención para adquisición de maquinaria e os seus complementos para rozas.</p>
<p>Artigo 7º.-Maquinaria e complementos subvencionables.</p>
<p>1. A maquinaria que se subvencionará e os importes das axudas sobre orzamento aprobado, será:</p>
<p>-Rozadoras remolcadas de cadeas, de martelos ou de coitelos, excluído tractor. Subvención: ata o 50%.</p>
<p>-Rozadoras de martelos, cadeas, etc. de mando hidráulico sobre tractor ou arrastradas, excluído tractor. Subvención: ata o 50%.</p>
<p>2. Poderán ser beneficiarios desta subvención os mesmos que figuran sinalados no artigo 6º.</p>
<p>3. Homoxeneidade e integración:</p>
<p>-A compra dos equipos, materiais e maquinaria deberá facerse previa presentación ós Servicios de defensa contra Incendios Forestais, de polo menos tres ofertas ou facturas proforma.</p>
<p>-A natureza, marco e modelo dos equipos, materiais e maquinaria que se vaian mercar deberá te-la conformidade da Dirección Xeral de Montes e Medio Ambiente Natural, baseada en criterios de eficacia, coordinación, homoxeneidade e integración.</p>
<p>Primas, prezos, solicitudes, prazos e obrigas dos solicitantes.</p>
<p>Artigo 8º.-Cando o solicitante teña aprobado pola Dirección Xeral de Montes e Medio Ambiente Natural un plan de defensa contra incendios forestais, a axuda incrementarase nun 10%.</p>
<p>A porcentaxe final da subvención total con cargo a esta ou outra normativa non poderá supera-lo 100% do orzamento aprobado para as axudas que se establecen na presente orde.</p>
<p>No anexo desta orde figura unha relación de prezos que se aplicará para valora-las accións, equipos ou subministracións. Estes prezos son indicativo para o titular da solicitude e obrigatorios como tope máximo na aplicación polos Servicios de Defensa contra Incendios Forestais para a aprobación dos orzamentos.</p>
<p>Artigo 9º.-As solicitudes deberán presentarse en impreso normalizado que facilitarán os Servicios de Defensa contra Incendios Forestais nas súas oficinas provinciais ou comarcais, utilizando o modelo adxunto a esta orde. A presentación das solicitudes poderá realizarse en calquera lugar dos previstos polo artigo 38.4 da Lei 30/1992, de réxime xurídico das administracións públicas e do procedemento administrativo común, dirixidas ó conselleiro de Agricultura, Gandería e Montes.</p>
<p>Artigo 10º.-O prazo de presentación de solicitudes para a concesión das axudas será de 60 días naturais contados a partir da entrada en vigor da presente orde.</p>
<p>Mediante resolución motivada da Dirección Xeral de Montes e M.A.N., da que se dará publicidade no DOG, poderán ser ampliados os citados prazos.</p>
<p>Artigo 11º.-A aprobación da subvención implicará o compromiso dos solicitantes de executa-las accións indicadas nas condicións propostas. A execución das actividades obxecto de axuda deberán realizarse na extensión e co orzamento indicado no impreso de solicitude. Unha realización da acción subvencionada un 50% inferior á proposta, suporá a anulación da subvención concedida, logo da valoración dos técnicos dos Servicios de Defensa contra Incendios Forestais.</p>
<p>Artigo 12º.-A organización e materialización das actividades subvencionadas será responsabilidade exclusiva do beneficiario.</p>
<p>Artigo 13º.-Os gastos de execución das accións subvencionadas serán debidamente xustificadas polo beneficiario, mediante a presentación de facturas, documentos TC da Seguridade Social, contratos e demais documentos acreditativos da xustificación do investimento. O prazo para a aportación de xustificantes das accións realizadas, obxecto da subvención, rematará o 30 de novembro.</p>
<p>O órgano xestor poderá rebaixa-la contía das subvencións se non se adaptasen ós prezos de mercado ou á calidade prevista.</p>
<p>Artigo 14º.-As accións previstas nesta orde financiaranse con cargo ás aplicacións orzamentarias 09.04.422-C-760.00 e 09.04.422-C-770.00, dotadas nos orzamentos da Comunidade Autónoma de Galicia para 1995 con seiscentos setenta millóns de pesetas (670.000.000 de ptas.) e oitenta millóns de pesetas (80.000.000 de ptas.), respectivamente.</p>
<p>Disposicións adicionais</p>
<p>Primeira.</p>
<p>As axudas contidas nesta orde son compatibles con outras subvencións de calquera Administración pública para as mesmas finalidades, agás as concedidas ó amparo do Real decreto 1.887/1991, modificado polo Real decreto 62/1994, do 21 de xaneiro, sempre e cando a suma das subvencións concedidas non supere o importe total do orzamento aprobado.</p>
<p>A concesión doutra subvención compatible, distinta da regulada pola presente orde, obriga ó beneficiario a facer declaración dela perante a Consellería de Agricultura, Gandería e Montes, independentemente da fase na que se atope o trámite da solicitude presentada á citada consellería.</p>
<p>Segunda.</p>
<p>As solicitudes formuladas ó amparo da Orde do 24 de marzo de 1994, da Consellería de Agricultura, Gandería e Montes, ás que non lles foi concedida a subvención solicitada por falta de crédito, poderán ser tidas en conta na presente convocatoria, sempre que así o faga consta-lo interesado.</p>
<p>Terceira.</p>
<p>A Dirección Xeral de Montes e Medio Ambiente Natural realizará a aprobación, se é o caso, do orzamento e do importe da correspondente subvención e comunicaralle ó peticionario a oportuna resolución. A aprobación deberá realizarse, se é o caso, nun prazo máximo de tres meses a partir da data límite para a presentación das solicitudes.</p>
<p>O beneficiario, unha vez recibida a resolución de aprobación citada no anterior parágrafo, e trala realización das accións, ou das adquisicións correspondentes, comunicaralle ó Servicio Provincial de Defensa contra Incendios Forestais que corresponda o seu remate.</p>
<p>Realizadas as comprobacións oportunas polos citados servicios, a Consellería de Agricultura, Gandería e Montes procederá ó pagamento do importe da subvención executada. Con independencia da súa contía, e antes de proceder ó seu cobramento, os beneficiarios das subvencións terán que acreditar, se é o caso, que se encontran ó día das súas obrigas tributarias e sociais e que non teñan pendente de pagamento ningunha débeda por ningún concepto coa Administración pública da Comunidade Autónoma.</p>
<p>Cuarta.</p>
<p>No caso de non recaer resolución expresa nun prazo máximo de tres meses a partir da data límite para</p>
<p>a presentación das solicitudes, entenderase desestimada a solicitude.</p>
<p>Quinta.</p>
<p>A presente orde entrará en vigor o día seguinte á súa publicación no Diario Oficial de Galicia.</p>
<p>Disposición derradeira</p>
<p>Facúltase o director xeral de Montes e Medio Ambiente Natural para dictar cantas disposicións fosen precisas para o desenvolvemento e execución da presente orde.</p>
<p>Santiago de Compostela, 16 de xaneiro de 1995.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>ANEXO</p>
<p>PREZOS MÁXIMOS QUE SE APLICARÁN PARA</p>
<p>VALORAR ORZAMENTOS DE PERSOAL,</p>
<p>EQUIPOS E MAQUINARIA</p>
<table><tbody><tr><td>Unidade</td><td>Descrición</td><td>Prezo máximo
aplicable
en pesetas</td></tr>
<tr><td></td></tr></tbody></table>
<table>
<tbody><tr><td>Xornal</td><td>Contratación por xornada de 8 ho-
ras e con dedicación plena durante
elas para cuadrillas de extinción
e patrullas móbiles, incluído se-
guros:
Concellos.-Réxime xeral
Resto.-Réxime xeral</td><td>5.170
5.170</td></tr>
<tr><td>Día</td><td>Alugueiro de vehículo todo terreo
de 9 prazas para cuadrillas de ex-
tinción ó día</td><td>3.950</td></tr>
<tr><td>Día</td><td>Puncionamento vehículo moto-
bomba só conductor</td><td>9.650</td></tr>
<tr><td>Día</td><td>Funcionamento vehículo moto-
bomba conductor e axudante</td><td>13.850</td></tr>
<tr><td>Unidade</td><td>Equipo de radio-comunicación</td><td>160.000</td></tr>
<tr><td>Unidade</td><td>Batelumes de caucho con mango</td><td>2.625</td></tr>
<tr><td>Unidade</td><td>Ferramenta forestal</td><td>3.150</td></tr>
<tr><td>Unidade</td><td>Equipamento completo individual
de protección (camisa, pantalón,
botas, casco, máscara, gafas)</td><td>24.250</td></tr>
<tr><td>Unidade</td><td>Caixa de urxencias de primeiros
auxilios</td><td>4.510</td></tr>
<tr><td>Unidade</td><td>Rozadora remolcada</td><td>360.000</td></tr>
<tr><td>Unidade</td><td>Rozadora de mando hidráulico e
brazo sobre tractor</td><td>2.300.000</td></tr>
</tbody></table>

