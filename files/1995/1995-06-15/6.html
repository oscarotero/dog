---
date: '1995-06-15'
id: EA9A
page: 4
number: 114
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Orde do 18 de maio de 1995 pola que se recoñece de interese galego e se ordena
  a inscrición no Rexistro de Fundacións de Interese Galego da Fundación
  Cultural da Estrada.
range: Orde
url: 'https://www.xunta.gal/dog/Publicados/1995/19950615/AnuncioEA9A_gl.html'
---
<p>Visto o expediente de recoñecemento de interese galego e a inscrición no Rexistro de Fundacións de Interese Galego da Fundación Cultural da Estrada.</p>
<p>Supostos de feito:</p>
<p>Primeiro.-O 7 de outubro de 1994 solicitouse o recoñecemento de interese galego e a inscrición no Rexistro de Fundacións de Interese Galego da Fundación Cultural da Estrada por medio de escrito pre</p>
<p>sentado polo Concello da Estrada, intervindo na súa representación o alcalde, Ramón Campos Durán.</p>
<p>Segundo.-A fundación constituíuse en escritura pública, outorgada na Estrada, o día 9 de xuño de 1994, ante o notario do Ilustre Colexio de Galicia Nelson Rodicio Rodicio, co número oitocentos sesenta e un do seu protocolo, polo Concello da Estrada, intervindo na súa representación o alcalde, Ramón Campos Durán. O 30 de xaneiro de 1995 outórgase na Estrada escritura de modificación de estatutos ante o mesmo notario e polo mesmo comparecente. Con data do 30 de marzo de 1995 outórgase escritura de cesión polo Concello da Estrada.</p>
<p>Terceiro.-A comisión integrada polos secretarios xerais de tódalas consellerías da Xunta de Galicia elevoulle ó conselleiro da Presidencia e Administración Pública a proposta de clasificación como cultural da Fundación Cultural da Estrada, dado o seu obxecto e finalidade, polo que, cumpríndose os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundación de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a execución das facultades inherentes a aquel á Consellería de Cultura.</p>
<p>Cuarto.-Á vista da proposta da Comisión de Secretarios Xerais, pola orde da Consellería da Presidencia e Administración Pública do 18 de abril de 1995 (DOG do 15 de maio) clasificouse como cultural a Fundación Cultural da Estrada, tendo en conta o disposto no artigo 32.3º a) do Regulamento de organización e funcionamento do protectorado das fundacións de interese galego.</p>
<p>Quinto.-Segundo consta no artigo 4º dos seus estatutos, o obxecto da fundación é destinar e afectar un patrimonio á realización, sen ánimo de lucro, de fins xerais de interese galego no ámbito sectorial a que a súa denominación e fins se contraen. En xeral son fins da fundación a promoción de actividades educacionais, culturais e calquera outra que teña por obxecto a promoción e desenvolvemento destas na Estrada. En particular, e con base no sinalado anteriormente, establécese como actividade desta fundación para o cumprimento dos seus fins a xestión da emisora municipal Radio Estrada.</p>
<p>Sexto.-Na escritura pública pola que se constitúe a fundación constan, entre outros, os seguintes puntos:</p>
<p>Acreditación da personalidade do fundador, dotación inicial da fundación, estatutos nos que consta a denominación da fundación como Fundación Cultural da Estrada, capacidade xurídica, enderezo e obxecto.</p>
<p>O padroado da fundación estará constituído por sete membros, sendo presidente o alcalde e vocais cinco concelleiros respectando a proporcionalidade do Pleno da Corporación. Ademais, un membro en representación de tódalas asociacións que o soliciten</p>
<p>e obteñan o acordo favorable de incorporación. O padroado elixirá, de entre os seus vocais, un vicepresidente.</p>
<p>Fundamentos de dereito:</p>
<p>Primeiro.-O artigo 34 da Constitución española recoñece o dereito de fundación para fins de interese xeral, de acordo coa lei. O artigo 27.26º do Estatuto de autonomía para Galicia atribúelle a esta comunidade compentencia exclusiva sobre o réxime das fundacións de interese galego.</p>
<p>Segundo.-Conforme o artigo 32.3º a) do Regulamento de organización e funcionamento do protectorado das fundacións de interese galego, así como o artigo 1 do Decreto 12/1990, é competencia desta consellería a declaración de interese galego e a inscrición no Rexistro de Fundacións de Interese Galego da Fundación Cultural da Estrada, dado o seu obxecto, coincidente coas competencias desenvolvidas pola Consellería de Cultura, asumindo as funcións que en canto a protectorado lle corresponden á Xunta de Galicia.</p>
<p>Terceiro.-Ó amparo do disposto no artigo 7.5º da Lei 7/1983, do 22 de xuño, á realización da finalidade fundacional débense destinar, cando menos, o oitenta por cento das rendas que obteña a fundación e dos outros ingresos que non formen parte da dotación da fundación.</p>
<p>Cuarto.-A Lei 11/1991, do 8 de novembro, dalle nova redacción ó artigo 21.2º da Lei 7/1983, establecendo a obriga de, por unha banda, formular e presenta-lo orzamento de ingresos e gastos ó protectorado con anterioridade ó inicio do exercicio económico e, por outra, a de efectuar un inventario-balance, pechado na data da finalización do exercicio, unha memoria das actividades realizadas ó longo do ano e de xestión económica do patrimonio, así como a liquidación do orzamento de ingresos e gastos do ano anterior, que deberán presentarse ó protectorado no prazo de seis meses desde a data do peche do exercicio.</p>
<p>Este conxunto de obrigas débense entender asumidas pola fundación, aínda que non se recollan expresamente nos seus estatutos.</p>
<p>Quinto.-Á vista do exposto pódense entender substancialmente cumpridos os requisitos legais e regulamentarios para a declaración de interese galego e a súa inscrición no Rexistro de Fundacións da Sección de Fundacións, da Consellería de Cultura segundo se desprende dos artigos 5, 6, 7, 8, 11.1º e 18 da Lei 7/1983, en relación cos artigos 2, 3, 4, 5, e 33 do Decreto 248/1992.</p>
<p>Por todo isto,</p>
<p>DISPOÑO:</p>
<p>Primeiro.-Recoñecer e declarar de interese galego a Fundación Cultural da Estrada.</p>
<p>Segundo.-Ordena-la súa inscrición no Rexistro de Fundacións de Interese Galego, sección de Fundacións da Consellería de Cultura.</p>
<p>Terceiro.-Aproba-los seus estatutos e a formación do seu órgano de goberno.</p>
<p>Cuarto.-A devandita fundación queda sometida ó disposto no resto da normativa de xeral aplicación, en especial á obriga de lles da-la publicidade suficiente ás súas actividades e á ausencia de ánimo de lucro na prestación dos seus servicios, quedando obrigada a rende-las contas anualmente ó protectorado e a xustificar, a través dunha memoria anual, o cumprimento, das cargas fundacionais, así como a presenta-lo proxecto de orzamento antes do último mes do exercicio económico anterior a aquel para o que se formula, debendo solicita-las preceptivas autorizacións do protectorado cando sexan necesarias.</p>
<p>Santiago de Compostela, 18 de maio de 1995.</p>
<p>Víctor Manuel Vázquez Portomeñe</p>
<p>Conselleiro de Cultura</p>

