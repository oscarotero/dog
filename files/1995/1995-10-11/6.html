---
date: '1995-10-11'
id: 4DB6
page: 7564
number: 196
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 257/1995, do 29 de setembro, polo que se modifica parcialmente o do
  120/1982, do 5 de outubro, polo que se crea o Instituto Galego de Bacharelato
  a Distancia.
range: Decreto
url: 'https://www.xunta.gal/dog/Publicados/1995/19951011/Anuncio4DB6_gl.html'
---
<p>Polo Decreto 120/1982, do 5 de outubro, creouse o Instituto Galego de Bacharelato a Distancia. Este decreto desenvolveuse pola orde da Consellería de Educación e Ordenación Universitaria do 26 de xuño de 1991, da que foron declarados nulos pola sentencia do Tribunal Superior de Xustiza de Galicia número 938/1994, do 23 de novembro de 1994, os apartados cuarto (parágrafo primeiro e segundo), noveno, décimo, vixésimo e a disposición transitoria.</p>
<p>Coa finalidade de adecua-la normativa do Ingabad á mencionada sentencia, de acordo coa previsión do artigo 1.2º da Lei 4/1988, do 26 de maio, da Función Pública de Galicia, por proposta do conselleiro de Educación e Ordenación Universitaria e logo de deliberación do Consello da Xunta de Galicia na súa reunión do día vintenove de setembro de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Modifícanse os artigos 4 e 5 do Decreto 120/1982, do 5 de outubro, polo que se crea o Instituto Galego</p>
<p>de Bacharelato a Distancia, que quedan redactados como segue:</p>
<p>«Artigo 4º</p>
<p>1. A sede central do Instituto Galego de Bacharelato a Distancia terá como órganos unipersoais de goberno, un director, un vicedirector, un xefe de estudios, un secretario e un vicesecretario, que serán nomeados polo delegado provincial da Consellería de Educación e Ordenación Universitaria, de entre os profesores que presten servicios no instituto e de acordo co procedemento previsto no artigo 5 e seguintes do Decreto 92/1988, do 28 de abril, polo que se regulan os órganos de goberno dos centros públicos de ensino non universitario.</p>
<p>2. As extensións do Instituto Galego de Bacharelato a Distancia terán como órganos unipersoais de goberno un director, un xefe de estudios e un secretario, que serán nomeados conforme o establecido no apartado anterior.</p>
<p>3. Nos centros colaboradores haberá un xefe de estudios para os alumnos do Ingabad, nomeado entre os profesores que impartan ensinanzas a estes alumnos. Percibirá polo desempeño do cargo o mesmo complemento específico que o xefe de estudios do centro».</p>
<p>«Artigo 5º</p>
<p>O profesorado do Instituto Galego de Bacharelato a Distancia estará constituído por funcionarios de carreira ou de emprego do corpo de profesores de ensino secundario e, se é o caso, profesores técnicos de formación profesional, que serán nomeados, en réxime de comisión de servicios, por un período improrrogable de seis anos, renovándose por terceiras partes, cada dous anos».</p>
<p>Artigo 2º</p>
<p>Engádeselle un novo artigo ó Decreto 120/1982, do 5 de outubro, co seguinte texto:</p>
<p>«Artigo 7º</p>
<p>1. Os órganos colexiados de goberno do Instituto Galego de Bacharelato a Distancia e das súas extensións son o Consello Escolar e o Claustro de Profesores.</p>
<p>2. O Consello Escolar estará integrado por:</p>
<p>a) O director do centro, que será o seu presidente.</p>
<p>b) O xefe de estudios.</p>
<p>c) Un representante do concello do termo municipal onde está situado o centro.</p>
<p>d) Cinco profesores elixidos polo claustro.</p>
<p>e) Tres representantes dos alumnos.</p>
<p>f) Dous representantes dos pais.</p>
<p>g) Un representante do persoal de administración e servicios.</p>
<p>h) O secretario do centro, que actuará como secretario do Consello Escolar, con voz e sen voto.</p>
<p>3. O Consello Escolar e o Claustro de Profesores terán as competencias establecidas nos artigos 56 e 59 do Decreto 92/1988, do 28 de abril».</p>
<p>Disposición transitoria</p>
<p>As comisións de servicio do profesorado que está a impartir docencia na sede central do Instituto Galego de Bacharelato a Distancia ou nunha das súas extensións quedan prorrogados ata o 15 de setembro de 1998, agás renuncia expresa do interesado ou revogación daquela por parte da Administración educativa.</p>
<p>A partir do curso 1998-99 iníciase a renovación por tercios a que fai referencia a nova redacción do artigo 5 do Decreto 120/1982, do 5 de outubro.</p>
<p>Disposición derrogatoria</p>
<p>Quedan derrogadas tódalas disposicións de igual ou inferior categoría que se opoñan ó establecido neste decreto.</p>
<p>Disposición derradeira</p>
<p>Autorízase o conselleiro de Educación e Ordenación Universitaria para dicta-las disposicións necesarias para o desenvolvemento e execución deste decreto.</p>
<p>Santiago de Compostela, vintenove de setembro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>9506521</p>

