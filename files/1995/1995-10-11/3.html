---
date: '1995-10-11'
id: 4DAA
page: 7562
number: 196
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 255/1995, do 29 de setembro, polo que se desafecta do dominio público
  parte do inmoble onde se ubica o centro de formación ocupacional Santa María
  de Europa, sito na rúa da Carballeira, s/n, de Ourense.
range: Decreto
url: 'https://www.xunta.gal/dog/Publicados/1995/19951011/Anuncio4DAA_gl.html'
---
<p>A Consellería de Familia, Muller e Xuventude solicitou da Consellería de Economía e Facenda a incoación do expediente de desafectación do dominio público de parte das instalacións do edificio onde se situa o centro de formación ocupacional Santa María de Europa, tendo en conta a non utilización delas e a previsión de non seren necesarias no futuro.</p>
<p>O artigo 10.1º da Lei 3/85, do 12 de abril, do patrimonio da Comunidade Autónoma de Galicia, sinala que cando os bens e dereitos non fosen necesarios para o cumprimento dos fins determinantes da súa afectación, cesará a súa natureza demanial e adquirirán a condición de patrimoniais, sen prexuízo, se é o caso, do dereito de reversión nos termos de lexislación da expropiación forzosa respecto daqueles bens adquiridos por este título.</p>
<p>O apartado segundo do antedito artigo establece que a desafectación dos bens de dominio público da Comunidade Autónoma de Galicia deberá facerse mediante acordo do Consello da Xunta, logo de instrucción do expediente pola Consellería de Economía e Facenda, por instancia da consellería interesada, e sempre que se acredite a desaparición das causas xustificativas da afectación.</p>
<p>Por todo isto, de conformidade coa proposta da Consellería de Economía e Facenda e logo de deliberación do Consello da Xunta de Galicia na súa reunión do día vintenove de setembro de de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Desaféctase do dominio público unha superficie aproximada de 2.189,42 m, situada na ala esquerda do edificio onde se ubica o Centro de Formación Ocupacional Santa María de Europa, sito na rúa da Carballeira, s/n, de Ourense, distribuídas da seguinte forma: 81,78 m na planta soto, 680,85 m na planta baixa, 726,51 m na primeira planta, 700,28 m na planta baixo cuberta.</p>
<p>Artigo 2º</p>
<p>As superficies anteriormente descritas adquiren natureza patrimonial, sen prexuízo do cumprimento da recepción formal por parte da Consellería de Economía e Facenda dos bens desafectados de conformidade co disposto no artigo 27 do Decreto 50/1989, do 9 de marzo, polo que se aproba o Regulamento</p>
<p>para a execución da Lei 3/1985, do patrimonio da Comunidade Autónoma galega.</p>
<p>Santiago de Compostela o vintenove de setembro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>95-6458</p>

