---
date: '1995-05-31'
id: E2F6
page: 4
number: 103
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 8 de maio de 1995 pola que se establece a veda do polbo en
  determinadas zonas do litoral galego.
range: Orde
url: 'https://www.xunta.gal/dog/Publicados/1995/19950531/AnuncioE2F6_gl.html'
---
<p>A recuperación dos recursos posqueiros é a base fundamental sobre a que se debe construír unha política pesqueira. Existen diversas formas de recupera-los recursos, pero no momento actual cómpre adoptar solucións que garantan o mantemento do emprego no mar e aseguren as vendas dos seus traballadores. Neste sentido, a realización de paros biolóxicos no seu momento permitiu unha recuperación dos recursos afectados, sen reduci-la capacidade das flotas implicadas e mantendo un nivel de renda dos mariñeiros.</p>
<p>Os estudios biolóxicos e a experiencia do sector confirman que cara ó final da primavera e o comezo do verán, abunda extraordinariamente o polbo de pequeno tamaño, o que leva a que este se pesque en grandes cantidades, co conseguinte prexuízo para os recursos.</p>
<p>Por esta razón parece aconsellable realizar en determinadas zonas unha veda enfocada a esta especie, co fin de acadar unha recuperación das súas poboacións que permita un aumento dos tamaños de captura, o que redundará nunha mellora dos prezos ó pescador.</p>
<p>Por todo o exposto, por petición do sector e consultada a Comisión Sectorial de Enmalle e Artes Varias do Consello Galego de Pesca, na súa sesión do día 20 de abril de 1995,</p>
<p>DISPOÑO:</p>
<p>Artigo 1º</p>
<p>Prohíbense as capturas do polbo (Octopus valgaris) con calquera arte, así como o uso das artes de nasa do polbo, espello e raña nas zonas que se relacionan no anexo da presente orde, desde o 1 ó 30 de xuño (ambos inclusive) do presente ano.</p>
<p>Artigo 2º</p>
<p>Para as zonas que permanezan abertas establécese un tope de capturas de 50 kg/tripulante/día. Este tope será de aplicación para tódalas zonas a partir do 3 de xullo.</p>
<p>Disposición derradeira</p>
<p>Autorízase o director xeral de Marisqueo e Acuicultura a adoptar tódalas medidas necesarias para o desenvolvemento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de maio de 1995.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>ANEXO</p>
<p>ZONAS VEDADAS PARA A EXTRACCIÓN DO POLBO</p>
<p>-Desde o paralelo que pasa por Punta dos Picos (A Guarda) ata o paralelo que pasa por Punta Besugueiros (Sálvora).-Zona situada ó leste da liña imaxinaria que une Punta do Cabío e Punta Figueiriño na Illa de Sálvora.-Desde o paralelo que pasa por Punta Castro ata o paralelo que pasa por Cabo Touriñán.-Desde o paralelo que pasa por Prior ata o meridiano que pasa por Cabo Bares.</p>

