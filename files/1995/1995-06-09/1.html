---
date: '1995-06-09'
id: E796
page: 4309
number: 110
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 23 de maio de 1995 pola que se regula a solicitude de apertura e
  reapertura de piscinas de uso colectivo e se aproba o libro de Rexistro
  Oficial de Control Sanitario para ditas instalacións.
range: Orde
url: 'https://www.xunta.gal/dog/Publicados/1995/19950609/AnuncioE796_gl.html'
---
<p>En cumprimento do sinalado no artigo 27 do Decreto 53/1989, do 9 de marzo, polo que se aproba o Regulamento sanitario de piscinas de uso colectivo, a Orde do 5 de maio de 1989 aprobaba o libro de rexistro oficial de control sanitario de piscinas. Non obstante, e co obxecto de levar a termo un mellor control sanitario de piscinas de uso colectivo, resulta conveniente adaptar dita orde ás novas circunstancias e ó Decreto 122/1995, do 20 de abril, que modifica parcialmente o ante dito Decreto 53/1989, do 9 de marzo.</p>
<p>En consecuencia, establécense os modelos de ins tancia para a solicitude de apertura e reapertura das piscinas, e así mesmo, un novo modelo de libro de rexistro oficial de control sanitario de piscinas de uso colectivo que terá a validez de un ano natural para o caso das piscinas que funcionan todo o ano e dunha tempada para as abertas soamente durante o verán.</p>
<p>Por todo o antedito, facendo uso das facultades que me confiren os artigos 34 e 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo lº</p>
<p>A autorización sanitaria para a apertura ou a reapertura das piscinas de uso colectivo, de acordo co disposto no artigo 37 do Decreto 53/1989, do 9 de marzo, polo que se aproba o Regulamento sanitario de piscinas de uso colectivo, segundo a redacción dada polo Decreto 122/1995, do 20 de abril, será outorgada polo delegado provincial da Consellería de Sanidade e Servicios Sociais, previo informe preceptivo dun técnico competente da consellería.</p>
<p>A solicitude de apertura ou reapertura así como a petición de entrega do libro de rexistro oficial realizarase conforme ó modelo do anexo I da presente Orde.</p>
<p>Artigo 2º</p>
<p>1. Se a solicitude de apertura ou reapertura estivese incompleta ou se considerase necesario amplia-la documentación no referente ás características da instalación, esta circunstancia notificarase ó solicitante para que nun prazo non superior a 10 días aporte a documentación requirida.</p>
<p>2. A solicitude deberá realizarse con un mes de antelación ó comezo do ano natural no caso das piscinas de funcionamento anual e con un mes de antelación sobre a data prevista para á súa reapertura,</p>
<p>no caso de piscinas de funcionamento por tempada, ou apertura, para piscinas que inicien a súa actividade.</p>
<p>Artigo 3º</p>
<p>1. Tódalas piscinas de uso colectivo reguladas polo Decreto 53/1989, do 9 de marzo, deberán dispoñer do libro de rexistro oficial, non podendo inicia-la súa actividade sen estar en posesión deste.</p>
<p>2. O Libro de rexistro oficial, terá unha validez de un ano natural para o caso das piscinas que funcionen todo o ano e dunha tempada para as piscinas que funcionen soamente na tempada de verán.</p>
<p>Artigo 4º</p>
<p>O libro de rexistro oficial constará dos tipos de follas que se especifican nos anexos II a IV. Cada unha destas follas estará composta por un xogo de tres autocopiativas, a primeira de cor branca e as outras dúas de cores diferentes entre si e da branca. Unha vez cubertas, a folla de cor branca quedará formando parte do libro en canto que as outras dúas serán retiradas polos técnicos de sanidade que realicen as inspeccións.</p>
<p>Artigo 5º</p>
<p>No libro de rexistro oficial anotaranse tódalas inspeccións de control periódico realizadas tanto polo persoal técnico da Consellería de Sanidade e Servicios Sociais como polos farmacéuticos titulares, conforme ó indicado no anexo III da presente orde que formará parte do libro de rexistro oficial.</p>
<p>Artigo 6º</p>
<p>Como mínimo dúas veces ó día, unha no momento da apertura da piscina e outra no momento de máxima concorrencia, o persoal encargado da vixilancia e servicio da piscina levará a cabo as determinacións analíticas que se especifican no anexo IV e anotaraas na correspondente folla do libro do rexistro.</p>
<p>Artigo 7º</p>
<p>O libro de rexistro oficial deberá encontrarse sempre nas dependencias das instalacións reguladas na presente normativa, baixo custodia do encargado da vixilancia e servicio da piscina, ó dispor do persoal sanitario que o requira.</p>
<p>Disposición derrogatoria</p>
<p>Queda derrogada a Orde do 5 de maio de 1989, pola que se aproba o libro de rexistro oficial de control sanitario de piscinas de uso colectivo e se dictan normas para o seu uso.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de maio de 1995.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>

