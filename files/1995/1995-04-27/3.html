---
date: '1995-04-27'
id: DC9A
page: 3092
number: 81
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 6 de marzo de 1995 pola que se regula a concesión de subvencións para
  investimentos con destino á promoción de mercados retallistas, zonas
  peonís-comerciais e outros equipamentos comerciais de carácter social.
range: Orde
url: 'https://www.xunta.gal/dog/Publicados/1995/19950427/AnuncioDC9A_gl.html'
---
<p>Un dos obxectivos da Consellería de Industria e Comercio é a promoción e mellora de locais comerciais de uso colectivo e de carácter social mediante a concesión de subvencións ós concellos galegos para a realización destes investimentos.</p>
<p>Por todo isto,</p>
<p>DISPOÑO:</p>
<p>Artigo 1º.</p>
<p>1.-Establécense axudas económicas para os concellos galegos, articuladas para a mellora e modernización de equipamentos comerciais municipais de uso colectivo e de carácter social: mercados retallistas, prazas de abastos e zonas e rúas de uso peonil-comercial, que se realicen durante o presente ano 1995.</p>
<p>As axudas establecidas serán con cargo á aplicación orzamentaria 08.03.521-A 760.00 «Transferencias de capital. Corporacións locais. Equipamentos comerciais de carácter social» e estarán limitadas polos créditos dispoñibles para este fin.</p>
<p>2.-A cuantía de cada subvención non poderá superar, en ningún caso, o 70% do importe do investimento realizado. A suma desta e doutras subvencións concedidas para o mesmo fin non poderá superar o 90% do investimento.</p>
<p>Artigo 2º.</p>
<p>1.-As solicitudes para a obtención destas subvencións deberán dirixirse ós delegados provinciais da Consellería de Industria e Comercio e presentaranse no rexistro destas delegacións ou en calquera das formas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2.-O prazo de presentación de solicitudes será de 30 días naturais, a contar desde o día seguinte ó da publicación desta orde no Diario Oficial de Galicia.</p>
<p>Artigo 3º.</p>
<p>A documentación, que deberá xuntárselle por triplicado á solicitude en documentos orixinais ou copias cotexadas polo funcionario habilitado para o efecto, é a seguinte:</p>
<p>a) Instancia segundo o modelo descrito no anexo.</p>
<p>b) Certificación do acordo de aprobación, polo correspondente órgano municipal, do proxecto de investimento, da solicitude de subvención e do plan de financiamento do proxecto.</p>
<p>c) Memoria na que se xustifique a necesidade do investimento, os obxectivos perseguidos e as datas de comezo e finalización previstas. Deberá incluír, ademais, o estado actual do mercado ou zona urbana peonil-comercial con detalle das súas instalacións, antigüidade, capitalidade comercial e adecuación ás súas necesidades e funcións.</p>
<p>d) Indicación expresa de si solicitou ou non, ou ten previsto solicitar algún tipo de axuda para o mesmo fin e, en caso afirmativo, indicación da contía e organismo do que se solicita.</p>
<p>e) Fotocopia da tarxeta indicativa do código de identificación fiscal do concello.</p>
<p>Artigo 4º.</p>
<p>Así mesmo, presentarase a seguinte documentación na forma prevista no artigo anterior nos supostos que se relacionan:</p>
<p>a) No caso de obras xuntarase copia do proxecto da obra realizada por técnico facultativo, visado polo colexio correspondente.</p>
<p>b) No caso de equipamentos, factura pro forma que indique as características e orzamentos dos investimentos que se van realizar.</p>
<p>c) No caso de edificacións e instalacións, título de propiedade ou documentos acreditativos da concesión administrativa do terreo ou inmobles nos que estea previsto realizar o investimento.</p>
<p>d) No caso de investimentos en rúas ou zonas de uso peonil-comercial, estudio técnico da viabilidade do proxecto.</p>
<p>Artigo 5º.</p>
<p>1.-Se a solicitude e a documentación anexa non reúnen os requisitos sinalados nos artigos 2, 3 e 4, requerirase ós concellos solicitantes para que, nun prazo de dez días, subsanen os defectos e adxunten os documentos preceptivos con indicación de que, no caso de non cumprilo, se procederá ó arquivo da solicitude sen ulterior trámite, conforme ó previsto no artigo 71.1º, da Lei 30/1992, de réxime xurídico das administracións públicas e do procedemento administrativo común.</p>
<p>2.-As delegacións provinciais respectivas poderán reclamar dos solicitantes a documentación adicional que consideren oportuna.</p>
<p>Artigo 6º.</p>
<p>1.-Os servicios das delegacións provinciais analizarán as solicitudes dacordo coas prioridades sinaladas no seguinte parágrafo e a importancia social e comercial do equipamento.</p>
<p>2.-Terán prioridade para a obtención de subvencións:</p>
<p>a) Os proxectos destinados á adecuación de edificios, instalacións e equipos no caso de mercados municipais detallistas e de abastos nos municipios con poboación de dereito superior ós 5.000 habitantes.</p>
<p>b) Os proxectos de obras e instalacións de rúas e prazas de uso peonil-comercial, cando estean situadas en núcleos urbanos que teñan gran densidade comercial.</p>
<p>Artigo 7º.</p>
<p>1.-Os delegados provinciais, á vista dos informes de avaliación, e daqueloutros que sexan de interese, dictarán a resolución que lles será notificada ós beneficiarios.</p>
<p>2.-A efectividade de dita resolución queda condicionada a que o interventor municipal certifique no prazo máximo dun mes desde a notificación de dita resolución, a existencia de consignación orzamentaria para a realización do proxecto obxecto da solicitude, concertando a partida e dotación orzamentaria destinada para tal fin.</p>
<p>3.-A non notificación da resolución no prazo de tres meses desde a presentación da solicitude deter</p>
<p>minará a súa desestimación presunta, quedando expedita a vía contencioso-administrativa, de conformidade co establecido no artigo 42.2º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 8º.</p>
<p>As subvencións concedidas faranse efectivas, unha vez presentados por triplicado os documentos que acrediten a realización do investimento ou adquisición dos equipamentos, así como a certificación acreditativa da finalización de investimento realizado e serán minoradas proporcionalmente no caso de que o investimento xustificado sexa inferior ó orzamento ou anuladas, no seu caso, por incumprimento das condicións sinaladas na resolución. Así mesmo, procederá ó reintegro da axuda ou subvención percibida e mailos xuros de demora, nos casos recollidos no parágrafo 6 do artigo 78 da Lei 11/1992, do 7 de outubro, de réxime financeiro e orzamentario de Galicia, previa audiencia do interesado.</p>
<p>Artigo 9º.</p>
<p>1.-O libramento da subvención farase nun único pagamento unha vez finalizado e xustificado o investimento.</p>
<p>2.-Sen prexuízo do establecido no parágrafo anterior e de conformidade co disposto na Lei 6/1994, do 29 de decembro, de orzamentos xerais da Comunidade Autónoma galega para o ano 1995, se poderá realizar libramento das seguintes formas:</p>
<p>a) Naquelas subvencións que non excedan de 5.000.000 de pesetas poderán efectuarse pagamentos a conta, a medida que o beneficiario xustifique os investimentos efectuados. Estes pagamentos a conta, a medida que o beneficiario xustifique os investimentos efectuados. Estes pagamentos non poderán superar o 80% da subvención concedida.</p>
<p>b) Por resolución motivada do delegado provincial poderase autorizar un anticipo de ata o 50% da subvención naqueles casos en que o investimento esixa pagamentos inmediatos, sendo xustificación suficiente para ordena-lo anticipo a certificación do órgano competente da entidade local, expresiva dos importes executados na acción subvencionada.</p>
<p>3.-En caso de obras, os documentos xustificativos serán os seguintes:</p>
<p>a) Certificación acreditativa da adxudicación que indique o nome do contratista, o importe líquido da adxudicación e baixa, no seu caso.</p>
<p>b) Proxecto de obras que serviu de base para a adxudicación.</p>
<p>c) Certificación de obra realizada ou expedida polo técnico facultativo e aprobadas polo órgano competente do concello solicitante.</p>
<p>4.-As certificacións de obra deberán facerse conforme ó proxecto e modificacións autorizadas, no seu caso.</p>
<p>Artigo 10º.</p>
<p>Calquera modificación que sexa preciso introducir ó proxecto investidor deberá ser autorizada pola Delegación Provincial da Consellería de Industria e Comercio, debendo presentar a tal efecto, o proxecto reformado aprobado polo órgano competente do concello.</p>
<p>Artigo 11º.</p>
<p>Os investimentos deben estar finalizados e executados antes do 15 de novembro de 1995.</p>
<p>Artigo 12º.</p>
<p>As solicitudes formuladas ó amparo da Orde do 30 de maio de 1994 e as que non lles foi concedida a subvención peticionada de crédito poderán ser</p>
<p>tidas en conta na presente convocatoria, sempre que así o faga constar-lo interesado.</p>
<p>Artigo 13º.</p>
<p>Para todo o non previsto na presente orde, será de aplicación o establecido na Lei 11/1992, do 7 de outubro, de réxime financeiro e orzamentario de Galicia, e a Lei 6/1994, do 29 de decembro, de orzamentos xerais de Galicia, e a Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Santiago de Compostela, 6 de marzo de 1995.</p>
<p>Antonio Couceiro Méndez</p>
<p>Conselleiro de Industria e Comercio</p>

