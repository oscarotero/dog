---
date: '1995-02-09'
id: A87A
page: 1
number: 28
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Resolución do 25 de xaneiro de 1995, da Dirección Xeral do Patrimonio
  Histórico e Documental, pola que se incoa expediente para a delimitación do
  contorno da igrexa de Santa María de Pesqueiras, concello de Chantada (Lugo).
range: Resolución
url: 'https://www.xunta.gal/dog/Publicados/1995/19950209/AnuncioA87A_gl.html'
---
<p>Polo Decreto do 16 de outubro de 1950, Boletín Oficial del Estado do 15 de novembro, foi declarado ben de interese cultural con categoría de monumento histórico artístico a igrexa de Santa María de Pesqueiras, concello de Chantada (Lugo).</p>
<p>Sendo a devandita declaración anterior á entrada en vigor da Lei 16/1985, do 25 de xuño, do patrimonio histórico español, cómpre na actualidade concreta-la delimitación do seu contorno.</p>
<p>En consecuencia, e vistos os informes dos servicios técnicos e órganos consultivos, favorables á incoación do expediente para a delimitación do contorno da igrexa de Santa María de Pesqueiras, concello de Chantada (Lugo), esta dirección xeral</p>
<p>RESOLVE:</p>
<p>Primeiro.-Ter por incoado expediente para a delimitación do contorno da igrexa de Santa María de Pesqueiras, concello de Chantada (Lugo).</p>
<p>Protexer este monumento e a zona afectada pola incoación, sendo a súa delimitación a seguinte:</p>
<p>«O punto 1 da liña de delimitación do contorno da igrexa de Santa María de Pesqueiras queda definido na desembocadura do regato de Barcelos.</p>
<p>Continúa, seguindo ladeira arriba, a canle de regato ata o punto 2, situado sobre o eixe dun camiño.</p>
<p>Tomando sobre ese eixe dirección norte, chégase ó punto 3, encontro do camiño mencionado con outro que conduce á igrexa.</p>
<p>Desde o punto 3 a liña percorre un sinuoso camiño que salva a pronunciada pendente desta parte de terreo, ata chegar ó punto 4, situado no encontro deste co camiño que conduce á aldea de Vidal.</p>
<p>A partir deste punto toma dirección sur e percorre o eixe do camiño ata a aldea de Outeiro no encontro do eixe desta estrada cun camiño que se dirixe ó Leste.</p>
<p>Segue nesta dirección polo eixe do camino ata o punto 6, no que o abandona para discorrer polas estremas sur das parcelas catastrais 776 e 1.619 ata atopa-lo punto 7 situado no eixe dun camiño, eixe polo que continúa a liña de delimitación, tomando dirección leste ata o punto 8.</p>
<p>A partir deste punto volve a percorrer estremas de parcelas catastrais: estremas sur das 848, 847, 846, 845 e 844; estremas leste das 844, 843, 818, 317, 812 e 810; ata chegar ó punto 9, situado no punto de máximo nivel de represa.</p>
<p>A liña de delimitación cérrase unindo este punto co 1 seguindo a liña de máximo nivel das augas da represa de Belesar.</p>
<p>Segundo.-Segui-la tramitación do expediente segundo as disposicións vixentes.</p>
<p>Terceiro.-Dar traslado da resolución ó alcalde de Chantada (Lugo) e notificarlle que o outorgarnento das novas licencias de obras e a execución das xa concedidas antes de incoarse o expediente precisarán resolución favorable da Dirección Xeral do Patrimonio Histórico e Documental.</p>
<p>Cuarto.-Notifica-la presente resolución ó arcebispo de Lugo, ó Rexistro de Bens de Interese Cultural do Ministerio de Cultura, e ó Rexistro de Bens de Interese Cultural de Galicia.</p>
<p>Quinto.-Que a presente resolución sexa publicada no Diario Oficial de Galicia e no Boletín Oficial del Estado, abríndose un período de información pública de 10 días hábiles, contados a partir do día seguinte á súa publicación, no Diario Oficial de Galicia.</p>
<p>Santiago de Compostela, 25 de xaneiro de 1995.</p>
<p>Ángel Sicart Giménez</p>
<p>Director xeral do Patrimonio Histórico e</p>
<p>Documental</p>

