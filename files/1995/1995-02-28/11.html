---
date: '1995-02-28'
id: A606
page: 1
number: 41
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 55/1995, do 16 de febreiro, polo que se declara urxente ocupación,
  para efectos de expropiación forzosa, polo Concello de Ames, dos bens e
  dereitos necesarios para a realización das obras do proxecto de urbanización
  de praza en Bertamiráns.
range: Decreto
url: 'https://www.xunta.gal/dog/Publicados/1995/19950228/AnuncioA606_gl.html'
---
<p>O Concello de Ames (A Coruña), en sesión celebrada o día 14 de abril de 1994, aprobou o proxecto de urbanización de praza en Bertamiráns e, na sesión celebrada o día 14 de xullo de 1994 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 2 de xaneiro de 1995, baixo o número 7.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 31 de xaneiro de 1995 baixo o número 775.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado porque así dótase dunha zona pública ó centro da localidade e acondiciónase o terreo destinado a servicios xerais.</p>
<p>A competencia para a declaración da urxente ocupación corresponde ó Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
<p>Na súa virtude e por proposta do conselleiro de Xustiza, Interior e Relacións Laborais, e logo da deliberación do Consello da xunta de Galicia na súa reunión do día dezaseis de febreiro de mil novecentos noventa e cinco,</p>
<p>DISPOÑO:</p>
<p>Artigo único.-De conformidade co disposto no artigo cincuenta e dous da Lei de expropiación forzosa, declárase a urxente ocupación, polo Concello de Ames, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de urbanización de praza en Bertamiráns.</p>
<p>Santiago de Compostela, dezaseis de febreiro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Xustiza, Interior</p>
<p>e Relacións Laborais</p>

