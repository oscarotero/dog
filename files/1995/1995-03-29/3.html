---
date: '1995-03-29'
id: C916
page: 2
number: 62
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 2 de marzo de 1995 pola que se anuncia a convocatoria para 1995 de
  intercambio de funcionarios dentro do programa comunitario «Karolus».
range: Orde
url: 'https://www.xunta.gal/dog/Publicados/1995/19950329/AnuncioC916_gl.html'
---
<p>O 22 de setembro de 1992 o Consello das Comunidades Europeas adoptou unha decisión relativa á adopción dun plan de acción para o intercambio entre as administracións dos Estados membros de funcionarios nacionais encargados da posta en marcha da lexislación comunitaria necesaria para a realización do mercado interior (DOCE L 286 1-10-92). Este plan de acción, dunha duración de cinco anos, que comezou o 1 de xaneiro de 1993, afectará a 1.900 participantes.</p>
<p>Os obxectivos do programa, tal como se recollen na «Guía do Candidato» publicada pola Comisión das Comunidades Europeas (Dirección Xeral de Mercado Interior e Servicios Financeiros), son os seguintes:</p>
<p>-Desenvolver unha política converxente dos enfoques empregados na aplicación da lexislación comunitaria.</p>
<p>-Lograr que os funcionarios das Administracións nacionais sexan conscientes da dimensión europea do seu traballo e crear unha confianza mutua entre as administracións nacionais encargadas da aplicación do dereito comunitario.</p>
<p>-Fomenta-lo intercambio de ideas entre as administracións públicas sobre o mellor modo de aplica-la lexislación comunitaria.</p>
<p>Os intercambios de funcionarios realízanse en tres fases: a fase previa consiste nun seminario de formación dunha duración de catro días no Instituto Europeo de Administración Pública de Maastricht. O seminario xirará arredor do funcionamento, as políticas e os obxectivos da Unión Europea. A fase principal é o intercambio propiamente dito e circunscríbese a unha estadía mínima de dous meses que, excepcionalmente, poderá ser reducida, nunha unidade administrativa pertencente a un dos Estados membros de Unión Europea, que teña unhas competencias semellantes ás da unidade administrativa de orixe. Como terceira e última fase, prevese un seminario de dous días na cidade de Maastricht, co fin de poñer en común as distintas experiencias e de extrae-las conclusións pertinentes sobre a aplicación da normativa comunitaria necesaria para a construcción do mercado interior. Con base nun cuestionario que se lle entregará ó candidato, redactarase un informe final sobre o intercambio.</p>
<p>En consecuencia, e para facilita-la participación no programa dos funcionarios da Administración autonómica de Galicia,</p>
<p>DISPOÑO:</p>
<p>Artigo 1.-Os funcionarios que desexen participar no programa comunitario «Karolus» deberán reuni-las condicións seguintes:</p>
<p>a) Pertencer ós grupos A ou B.</p>
<p>b) Posuír un dominio suficiente dunha lingua estranxeira que lles permita desempeñar axeitadamente o seu traballo no Estado membro da Unión Europea ó que vaian desprazarse.</p>
<p>c) Ter encomendada a aplicación da lexislación comunitaria relativa ó mercado interior, nalgún dos sectores prioritarios que se definen no anexo I.</p>
<p>d) Ocupar un nivel intermedio na escala administrativa; a categoría ou o grao non será determinante sempre que a actividade do funcionario estea relacionada coa aplicación do dereito comunitario.</p>
<p>Artigo 2.-Os participantes no programa recibirán a totalidade das retribucións correspondentes ó seu actual posto de traballo. Terán dereito ó aboamento das axudas de custo e gastos da viaxe de acordo coa normativa vixente e segundo o país no que realicen o intercambio, así como a asistencia sanitaria. A consellería respectiva sufragará o 50% dos gastos de estadía de cada participante que presente. O resto dos gastos de estadía e a totalidade dos gastos da viaxe serán sufragados pola Comisión Europea.</p>
<p>O impreso de solicitude deberá presentarse asinado pola autoridade de cada consellería que asuma eses gastos.</p>
<p>Artigo 3.-A documentación necesaria para participar no programa, que se presentará por triplicado, é a seguinte:</p>
<p>-Solicitude de admisión debidamente cuberta, segundo modelo que se xunta no anexo II.</p>
<p>-Tres fotografías tamaño carné.</p>
<p>-Fotocopia do DNI.</p>
<p>-Currículum vitae.</p>
<p>-Titulación académica.</p>
<p>-Títulos acreditativos de coñecemento de idioma, se se posúen.</p>
<p>-Memoria de actividades do posto de traballo actual.</p>
<p>-Relación de directivas e regulamentos que son aplicados no posto de traballo e que se relacionen coa área onde se vai desenvolve-la formación.</p>
<p>-Un exemplar do currículum vitae, un exemplar da memoria de actividades e un exemplar da relación de directivas deberá remitirse na lingua do país no que se pretenda realiza-la estadía.</p>
<p>-Os candidatos deberán superar unha proba de coñecemento de idiomas no Ministerio para as Administracións Públicas.</p>
<p>O programa funcionará ó longo de todo o ano 1995 e poderanse remiti-las solicitudes ata o 30 de xuño de 1995.</p>
<p>Disposición derradeira</p>
<p>Para información complementaria e envio da documentación, os interesados deben dirixirse á Dirección Xeral de Planificación Económica e Relacións</p>
<p>coa Unión Europea, Conselleria de Economía e Facenda. Edificio Administrativo de San Caetano. Santiago de Compostela.</p>
<p>Santiago de Compostela, 2 de marzo de 1995.</p>
<p>José Antonio Orza Fernández</p>
<p>Conselleiro de Economía e Facenda</p>
<p>ANEXO I</p>
<p>SECTORES PRIORITARIOS</p>
<p>-Productos farmacéuticos e medicamentos veterinarios.</p>
<p>-Contratación pública.</p>
<p>-Control de exportacións e tecnoloxías de dobre uso.</p>
<p>-Avaliación de conformidade e supervisión do mercado, en particular a aplicación das directivas sobre xoguetes, equipos de protección individual, instrumentos de medida, baixa tensión, compatibilidade electromagnética, dispositivos médicos, aparellos a gas, aparellos a presión, productos químicos, etc.</p>
<p>-Productos alimenticios.</p>
<p>-Control fitosanitario.</p>
<p>-Banca, seguro, bolsa e organismos de investimento colectivo de valores mobiliarios.</p>
<p>-Protección dos consumidores nos ámbitos seguintes: créditos ó consumo, seguridade xeral dos productos, viaxes concertadas.</p>
<p>-Xestión de transferencias de residuos entre estados membros.</p>
<p>-Transporte por estrada.</p>
<p>-Transporte marítimo.</p>
<p>-Funcionamiento dos programas estatísticos relacionados co mercado interior.</p>
<p>-Normas de competencia en materia de acordos, posicións dominantes e concentracións.</p>
<p>-Libre circulación de traballadores.</p>
<p>-Aplicación da Directiva 83/189/CEE sobre o intercambio de mensaxes en relación coa notificación previa de proxectos de regulamentos técnicos nacionais.</p>
<p>ANEXO II</p>
<p>MODELO DE SOLICITUDE</p>
<p>PROGRAMA KAROLUS 1995</p>
<p>ApelidosNome</p>
<p>Data de nacementoSexo</p>
<p>Domicilio</p>
<p>ProvinciaCódigo postalTeléfono</p>
<p>Dirección administrativa</p>
<p>Cargo</p>
<p>Servicio</p>
<p>Subdirección xeral</p>
<p>Dirección xeral</p>
<p>Consellería</p>
<p>Dirección do centro de traballo</p>
<p>Provincia Código postalTeléfono</p>
<p>Coñecemento de idiomas. (Indíquese nivel de comprensión oral e escrita e de expresión oral e escrita)</p>
<p>Lugar de destino: 1ª Opción</p>
<p>2ª Opción</p>
<p>Duración de estadía:</p>
<p>Datas de estadía posibles: 1ª Opción</p>
<p>2ª Opción</p>
<p>Contactos previos coa Administración de acollida: si/non</p>
<p>Especificar e indicar servicio de destino se se coñece.</p>
<p>Áreas de dereito comunitario que constitúen o obxecto da formación:</p>
<p>A sinatura desta impreso garantirá a autorización de participación do candidato no programa. Considerarase que mediante ela a consellería se compromete a financia-lo 50% dos gastos de estadía.</p>
<p>ApelidosNome</p>
<p>Cargo autoridade</p>
<p>TeléfonoFax</p>
<p>DataSinaturaSelo</p>

