---
date: '1995-03-29'
id: C932
page: 2
number: 62
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Resolución do 28 de febreiro de 1995, da Dirección Xeral do Patrimonio
  Histórico e Documental, pola que se incoa expediente para a delimitación da
  contorna da igrexa parroquial de Santa María de Ferreira de Pallares, concello
  de Guntín, Lugo.
range: Resolución
url: 'https://www.xunta.gal/dog/Publicados/1995/19950329/AnuncioC932_gl.html'
---
<p>Por Real decreto do 1 de xuño de 1979, Boletín Oficial del Estado do 9 de xullo de 1979, foi declarado ben de interese cultural con categoría de monumento histórico artístico a igrexa parroquial de Santa María de Ferreira de Pallares, concello de Guntín, Lugo.</p>
<p>Sendo a devandita declaración anterior á entrada en vigor da Lei 16/1985, do 25 de xuño, do patrimonio histórico español, cómpre na actualidade concreta-la delimitación da súa contorna.</p>
<p>En consecuencia, e vistos os informes dos servicios técnicos e órganos consultivos favorables á incoación do expediente para a delimitación da contorna da igrexa parroquial de Santa María de Ferreira de Pallares, concello de Guntín, Lugo, esta dirección xeral</p>
<p>RESOLVE:</p>
<p>Primeiro.-Ter por incoado expediente para delimitación da contorna da igrexa parroquial de Santa María de Pallares, no concello de Guntín, Lugo.</p>
<p>Protexer este monumento e a zona afectada pola incoación, sendo a súa delimitación a seguinte:</p>
<p>«Comeza a liña no punto 1 situado no eixe da estrada que desde Guntín se dirixe a Ferreira de Pallares.</p>
<p>Desde este punto a liña coincide co eixe da pista que sobe ata a estrada que se dirixe ó lugar de Carpaceiro, encontrándose co eixe desta no punto 2.</p>
<p>Desde este punto 2 a liña coincide co eixe desta última estrada ata o punto 3.</p>
<p>A partir desta punto 3, a liño coincide co eixe do camiño que baixa ata o regueiro Sagade, punto 4.</p>
<p>Desde este punto 4 a liña continúa polos límites leste das parcelas catastrais números 80, 78b e 77 ata o punto 5 que se sitúa no eixe da corredoira que baixa cara a Ferreira.</p>
<p>Deste punto 5 a liña continúa polos límites leste das parcelas catastrais números 379, 383, polo límite sur da parcela catastral número 382, punto 6.</p>
<p>Desde aquí a liña continúa cara ó sur coincidindo co límite das parcelas catastrais 588d e 588.1, punto 7.</p>
<p>Desde este punto 7 a liña coincide co eixe do camiño que leva ata a estrada que desde Ferreira se dirixe ó lugar de Matei, punto 8.</p>
<p>Desde este punto 8 situado no eixe desta última carreira, a liña coincide co seu eixe ata o punto 9 no que a estrada se encontra co camiño que baixa ó regueiro Sagade.</p>
<p>Polo eixe deste camiño, desde o punto 9, a liña continúa coincidindo co lindeiro leste e sur das parcelas catastrais números 325c e 389c, 334 e 331 ata o punto 10 que se sitúa no regueiro Sagade.</p>
<p>Desde este punto 10 a liña rodea as parcelas catastrais números 321 e 229 ata o punto 11 que se sitúa no eixe do camiño que sobe caro ó nucleo de Ferreira.</p>
<p>Desde o punto 11 a liña coincide co eixe desta último camiño ata o punto 12 onde se produce unha creba para que a liña continúe coincidindo co lindeiro oeste das parcelas catastrais números 188 e 187 para chegar ó punto I onde se pecha o ámbito da delimitación.»</p>
<p>Segundo.-Segui-la tramitación do expediente segundo as disposicións vixentes.</p>
<p>Terceiro.-Darlle traslado da resolución ó alcalde do concello de Guntín, Lugo, e notificarlle que o outorgamento das novas licencias de obras, e a execución das xa concedidas antes de incoarse o expediente, precisarán resolución favorable da Dirección Xeral do Patrimonio Histórico e Documental.</p>
<p>Cuarto.-Notificarlle a presente resolución ó bispo de Lugo, ó Rexistro de Bens de Interese Cultural do Ministerio de Cultura, e ó Rexistro de Bens de Interese Cultural de Galicia.</p>
<p>Quinto.-Que a presente resolución sexa publicada no Diario Oficial de Galicia e no Boletín Oficial del Estado, abríndose un período de información pública de 10 días hábiles, contados a partir do día seguinte ó da súa publicación no Diario Oficial de Galicia.</p>
<p>Santiago de Compostela, 28 de febreiro de 1995.</p>
<p>Ángel Sicart Giménez</p>
<p>Director xeral do Patrimonio Histórico e</p>
<p>Documental</p>

