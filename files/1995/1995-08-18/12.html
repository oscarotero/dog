---
date: '1995-08-18'
id: '3972'
page: 6
number: 158
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 12 de xuño de 1995, da Delegación Provincial de Pontevedra, pola
  que se dispón a inscrición no rexistro e publicación no Diario Oficial de
  Galicia da revisión salarial do convenio colectivo da empresa Real Club Celta,
  S.A.D.
range: Resolución
url: 'https://www.xunta.gal/dog/Publicados/1995/19950818/Anuncio3972_gl.html'
---
<p>Visto o expediente do convenio colectivo para a empresa Real Club Celta, S.A.D., situada na provincia de Pontevedra que tivo entrada nesta delegación provincial o día 8-6-1995, subscrito en representación da parte económica por unha representación da empresa, e da parte social polos delegados de persoal, en data 5-6-1995, de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación da Consellería de Xustiza, Interior e Relacións Laborais da provincia de Pontevedra,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, obrante nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no BOP e no Diario Oficial de Galicia (DOG).</p>
<p>Vigo, doce de xuño de mil novecentos noventa e cinco.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo da empresa Real Club Celta</p>
<p>Artigo 1º.-Ámbito territorial.</p>
<p>O presente convenio colectivo será de aplicación na empresa Real Club Celta, con domicilio social na Avda. Balaídos, s/n.</p>
<p>Artigo 2º.-Ámbito funcional.</p>
<p>Este convenio abarca tódalas actividades existentes actualmente para o desenvolvemento das funcións propias da sociedade e do seu obxecto social. As condicións aquí pactadas terán o carácter de mínimas obrigatorias.</p>
<p>Artigo 3º.-Ámbito persoal.</p>
<p>Enténdese comprendidos baixo o ámbito de aplicación deste convenio tódolos traballadores dependentes desta empresa, así como o que ingrese no futuro, excluíndose aqueles que segundo a lei poidan saír do seu ámbito.</p>
<p>Artigo 4º.-Vixencia.</p>
<p>Este convenio colectivo entrará en vigor a tódolos efectos a partir do 1 de xaneiro de 1995 e ata o 31 de decembro de 1995. O remate da vixencia do presente convenio colectivo manterán a súa vixencia todas e cada unha das cláusulas ata a entrada en vigor do seguinte convenio.</p>
<p>Artigo 5º.-Denuncia.</p>
<p>O presente convenio deberá ser denunciado por algunha das partes con dous meses de antelación ó seu vencemento. De non efectuarse denuncia ningunha, quedará prorrogado excepto nos conceptos salariais, que se verán actualizados no IPC que para o ano anterior estableza o INE.</p>
<p>Artigo 6º.-Salarios.</p>
<p>Os salarios para o presente convenio serán os establecidos para cada categoría na táboa anexa. Non haberá discriminación salariais por razóns de sexo e suprimiranse as diferencias dentro da mesma categoría.</p>
<p>Artigo 7º.-Revisión salarial.</p>
<p>No caso de que o IPC rexistrara o 31 de decembro de 1995 un incremento superior ó 3,5%, efectuarase unha revisión salarial tan pronto se constate oficialmente dita circunstancia, no exceso sobre a indicada cifra. Tal incremento aboarase con efectos de primeiro de xaneiro de 1995.</p>
<p>Artigo 8º.-Xornada de traballo.</p>
<p>A xornada de traballo distribuirase conforme o seguinte horario:</p>
<p>Persoal de oficina:</p>
<p>De luns a venres: de 10 a 14 h e de 17 a 20 h.</p>
<p>Os luns pola tarde non se traballa.</p>
<p>A semán de fútbol, o sábado traballarase de 10 a 13 h e os domingos de 10.30 a 13.30 así como hora e media antes da celebración do partido.</p>
<p>Persoal de campo:</p>
<p>De luns a venres: de 9 a 13 h e de 16 a 19 h.</p>
<p>Sábados de 9 a 14 h.</p>
<p>Xornada de verán: desde o 15 de xuño ó 30 de xullo todo o persoal realizará xornada de mañán de 9 a 15 h.</p>
<p>Na primeira quincena de agosto haberá unha reunión da comisión paritaria co fin de ve-las necesidades do club, torneos, trofeos, campaña de socios, etc. co fin de estudia-las posibilidades de continuar coa xornada de verán os 15 primeiros días de agosto.</p>
<p>Artigo 9º.-Horas extraordinarias.</p>
<p>As partes asinantes do presente convenio acordan reducir ó mínimo indispensable as horas extraordinarias.</p>
<p>Terán consideración de horas extraordinarias todas aquelas que excedan da xornada laboral legalmente establecida.</p>
<p>A empresa informará mensualmente ó representante dos trabajadores do número de horas extraordinarias realizadas, especificando as causas e o persoal que as levou a cabo.</p>
<p>En ningún caso as horas extraordinarias poderán supera-lo límite máximo establecido legalmente. En canto ó aboamento ou desfrute das horas extraordinarias, obterase entre aboalas cun incremento do 75% sobre o salario que lle correspondería a cada hora ordinaria ou compensalas por tempos equivalentes de descanso retribuído incrementados polo menos na porcentaxe antes indicada.</p>
<p>As horas extraordinarias mediante descanso deberán ser compensadas dentro dos dous meses seguintes á súa realización.</p>
<p>Artigo 10º.-Vacacións.</p>
<p>As vacacións seran de 30 días naturais nos meses de xuño a setembro. O calendario de vacacións fixarase na empresa con dous meses de antelación ó comezo do seu desfrute.</p>
<p>Os períodos de vacacións estipularanse de común acordo entre os traballadores e a dirección. O seu aboamento realizarase ó seu inicio, na contía de salario real que lle corresponda por tódolos conceptos salariais.</p>
<p>O desfrute das vacacións será de xeito rotativo entre o persoal. Todo o persoal que antes ou durante o período de vacacións estea en situación de ILT terá dereito ó desfrute das mesmas ou da parte pendente.</p>
<p>Artigo 11º.-Pagas extraordinarias.</p>
<p>Establécense catro pagas extraordinarias. Todas elas aboaranse na contía correspondente a 30 días a salario real, pagadeiras cada unha delas os días 10 de marzo, 25 de xullo, 15 de outubro e 15 de decembro.</p>
<p>O persoal que ingresou ou deixara de prestar os seus servicios na empresa calquera que fose a causa, durante o transcurso do ano, terá dereito á parte proporcional das ditas pagas en relación ó tempo tra</p>
<p>ballado. Así mesmo, e no suposto de que o club obtivese un ou máis títulos (campeón de copa S.M. o Rei, campeón de Europa, Recopa ou UEFA), así como ascenso de categoría, terase dereito a unha paga extraordinaria por tal motivo.</p>
<p>Artigo 12º.-Antigüidade.</p>
<p>Os aumentos por antigüidade serán calculados por trienios desde o ingreso na empresa; os ditos trienios aboaranse a razón do 8% sobre os salarios do convenio vixente e comezaranse a percibir o mesmo mes no que se cumpra o trienio. De calquera xeito ningún traballador poderá percibir neste concepto contías superiores ás que establece o Estatuto dos traballadores.</p>
<p>De tódolos xeitos repectaranse as condición máis favorables que veñan desfrutando os afectados polo presente convenio nesa materia.</p>
<p>Artigo 12º bis.-Premio de antigüidade.</p>
<p>Medalla de prata, que se outorgará a tódolos traballadores que leven na empresa 25 anos, ininterrompidos.</p>
<p>Medalla de ouro, outorgaráselles ós traballadores que leven na empresa 30 anos ininterrompidos.</p>
<p>As ditas medallas terán temén unha dotación económica de 2 meses de salario para a de prata é de 4 meses para a de ouro.</p>
<p>Artigo 13º.-Licencias.</p>
<p>Os traballadores, logo de aviso e xustificación, terán dereito a permisos retribuídos durante o tempo e os supostos seguintes:</p>
<p>a) Matrimonio: 16 días.</p>
<p>b) Nacemento de fillo: 3 días.</p>
<p>c) Enfermidade grave de parentes ata segundo grao de consangüinidade ou afinidade, dous días e cinco se existise desprazamento fóra da provincia.</p>
<p>d) Traslado de domicilio: 2 días.</p>
<p>e) Tempo necesario para consulta médica de especialistas da Seguridad Social, cando coincidindo o horario de consulta co de traballo, se precise a dita consulta polo facultativo de medicina xeral, debendo presenta-lo traballador o volante xustificativo da devandita prescrición médica. Nos demais casos ata un límite de 18 horas ano.</p>
<p>f) As traballadoras por lactancia dun fillo menor de nove meses terán dereito a unha hora de ausencia do traballo, que poderán dividir en dúas fraccións.</p>
<p>g) Polo tempo indispensable, para o cumprimento dun deber inescusable de carácter público ou persoal.</p>
<p>h) Por asuntos persoais ou particulares do traballador/a poderá solicitar permiso retribuído de 4 días e sen retribuír ata un máximo de trinta, de común acordo entre empresa e o traballador/a e sempre que na sección non haxa outra persoa na mesma situación.</p>
<p>i) As tardes dos días 24 e 31 de decembro e o 5 de xaneiro, non serán laborais para tódolos efectos, nos casos de partido non se cobrarían as horas.</p>
<p>k) No non expresamente regulado aplicarase o disposto no Estatuto dos traballadores.</p>
<p>Artigo 14º.-Desprazamentos.</p>
<p>Se por necesidade ou conveniencia da empresa e a requirimento desta, o traballador tivese que desprazarse empregando o seu vehículo e con aceptación voluntaria desde, aboaráselle a cantidade de 29 ptas. por km.</p>
<p>Artigo 15º.-Plus de nocturnidade.</p>
<p>As horas traballadas durante o período comprendido entre as 10 da noite e as 6 da mañá, terán unha retribución específica incrementada nun 25% do salario base.</p>
<p>Artigo 16º.-Excedencias.</p>
<p>O traballador con polo menos unha antigüidade na empresa de 1 ano ten dereito a que se lle recoñeza a posibilidade de situarse en excedencia voluntaria por un prazo non menor de 2 anos e non maior de 5. Este dereito só poderá ser exercido outra vez, polo mesmo traballador se transcorreron 4 anos desde o remate da anterior excedencia.</p>
<p>Os traballadores terán dereito a un período de excedencia, non superior a tres anos, para atender ó coidado de cada fillo, tanto cando o sexa por natureza como por adopción, contado desde a data de nacemento deste.</p>
<p>Os sucesivos fillos darán dereito a un novo periodo de excedencia que, de se-lo caso, porá fin ó que se estivese a desfrutar. Cando o pai e nai traballen, só un deles poderá exercer este dereito.</p>
<p>O período no que o traballador permaneza na situación de excedencia consonte o establecido neste artigo será computable para efecos de antigüidade e o traballador terá dereito á asistencia a cursos de formación profesional, debendo ser convocado polo empresario á súa participación nos mesmos, especialmente con ocasión da súa reincorporación. Durante o primeiro ano terá dereito á reserva do seu posto de traballo. Transcorrido o dito prazo a reserva quedará referida a un posto de traballo do mesmo grupo profesional ou categoría equivalente.</p>
<p>No non regulado no presente precepto aplicarase o disposto no artigo 46 do Estatuto dos traballadores.</p>
<p>Sen prexuízo do anterior en casos excepcionais, de común acordo, a empresa e o traballador poderán contempla-la concesión de situacións de excedencia fóra das legalmente reguladas.</p>
<p>Artigo 17º.-Roupa de traballo.</p>
<p>A empresa está obrigada a subministrar ó persoal de limpeza dous mandilóns ó inicio do ano; o persoal de campo dotarase de dúas fundas e un chándal. Tanto uns coma os outros percibirán calzado axeitado para as súas respectivas funcións.</p>
<p>Se o traballo o requirise entregaranse guantes e traxes de auga.</p>
<p>Artigo 18º.-Recoñecemento médico.</p>
<p>A empresa está obrigada a solicitar anualmente, informando previamente ó representante dos traballadores, un recoñecemento médico anual para tódolos traballadores da empresa. O tempo investido no citado recoñecemento será a cargo da empresa que, cando sexa necesario, facilitará así mesmo os medios de transporte para o desprazamento.</p>
<p>Artigo 19º.-Seguridade e hixiene.</p>
<p>A empresa obrígase ó cumprimento inexcusable das normas de seguridade e hixiene no traballo en materia de aseos, vestiarios, dotacións sanitarias, duchas, etc. de conformidade coa ordenanza xeral de seguridade e hixiene, ou normas que establezan no futuro.</p>
<p>Artigo 20º.-Traballos tóxicos, penosos ou perigosos.</p>
<p>Sinálase expresamente que os traballadores afectados polo presente convenio quedarán expresamente excluídos, e non estarán polo tanto, obrigados a realizar traballos que teñan a consideración de tóxicos, penosos ou perigosos.</p>
<p>Artigo 21º.-Complemento por ILT.</p>
<p>A empresa estará obrigada a complementar ata o 100% do salario fixado no convenio desde o primeiro día de baixa.</p>
<p>Artigo 22º.-Premio de xubilación.</p>
<p>A todo traballador que cese na empresa, tanto por xubilación como por pasar a situación de invalidez permanente, que teña máis de 5 anos de vínculo coa empresa, esta aboaralle o equivalente a 6 meses de taballo. Este premio percibirao o seu viúvo/a se o traballador morre antes de xubilarse e no seu defecto ós orfos menores de 18 anos ou de máis de 18 anos, se non posúen traballo.</p>
<p>Artigo 23º.-Xubilación anticipada ós 64 anos.</p>
<p>A empresa poderá acordar, conxuntamente cos traballadores, xubilacións anticipadas ós 64 anos de conformidade co Real decreto 1194/1985, e Real decreto lei 14/1981. No tal suposto, a empresa deberá cubri-la contratación dun traballador demandante de emprego mediante un contrato da mesma natureza.</p>
<p>Artigo 24º.-Axuda familiar especial.</p>
<p>Aplicarase unha axuda familiar especial anual de 60.000 ptas por cada fillo/a que teña recoñecido o dereito de diminuído físico ou psíquico polo I.N.S.S. e que non se atope traballando. Será aportado polo traballador a documentación acreditativa para o aboamento desta axuda que se pagará a razón de 5.000 ptas. mensuais.</p>
<p>Os traballadores poderán optar mediante comunicación expresa dirixida á dirección da empresa polo aboamento íntegro e de unha soa vez da expresada axuda familiar.</p>
<p>Artigo 25º.-Dereitos sindicais.</p>
<p>Cota sindical: os traballadores poderán solicitar da empresa o desconto en nómina da cota sindical. Esta solicitude farase por escrito no que conste a central sindical e o número de conta da mesma onde a empresa ingresará as cotas retidas ós afiliados.</p>
<p>Créditos horarios: o delegado de persoal, como representante legal dos traballadores, pode dispor dun crédito horario mensual retribuído para o exercicio das súas funcións. Este crédito será de 20 horas mensuais. No suposto de que non se consuma o dito crédito horario, acumularase para o seguinte mes tanto en parte como na súa totalidade.</p>
<p>Asemblea: dentro das formalidades previstas no Estatuto dos traballadores, a empresa facilitará o exercicio do dereito de reunión durante a xornada laboral e durante 30 minutos ó mes.</p>
<p>Artigo 26º.-Pluriemprego.</p>
<p>Calquer persoa que realice traballos na empresa, mesmo que estes sexan esporádicos, deberá esta debidamente contratado coa súa correspondente alta na S.S., sendo competencia do delegado de persoal controlar e vixiar o cumprimento da lei nesta aspecto.</p>
<p>Artigo 27º.-Superior e inferior categoría.</p>
<p>Ningún traballador estará obrigado a realizar traballos de inferior categoría, sen embargo, por circunstancias excepcionais e dibidamente acreditadas de carácter perentorio ou imprevisibles, a empresa poderá destinar a un traballador a tarefas correspondentes a unha categoría inferior á súa, o cal só poderá facelo polo tempo imprescindible, manténdolle a retribución e demais dereitos derivados da súa categoría profesional, e comunicándollo ó delegado de persoal.</p>
<p>O traballador que faga funcións de categorías superior á que lle corresponda e tivera recoñecida, por un período superior a 6 meses durante un ano ou 8 durante dous anos, poderá reclamar ante a dirección da empresa a clasificación profesional axeitada.</p>
<p>Artigo 28º.-Seguro colectivo.</p>
<p>Durante a vixencia deste convenio a empresa concertará un seguro colectivo de accidentes, con primas íntegras ó seu cargo, mediante pólizas que cubran as seguintes indemnizacións:</p>
<p>a) Accidente laboral ou común con resultado de morte: 5.750.000.</p>
<p>b) Accidente laboral ou común con resultado de invalidez permanente, absoluta ou gran invalidez: 11.500.000.</p>
<p>O resultado facilitará o nome do beneficiario. Para o persoal de nova incorporación, a póliza de seguros deberá concertarse nun prazo de un mes a partir da contratación.</p>
<p>Unha copia das pólizas inserirase no taboleiro de anuncios.</p>
<p>Artigo 29º.-Capacidade diminuída.</p>
<p>Todos aqueles traballadores que por accidente, ou enfermidade con reducción das súas facultades físicas ou intelectuais, sufran unha capacidade diminuída, terán preferenia para ocupa-los postos máis aptos en relación ás súas condicións, sempre que teñan aptitude ou idoneidade para o novo posto.</p>
<p>Artigo 30º.-Lexislación subsidaria.</p>
<p>En todo o non expresamente regulado neste convenio aplicarase o previsto no Estatuto dos traballadores, Lei orgánica de liberdade sindical e ordenanza.</p>
<p>Artigo 31º.-Comisión paritaria.</p>
<p>Como órgano de interpretación, conciliación e arbitraxe do presente convenio, créase unha comisión mixta paritaria integrada por cada un dos membros da comisión negociadora do convenio.</p>
<p>Esta comisión reunirase a petición de calquera das partes interesadas, reuníndose obrigatoriamemte nun prazo máximo de 15 días despois de ser solicitada.</p>
<p>Artigo 32º.-Plus de transporte.</p>
<p>Todo o persoal afectado polo presente convenio percibirá durante a vixencia do mesmo 1.587 pesetas mensuais en concepto de gastos de locomoción.</p>
<p>Artigo 33º.-Plus de domingos.</p>
<p>O personal que desenvolva o seus traballo en domingo percibirá un plus deste concepto de 1.500 pesetas por domingo.</p>
<p>ANEXO</p>
<p>TÁBOA SALARIAL</p>
<table><tbody><tr><td></td></tr>
<tr><td>CATEGORÍAS</td><td>SOLDO</td><td>COMPLEMENTO</td></tr>
<tr><td></td></tr>
</tbody></table>
<table><tbody><tr><td>Secretario xeral</td><td>316.572</td><td></td></tr>
<tr><td>Secretario técnico</td><td>208.581</td><td></td></tr>
<tr><td>Xefe negociado</td><td>101.451</td><td>82.130</td></tr>
<tr><td>Caixeira xefe</td><td>100.696</td><td>55.795</td></tr>
<tr><td>Aux. Admvo. caixeira</td><td>93.248</td><td>21.203</td></tr>
<tr><td>Aux. administrativo</td><td>77.000</td><td>27.181</td></tr>
<tr><td>P. limpeza</td><td>93.248</td><td>21.203</td></tr>
<tr><td>Utillero especialista</td><td>93.248</td><td>23.253</td></tr>
</tbody></table>
<table><tbody><tr><td></td></tr>
<tr><td>CATEGORÍAS</td><td>SOLDO</td><td>COMPLEMENTO</td></tr>
<tr><td></td></tr>
</tbody></table>
<table><tbody><tr><td>Encargado Instalac.</td><td>99.662</td><td>17.065</td></tr>
<tr><td>Cuidador Instalac.</td><td>99.662</td><td>16.747</td></tr>
<tr><td>Masaxista A.T.S</td><td>105.359</td><td>16.955</td></tr>
<tr><td>Chófer</td><td>93.248</td><td>17.065</td></tr>
<tr><td>Técnico deportivo</td><td>156.750</td><td>135.850</td></tr>
<tr><td>Titulado superior</td><td>189.805</td><td></td></tr>
<tr><td></td></tr>
</tbody></table>
<p>95-04748</p>

