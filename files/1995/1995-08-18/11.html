---
date: '1995-08-18'
id: 396E
page: 6
number: 158
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 242/1995, do 28 de xullo, polo que se declara a urxente ocupación,
  para efectos de expropiación forzosa, pola Deputación Provincial da Coruña,
  dos bens e dereitos necesarios para a realización das obras do proxecto C.P.
  5402 do Alto do Castiñeiro á Faísca.
range: Decreto
url: 'https://www.xunta.gal/dog/Publicados/1995/19950818/Anuncio396E_gl.html'
---
<p>A Deputación Provincial da Coruña, en sesións celebradas os días 2 de decembro de 1994 e 10 de marzo de 1995, aprobou o proxecto de C.P. 5402 do Alto do Castiñeiro á Faísca, e na sesión do día 24 de febreiro de 1995 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ó abeiro do disposto no artigo 52 da Lei de expropiación forzosa. A deputación remitiu documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 26 de xullo de 1995.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 28 de xuño de 1995, baixo o número 6100.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, incluído no programa de rede viaria local, que se financiará con cargo ós fondos do Ministerio para as Administracións Públicas e da Deputación Provincial da Coruña, de acordo cos informes que figuran no expediente, dos que se deducen razóns de urxencia que fan necesaria a execución das citadas obras sen ningún tipo de dilacions, posto que o estado do firme da estrada, o largo da calzada, de dimensións inferiores ás necesidades dos vehículos, a existencia de numerosas curvas, que é necesario suprimir, e o trazado deficiente e perigoso, así como a intensidade media do tráfico, provocan un altísimo risco de accidentes con perigo para a vida humana.</p>
<p>A competencia para a declaración da urxente ocupación corresponde ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude e por proposta do conselleiro de Xustiza, Interior e Relacións Laborais, logo de deliberación do Consello da Xunta de Galicia na súa reunión do día vinteoito de xullo de mil novecentos noventa e cinco,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial da Coruña, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de C.P. 5402 do Alto do Castiñeiro á Faísca.</p>
<p>Santiago de Compostela, vinteoito de xullo de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Xustiza, Interior e Relacións</p>
<p>Laborais</p>
<p>4522</p>

