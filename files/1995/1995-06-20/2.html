---
date: '1995-06-20'
id: E9A2
page: 4
number: 117
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Decreto 170/1995, do 3 de xuño, de axudas a familias numerosas para a
  adquisición de vivenda familiar.
range: Decreto
url: 'https://www.xunta.gal/dog/Publicados/1995/19950620/AnuncioE9A2_gl.html'
---
<p>Segundo dispón a lexislación vixente, o Instituto Galego da Vivenda e Solo ten encomendada, entre outras, a competencia de garanti-lo dereito constitucional a unha vivenda digna e axeitada, especialmente para os sectores con menos capacidade económica.</p>
<p>Dentro deses fins e ante a realidade que supón o feito de que as familias numerosas vexan reducidas cada vez máis ás súas posibilidades de acceder a unha vivenda cunha superficie axustada ás súas necesidades e tendo en conta que a superficie media das vivendas novas é cada vez menor, a Administración autonómica prentende darlles un apoio adicional ás familias numerosas para que poidan acceder á vivenda cunha superficie adecuada en función do número de fillos, xa que ademais, as vivendas de protección oficial non resultan axeitadas ó teren limitada a superficie pola súa normativa.</p>
<p>Tendo en conta todo isto, o Consello da Xunta de Galicia acordou, en reunión celebrada o día 21 de outubro de 1994 no contexto de establece-la política a seguir no eido socio familiar, adopta-las medidas que teñan por obxectivo facilitarlles ás familias numerosas o acceso ás vivendas en concidións de igualdade co resto das familias.</p>
<p>Segundo o anterior, e unha vez asinado o correspondente protocolo entre o Instituto Galego de Vivenda e Solo e a Consellería de Familia, Muller e Xuventude e en execución dos programas que sobre o sector da vivenda recolle o Plan Integral de Apoio á Familia, por proposta de conselleiro de Política Territorial, Obras Públicas e Vivenda e logo da deliberación do Consello da Xunta de Galicia na súa reunión do día tres de xuño de mil novecentos noventa e cinco,</p>
<p>DISPOÑO:</p>
<p>Artigo 1º.-Obxecto.</p>
<p>É obxecto da presente disposición facilita-lo acceso á vivenda ás familias numerosas de Galicia, a través do outorgamento de subvencións a fondo perdido.</p>
<p>Artigo 2º.-Familia numerosa.</p>
<p>Para os efectos do disposto neste decreto entenderase por familia numerosa aquela que acredite estar en posesión do título de familia numerosa expedido pola Consellería de Familia, Muller e Xuventude.</p>
<p>Artigo 3º.-Beneficiarios.</p>
<p>1. Poderán solicita-las subvencións reguladas polo presente decreto as familias numerosas residentes en Galicia que adquiran unha vivenda para a súa residencia habitual e permanente.</p>
<p>2. Ningún membro da familia solicitante poderá ser propietario de ningunha outra vivenda na Comunidade Autónoma, nin titular dun dereito real de uso ou desfrute sobre ela, agás nos seguintes casos:</p>
<p>Que a vivenda posúa unha configuración arquitectónica, distribución espacial, situación e accesos que supoñan unha reducción da súa funcionalidade para a familia numerosa por causa de diminución física ou porque impida aloxar separadamente ós seus membros de distinto sexo, agás os cónxuxes ou persoas unidas por vínculo de análoga natureza.</p>
<p>3. En ningún caso a vivenda para a que se solicitan as axudas terá unha superficie útil inferior a 10 m por cada membro da familia numerosa, non computándose, para estes efectos, a correspondente a baños, corredores e tendedeiras.</p>
<p>Artigo 4º.-Subvencións.</p>
<p>As subvencións, así como as súas contías, outorgaranse en función da puntuación obtida por cada familia como resultado da aplicación dun baremo</p>
<p>que se establecerá por orde da Consellería de Política Territorial, Obras Públicas e Vivenda. O antedito baremo avaliará o número de fillos, os ingresos da unidade familiar e, de se-lo caso, a condición de familia monoparental e a minusvalidez dalgún membro da familia numerosa.</p>
<p>Artigo 5º.-Presentación das solicitudes.</p>
<p>A orde de desenvolvemento do presente decreto determinará o prazo de presentación das solicitudes, o modelo ó que se axustarán e a documentación que os solicitantes deberán xuntar.</p>
<p>As solicitudes e maila documentación presentaranse nas xefaturas provinciais do Instituto Galego da Vivenda e Solo (en diante IGVS), que correspondan segundo a situación da vivenda obxecto das axudas, ou segundo o disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 6º.-Selección de beneficiarios.</p>
<p>No caso de que o número de solicitudes presentadas supoña excede-las dispoñibilidades da aplicación orzamentaria asignada a esta finalidade, a aprobación das subvencións efectuarase de acordo coa seguinte orde de selección:</p>
<p>1. Terán preferencia aquelas solicitudes que obteñan un maior número de puntos, ata esgota-lo importe total da aplicación orzamentaria.</p>
<p>2. Nos casos de igualdade de puntuación a orde de prelación será a seguinte:</p>
<p>a) As solicitudes que obteñan máis puntos por razón dos ingresos familiares.</p>
<p>b) Aquelas que obteñan un maior número de puntos por razón de número de fillos.</p>
<p>c) Aquelas con máis puntos por razón de minusvalidez.</p>
<p>d) Aquelas con puntos por razón da súa condición de familia monoparental.</p>
<p>e) Segundo orde de presentación.</p>
<p>Artigo 7º.-Comisión de selección.</p>
<p>Co obxecto de realiza-la selección dos beneficiarios en aplicación do establecido no presente decreto e na orde que o desenvolva, constituirase unha comisión de selección, que terá a seguinte composición:</p>
<p>Presidente: o director técnico de Administración e Fomento do IGVS.</p>
<p>Vicepresidente: o xefe da Área de Fomento do IGVS.</p>
<p>Vocais: os xefes das áreas provinciais do IGVS.</p>
<p>Actuará como secretario un funcionario designado para tal efecto polo IGVS.</p>
<p>Artigo 8º.-Resolución de expedientes.</p>
<p>A comisión de selección, á vista das solicitudes e a documentación presentadas, do crédito orzamentario dispoñible e da puntuación que resulte en cada caso e logo das comprobacións que se coide opor</p>
<p>tunas, elevará proposta de selección e de resolución dos expedientes perante o director xeral do IGVS.</p>
<p>Á vista da proposta da comisión de selección, o director xeral do IGVS resolverá sobre as solicitudes presentadas.</p>
<p>A resolución aprobatoria comprenderá a puntuación acadada polo expediente, a situación da vivenda e a subvención que se conceda.</p>
<p>Será motivo de denegación non cumprir algún dos requisitos establecidos na normativa que rexe estas axudas así como non acada-la puntuación necesaria para ser seleccionado.</p>
<p>A resolución denegatoria será expresa e motivada e o interesado poderá interpoñer contra a dita resolución recurso ordinario perante o conselleiro de Política Territorial, Obras Públicas e Vivenda. En todo caso, transcorridos cinco meses desde a presentación das solicitudes; se non tivera recaído resolución expresa, entenderanse desestimadas segundo o disposto no artigo 43.2º c) da Lei do réxime xurídico das administracións públicas e do procedemento administrativo común.</p>
<p>Artigo 9º.-Pagamento da subvención.</p>
<p>Será requisito indispensable para o cobro da subvención a formalización da escritura pública de compravenda da vivenda desde o día seguinte ó da publicación no Diario Oficial de Galicia da orde de desenvolvemento da presente disposición, ata un prazo máximo de dous meses contados a partir da notificación da resolución aprobatoria.</p>
<p>Será, así mesmo, requisito indispensable que o beneficiario se atope ó día nas súas abrigas tributarias e sociais e que non teña pendente de pagamento ningunha débeda por ningún concepto coa Administración pública da Comunidade Autónoma, segundo o disposto no artigo 79 da Lei 11/1992, do 7 de outubro, de réxime financeiro e presupostario de Galicia.</p>
<p>Unha vez recibida a notificación da resolucion aprobatoria, e co obxecto de recibi-lo importe da subvención, o beneficiario deberá presentar, na xefatura provincial do IGVS que lle corresponda, unha copia simple da escritura de compravenda no prazo máximo de 15 días desde o seu outorgamento. Exceptúanse aqueles beneficiarios que outorgaran a escritura pública antes de obte-la resolución aprobatoria, que presentarán a copia simple nos 15 días seguintes á data de recepción da notificación da resolución aprobatoria. O pagamento realizarase a través de transferencia bancaria á conta que indique o beneficiario no momento da entrega da copia simple da escritura.</p>
<p>Artigo 10º.-Obrigas e limitacións á facultade de disposición.</p>
<p>A vivenda resultante das actuacións subvencionadas ó abeiro da presente disposición deberase dedicar a residencia habitual e permanente da familia solicitante durante, polo menos, cinco anos, a partir da data da formalización da escritura de compravenda, e non poderá durante o mesmo prazo ser obxecto de transmisión intervivos por ningún título</p>
<p>sen solicitar do Instituto Galego da Vivenda e Solo a autorización de venda. Autorizada a venda, reintegraráselle ó IGVS o importe da subvención recibida xunto cos xuros legais desde o momento da súa percepción. Exceptúanse os casos de traslados por motivos laborais, para os que se presentará solicitude de non reintegro ó IGVS. A comisión, logo de comprobación da situación alegada, elevará perante o director xeral do IGVS a proposta de non reintegro para a súa resolución.</p>
<p>A limitación á facultade de disposición descrita neste artigo farase constar expresamente na escritura pública de compravenda.</p>
<p>Artigo 11º.-Obriga do requisito de residencia</p>
<p>O non cumprimento do requisito de residencia habitual e permanente do artigo 10º do presente decreto levará consigo a obriga de reintegra-las cantidades percibidas en concepto de subvención mailos correspondentes xuros legais desde o momento da súa percepción.</p>
<p>Disposicións derradeiras</p>
<p>Primeira.-O conselleiro de Política Territorial, Obras Públicas e Vivenda poderá dictar, no marco das súas competencias, as disposicións que cumpran para o desenvolvemento e aplicación do presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, tres de xuño de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial, Obras Públicas</p>
<p>e Vivenda</p>

