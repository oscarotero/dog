---
date: '1995-03-07'
id: C06E
page: 1777
number: 46
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 10 de febreiro de 1995, da Delegación Provincial da Coruña, pola
  que se dispón a inscrición no rexistro e a publicación no Diario Oficial de
  Galicia do acordo do convenio da empresa J. Cabarcos e Hijos, S.L.
range: Resolución
url: 'https://www.xunta.gal/dog/Publicados/1995/19950307/AnuncioC06E_gl.html'
---
<p>Visto o expediente do convenio colectivo J. Cabarcos e Hijos, S.L. que tivo entrada nesta delegación provincial o día 9-2-1995, subscrito en representación da parte económica pola empresa, e, da parte social, polo comité, o día 3-2-1995, de conformidade co disposto no art. 90.2 e 3 da Lei 8/1980, do 10 de marzo, do Estatuto dos traballadores, Real decreto 1.040/1981, do 22 de maio, sobre rexistro e depósito de convenios colectivos de traballo e Real decreto 2.412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro: ordena-la súa inscrición no libro de rexistro de convenios colectivos de traballo, obrante</p>
<p>nesta delegación provincial, e notificación ás representacións económica e social da comisión negociadora.</p>
<p>Segundo: ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro: dispoñe-la súa publicación no Diario Oficial de Galicia.</p>
<p>A Coruña, 10 de febreiro de 1995.</p>
<p>Fernando Rodríguez Corcoba</p>
<p>Delegado provincial da Coruña</p>
<p>CONVENIO COLECTIVO DE</p>
<p>J. CABARCOS E HIJOS, S.L.</p>
<p>Anos 1994-1995</p>
<p>Artigo 1. Ámbito de aplicación.-As normas do presente convenio serán de aplicación a tódolos traballadores afectos á actividade de talleres de reparación de vehículos desta empresa.</p>
<p>Artigo 2. Normas complementarias.-En todo o non pactado expresamente neste convenio será de aplicación a Lei 8/1980, do Estatuto dos traballadores e demais disposicións vixentes.</p>
<p>Artigo 3. Vixencia, denuncia e prórroga.-Este convenio entrará en vigor con efectos económicos o día 1 de xaneiro de 1994 e terá unha duración ata o 31 de decembro de 1995, podendo prorrogarse tacitamente por períodos anuais, se non media a súa denuncia.</p>
<p>A denuncia deste poderá ser levada a cabo por calquera das partes, mediante notificación escrita á outra, con dous meses de antelación como mínimo ó remate da vixencia inicial ou prórroga.</p>
<p>Efectuada a denuncia, que deberá expresa-las materias obxecto de negociación, ámbalas partes obríganse a inicia-las negociacións no prazo máximo de un mes.</p>
<p>Artigo 4. Plus de transporte.-Establécese un plus de transporte de 10.783 ptas. ó mes para o ano 1994, descontándose 359 ptas. por cada día laborable que se falte ó traballo, sexa cal sexa a causa.</p>
<p>O plus de transporte para o ano 1995 é de 11.247 ptas. ó mes, descontándose 375 ptas. por cada día laborable que se falte ó traballo, sexa cal sexa a causa.</p>
<p>Artigo 5. Antigüidade.-Establécese un complemento salarial por este concepto de 3.001 ptas. para 1994 e 3.130 ptas. para 1995 mensuais por cada quinquenio de permanencia efectiva na empresa. No cómputo do quinquenio incluirase o período de aprendizaxe, a excepción do primeiro ano. Os quinquenios comezarán a devengarse a partir do día primeiro do mes no que se cumpra. Este artigo derroga o artigo 76 da Ordenanza laboral para as industrias siderometalúrxicas.</p>
<p>Artigo 6. Gratificacións extraordinarias.-Establécense dúas gratificacións, unha de Nadal e a outra de verán, que se farán efectivas a primeira delas antes do 21 de decembro e a segunda antes do 15 de xullo. Consistirán ámbalas dúas nunha mensualidade de salario de convenio e antigüidade.</p>
<p>Artigo 7. Axudas de custo.-Tódolos traballadores que por necesidade do servicio teñan que desprazarse a concellos distintos a aquel en que radique o centro de traballo, percibirán unha axuda de custo de 3.000 ptas. ó día ou ben media axuda de custo de 1.500 ptas.</p>
<p>Os días de saída devengarán idéntica axuda de custo e o de chegada reducirase á metade se pernocta no seu domicilio, a non ser que tivese que realizar fóra as dúas comidas principais.</p>
<p>Se os traballos se efectúan de tal xeito, que só é necesario realizar fóra do lugar habitual o xantar, percibirán media axuda de custo.</p>
<p>Se os gastos orixinados exceden o importe das axudas de custo, o exceso deberá ser aboado pola empresa, logo de xustificación dos traballadores.</p>
<p>Artigo 8. Xornada de traballo.-Será de 1.787 horas efectivas de traballo, en cómputo anual, segundo o calendario oficial de festas.</p>
<p>A empresa poderá, de acordo cos traballadores, establecer «pontes», sempre que se respecte o cómputo de horas de traballo pactadas.</p>
<p>Artigo 9. Falta de puntualidade.-Considérase falta de puntualidade o retraso na incorporación ó posto de traballo ou a anticipación no abandono deste que exceda de cinco minutos sobre o horario legalmente establecido.</p>
<p>Sen prexuízo das sancións que correspondan de acordo coa Ordenanza laboral para as industrias siderometalúrxicas e demais disposicións vixentes, as faltas de puntualidade poderán ser sancionadas pola empresa da seguinte forma:</p>
<p>-Tres ou máis faltas de puntualidade: 1.000 ptas. por sanción.</p>
<p>-Seis ou máis faltas de puntualidade: 2.000 ptas. por sanción.</p>
<p>-Dez ou máis faltas de puntualidade: 8.000 ptas. por sanción.</p>
<p>Para os efectos destas sancións as faltas computaranse en períodos de meses naturais.</p>
<p>Artigo 10. Plus de asistencia.-Para premia-la asistencia e puntualidade establécese un premio ou plus para tódalas categorías de 7.225 ptas. mensuais para 1994 e 7.536 ptas. mensuais para 1995.</p>
<p>Artigo 11. Gratificación.-Establécese un plus como gratificación fixa na contía de 21.480 ptas. mensuais. Este plus percibirano tódolos traballadores do cadro de persoal a excepción dos que ostenta categoría de vendedores ou viaxantes.</p>
<p>Artigo 12. Horas extras.-As partes asinantes do presente convenio acordan a conveniencia de reducir ó mínimo indispensable a realización de horas extraordinarias, procurando a suspensión das habituais e realizando só aquelas que veñan esixidas por necesidades de urxencia.</p>
<p>Para os efectos do disposto no Real decreto 1.858/1981, do 20 de agosto, consideraranse horas</p>
<p>estructurais e, polo tanto, non sueitas ó recargo na Seguridade Social, aquelas que sexan necesarias por períodos punta de producción, ausencias, imprevistas, as derivadas da natureza do traballo para mantemento, etc.</p>
<p>En especial consideraranse horas extraordinarias estructurais as necesarias para rematar traballos durante os meses de verán cando o número de traballadores ausentes por vacacións ou outras causas, superen o trinta por cento do cadro de persoal da empresa.</p>
<p>Para os efectos de poder acollerse á exención do recargo, será necesario notificar mensualmente ó delegado de Traballo por escrito conxunto da empresa e dos representantes dos traballadores.</p>
<p>O valor da hora extraordinaria terá un incremento dun setenta e cinco por cento sobre a ordinaria, comprometéndose ámbalas partes a cumprir estrictamente o artigo 35 do Estatuto dos traballadores.</p>
<p>Artigo 13. Vacacións.-Establécese un período anual de trinta días naturais de vacacións, retribuídas pola totalidade das percepcións, non obstante, este período poderá fraccionarse cando a empresa e os traballadores ou os seus representantes así o acorden.</p>
<p>As vacacións deberán desfrutalas obrigatoriamente dentro de cada ano natural, non podendo ser compensadas en metálico nin acumuladas por anos sucesivos.</p>
<p>Artigo 14. Licencias.-A tódolos traballadores que o soliciten, logo de xustificación da súa necesidade, seralles concedida licencia sen perda de retribución polos motivos e períodos seguinte:</p>
<p>a) Por matrimonio do traballador, catorce días laborables.</p>
<p>b) Por parto da esposa, tres días laborables ampliables como licencia sen soldo, logo de solicitude á empresa, no caso de necesidade grave.</p>
<p>c) Por falecemento de pais, pais políticos, avós, fillos, netos, cónxuxes e irmáns, tres días laborables.</p>
<p>d) Por falecemento de irmáns políticos e fillos políticos, dous días laborables.</p>
<p>e) Por enfermidade grave de pais, pais políticos, avós, fillos e cónxuxe, dous días laborables.</p>
<p>f) Por enfermidade grave de fillos políticos, dous días naturais.</p>
<p>Nos supostos c), d), e) e f) concederase ademais o tempo necesario para efectua-la viaxe.</p>
<p>Artigo 15. Respecto de dereitos, compensación e absorción.-As partes comprométense a que cando a parte social o solicite, logo de notificación á empresa mediante carta certificada cunha antelación de tres meses, adheriranse ó convenio provincial para as empresas siderometalúrxicas da provincia como empresa.</p>
<p>Artigo 16. Percepcións en caso de ILT-Os traballadores en situación de ILT orixinada por accidente laboral ou enfermidade profesional, percibirán unha compensación económica que complemente a prestación da Seguridade Social, desde o primeiro día da súa percepción, ata o cento por cento do salario convenio e antigüidade.</p>
<p>O empresario poderá verifica-lo estado de enfermidade ou accidente do traballador, que sexa alegado por este para xustifica-las súas faltas de asistencia ó traballo, mediante recoñecemento a cargo de persoal médico. A negativa do traballador ó dito recoñecemento poderá determina-la suspensión do complemento.</p>
<p>Excepcionalmente e a partir da sinatura deste convenio, os traballadores en situación de ILT orixinada por enfermidade común percibirán unha compensación económica ata o 100% do salario.</p>
<p>Artigo 17. Preaviso de cesamento.-Os traballadores que voluntariamente causen baixa na empresa, deberán comunicalo cunha antelación mínima de quince días en caso contrario poderán descontarse da liquidación os días de retraso na notificación.</p>
<p>Artigo 18. Axuda por xubilación e xubilación anticipada. Ó producirse a xubilación, os traballadores afectos por este convenio terán dereito a:</p>
<p>a) Con máis de 10 anos de servicio na empresa, unha mensualidade completa (salario convenio, antigüidade e plus de transporte).</p>
<p>b) Con máis de 20 anos de servicio na empresa, dúas mensualidades completas.</p>
<p>c) Con máis de 30 anos de servicio na empresa, tres mensualidades completas.</p>
<p>Artigo 19. Seguros de vida. A empresa afectada por este convenio concertará unha póliza ou renovará a xa existente, garantíndolles ós traballadores ou ós beneficiarios as percepcións seguintes:</p>
<p>a) 2.000.000 de pesetas en caso de morte por accidente.</p>
<p>b) 1.000.000 de pesetas en caso de morte natural, incapacidade absoluta ou gran invalidez, calquera que sexa a súa causa.</p>
<p>Os traballadores que causen alta na empresa durante a vixencia deste convenio deberán solicitar dela por escrito con xustificante de recepción, a súa inclusión no seguro. Esta disporá dun prazo de trinta días naturais para formaliza-la póliza correspondente. Os traballadores suxeitos ó período de proba non disporán deste dereito ata ter superado o mesmo.</p>
<p>A efectividade deste artigo páctase pola vixencia do presente convenio.</p>
<p>A empresa declina a súa responsabilidade no momento de concerta-la póliza cunha compañía de seguros, non respondendo subsidiariamente das indemnizacións en ningún caso.</p>
<p>Artigo. 20. Comisión mixta,-Será un órgano de interpretación, arbitraxe e vixilancia do cumprimento do convenio, coas seguintes funcións:</p>
<p>1) Interpretación auténtica do convenio.</p>
<p>2) Vixilancia do cumprimento do pactado.</p>
<p>3) Seguimento da evolución das relacións entre as partes.</p>
<p>4) Entender en cantas cuestións tendan á maior eficacia do convenio.</p>
<p>As resolucións adoptadas de mutuo acordo terán un carácter vinculante.</p>
<p>En caso de dúbidas, a comisión elevará a consulta á autoridade laboral competente.</p>
<p>Artigo 21. Revisión e garantía salarial.-No suposto de que o IPC establecido polo INE superase o 31 de decembro de 1995 o 4,3% respecto ó mesmo día de 1994, revisaranse as táboas salariais na porcentaxe que supere o mencionado índice, calculando sobre as bases de 1994. A revisión terá efectos retroactivos desde o 1 de xaneiro de 1995.</p>
<p>Artigo 22.-Os atrasos que se deriven da sinatura deste convenio faranse efectivos por parte da empresa como data límite o 31 de xullo de 1995.</p>

