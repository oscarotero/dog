---
date: '1995-03-13'
id: B142
page: 1
number: 50
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 27 de xaneiro de 1995 pola que se regula a concesión de subvencións ás
  entidades e institucións sen fin de lucro para a realización de cursos e
  doutras actividades formativas de lingua galega.
range: Orde
url: 'https://www.xunta.gal/dog/Publicados/1995/19950313/AnuncioB142_gl.html'
---
<p>A normalización da lingua galega, como unha das expresións reais da nosa identidade, constitúe un dos intereses prioritarios da Consellería de Educación e Ordenación Universitaria. Por esta razón e para cumpri-lo disposto na Lei 3/1983, do 15 de xuño, de normalización lingüística, cómpre promove-la realización de cursos e doutras actividades formativas de lingua galega que lles permitan un mellor coñecemento do idioma a aqueles cidadáns reunidos ou representados en entidades e institucións sen fin de lucro, co obxecto de que este importante sector da sociedade acade un dominio oral e escrito do idioma galego que contribúa ó seu uso diario e que o prestixie debidamente ante os outros sectores sociais. Para iso, esta consellería considera conveniente proseguir coa concesión de subvencións que posibiliten a realización deses cursos e actividades formativas.</p>
<p>Os cursos de lingua galega regulounos a propia Consellería de Educación e Ordenación Universitaria mediante a Orde do 1 de marzo de 1989.</p>
<p>Por todo isto e de acordo coa vixente normativa en materia de subvencións,</p>
<p>DISPOÑO:</p>
<p>Artigo 1º</p>
<p>1.-A Consellería de Educación e Ordenación Universitaria, a través da Dirección Xeral de Política Lingüistica, poderá conceder subvencións ás entidades e institucións sen fin de lucro, legalmente constituídas, que, aténdose ás condicións da presente orde, organicen e realicen de forma totalmente gratuíta cursos e outras actividades formativas de</p>
<p>lingua galega, nas contías que se determinen na resolución de concesión e de conformidade coa Orde do 18 de xuño de 1990 pola que se regulan os módulos económicos das actividades de formación dirixidas ó profesorado dos niveis non universitarios.</p>
<p>2.-Estas subvencións concederanse con cargo á partida 07.06.353F.480.00, correspondente ós órzamentos xerais da Comunidade Autónoma para 1995, e nunha contía total de ata 40.000.000 (corenta millóns) de pesetas.</p>
<p>Artigo 2º</p>
<p>As peticións formularanse empregando o formulario que se xunta canda esta orde, e a el engadiráselle:</p>
<p>a) Breve proxecto no que consten os seguintes datos da actividade ou actividades para as que se pide a subvención: número de actividades que se queren realizar, localidade ou localidades onde se van levar a cabo, modalidade (iniciación, perfeccionamento ou outras) e número de asistentes a cada unha delas (entre 20 e 30 persoas).</p>
<p>b) Documento que amose a acreditación legal da personalidade da entidade e o apoderamento suficiente do asinante da petición.</p>
<p>c) Certificación bancaria (orixinal) da conta corrente na que desexan que se lles realice o pagamento.</p>
<p>d) Fotocopia do CIF.</p>
<p>Artigo 3º</p>
<p>Poderanse subvencionar tamén proxectos presentados por varias entidades ou institucións sen fin de lucro, sempre que se trate da realización dun programa de formación conxunto.</p>
<p>Artigo 4º</p>
<p>O prazo de presentación das solicitudes será de 30 días naturais, contados a partir do seguinte ó da publicación desta orde no Diario Oficial de Galicia.</p>
<p>As peticións entregaranse no rexistro da correspondente delegación provincial da Consellería de Educación e Ordenación Universitaria (dirixidas ó gabinete de normalización lingüística), sendo de aplicación o previsto no artigo 38.4 da Lei 30/1992, de réxime xurídico das administracións públicas e do procedemento administrativo común.</p>
<p>Os defectos nas solicitudes notificaránselles ós interesados, e daráselles un prazo de 10 días para emendar erros ou omisións. Transcorrido ese prazo, e se non se produciu a emenda, as peticións arquivaranse sen mais trámite.</p>
<p>Artigo 5º</p>
<p>As solicitudes estudiaranas comisións presididas polos delegados provinciais da Consellería de Educación e Ordenación Universitaria e integradas polos xefes dos gabinetes de normalización lingüística das delegacións, un representante da Dirección Xeral de Política Lingüística e un funcionario da delegación, que actuará como secretario.</p>
<p>Para o seu traballo as comisións concederanlles prioridade, entre outros, ós seguintes criterios de actuación:</p>
<p>a) Preferencia dos cursos de iniciación e de perfeccionamento sobre outras actividades formativas.</p>
<p>b) Que o curso ou actividade complete ciclo.</p>
<p>c) No caso de que o custo dos cursos e actividades solicitadas supere a contía total especificada no artigo 1º.2 desta orde, concederase unicamente un curso ou actividade por entidade ou institución solicitante.</p>
<p>d) Respecto á distribución desa contía total por pro vincias, efectuarase un reparto proporcional entre as actividades susceptibles de subvención segundo o exposto nos tres anteriores apartados.</p>
<p>Unha vez examinadas, as propias comisións trasladaranlle as propostas de concesión das subvencións ó conselleiro de Educación e Ordenación Universitaria, o cal resolverá.</p>
<p>No suposto de non se producir resolución expresa desta convocatoria no prazo de tres meses, as solicitudes entenderanse desestimadas.</p>
<p>Artigo 6º</p>
<p>A Dirección Xeral de Política Lingüística, a través dos gabinetes de normalización lingüística das delegacións provinciais da Consellería de Educación e Ordenación Universitaria, será a encargada de busca-los profesores idóneos para imparti-los cursos, tendo en conta os límites establecidos tanto na Lei 53/1984 e no Real decreto 598/1985, sobre incompatibilidades, coma no Decreto 165/1988, polo que se declara de interese público a impartición de cursos de lingua galega.</p>
<p>Artigo 7º</p>
<p>1.-Os cursos de iniciación e de perfeccionamento terán unha duración de 75 horas, e responderán ós contidos sinalados na Orde do 1 de marzo de 1989, pola que se regularon tales cursos. Das demais actividades formativas cada comisión estudiará individualizadamente as solicitudes e formulará a correspondente proposta tanto en canto ó programa que se debe impartir coma no tocante á duración en horas da actividade.</p>
<p>2.-A asistencia ás clases é obrigatoria. A ausencia de cada un dos asistentes non poderá ser superior ó 10% da duración total do curso ou da actividade.</p>
<p>3.-A avaliación que se efectúe nestes cursos e actividades deberá responder ós principios de formativa e continua, e terá en conta o dominio oral e escrito do idioma, aplicándose as probas necesarias. O remate de cada curso ou actividade, ós asistentes que superaron as distintas fases da avaliación outorgaráselles un certificado coa cualificación de «apto».</p>
<p>4.-As persoss que desexen acceder ós cursos de perfeccionamento convocados por esta orde deben acreditar previamente que teñen superado ou validado o curso de iniciación. Para o resto das actividades formativas, as comisións mencionadas no artigo 5º determinarán os requisitos previos de admisión.</p>
<p>Artigo 8º</p>
<p>Tódalas actividades que se realicen nestes cursos faranse segundo o establecido na Lei 3/1983, do 15 de xuño, de normalización lingüística (disposición adicional) e no Decreto 173/1982, do 17 de novembro, sobre a normativización da lingua galega.</p>
<p>Artigo 9º</p>
<p>O pagamento dos cursos e actividades subvencionadas realizarase da seguinte maneira: o 80%, trala concesión da subvención e a posterior aceptación por parte da entidade ou institución solicitante; o 20% restante, así que a entidade subvencionada lle xustifique antes do 30 de outubro, ó gabinete de normalización lingüística da delegación provincial da Consellería de Educación e Ordenación Universitaria a realización completa da actividade, para o cal terá que lle entregar:</p>
<p>-Acta do curso ou certificación da actividade.</p>
<p>-Facturas correspondentes ó gasto de material e á retribución do profesor ou profesores.</p>
<p>Artigo 10º</p>
<p>Non se lles poderá conceder estas subvencións a aquelas entidades e institucións sen fin de lucro que recibisen subvencións no exercicio económico pasado, acolléndose ó disposto na Orde do 15 de febreiro de 1994, e que non as xustificasen debidamente conforme se estipulaba na propia orde.</p>
<p>Artigo 11º</p>
<p>O incumprimento total ou parcial de calquera das condicións, así como a duplicación da axuda con cargo a outros créditos dos orzamentos xerais do Estado, da Seguridade Social, Administración institucional, autonómica ou local, constituirá causa determinante de revogación da axuda e o seu reintegro polo beneficiario ou solicitante, segundo o disposto pola orde da Consellería de Economía e Facenda do 27 de decembro de 1990 (DOG nº 27, do 7 de febreiro de 1991).</p>
<p>Artigo 12º</p>
<p>As entidades e institucións que resulten subvencionadas farán constar na publicidade ou publicacións relacionadas cos cursos ou actividades de formación en lingua galega, que están subvencionados pola Consellería de Educación e Ordenación Universitaria, Dirección Xeral de Política Lingüística.</p>
<p>Disposición derradeira</p>
<p>1.-Autorízase o director xeral de Política Lingüística para dicta-las instruccións que sexan necesarias para o desenvolvemento da presente orde.</p>
<p>2.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de xaneiro de 1995.</p>
<p>Juan Piñeiro Permuy</p>
<p>Conselleiro de Educación e Ordenación</p>
<p>Universitaria</p>

