---
date: '1995-01-24'
id: 9B26
page: 779
number: 16
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 10/1995, do 12 de xaneiro, polo que se declara a urxente ocupación,
  para efectos de expropiación forzosa, polo Concello de Fene (A Coruña), dos
  bens e dereitos necesarios para a realización das obras do proxecto de
  apertura e pavimentación da rúa do Penedo (antigo camiño do taller), primeira
  fase.
range: Decreto
url: 'https://www.xunta.gal/dog/Publicados/1995/19950124/Anuncio9B26_gl.html'
---
<p>O Concello de Fene (A Coruña), en sesión celebrada o día 12 de setembro de 1993, aprobou o proxecto de apertura e pavimentación da rúa do Penedo (antigo camiño ó taller), primeira fase, e,</p>
<p>na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 19 de decembro de 1994.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado por tratarse de obras coas que se dotará de servicios urbanos á zona e porque, de seguirse o procedemento ordinario de expropiación forzosa, dilataríase enormemente no tempo a dotación destes servicios esenciais. Coas obras darase resposta ó desenvolvemento do proceso urbanizador da zona urbana de Fene, urbanización que se concreta na pavimentación, co firme adecuado, da rúa do Penedo e a dotación dos servicios mínimos necesarios, tales como abastecemento de auga, beirarrúas, sumidoiros e luz pública.</p>
<p>A competencia para a declaración da urxente ocupación corresponde ó Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
<p>Na súa virtude e por proposta do conselleiro de Xustiza, Interior e Relacións Laborais, e logo de deliberación do Consello da Xunta de Galicia na súa xuntanza do día doce de xaneiro de mil novecentos noventa e cinco,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Fene (A Coruña), para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de apertura e pavimentación da rúa do Penedo (antigo camiño ó taller), primeira fase.</p>
<p>Santiago de Compostela, doce de xaneiro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Xustiza, Interior e Relacións Laborais</p>

