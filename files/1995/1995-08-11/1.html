---
date: '1995-08-11'
id: 34D2
page: 6
number: 154
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 236/1995, do 28 de xullo, polo que se modifica o Decreto 232/1994, do
  14 de xullo, polo que se establece a estructura orgánica da Consellería de
  Educación e Ordenación Universitaria.
range: Decreto
url: 'https://www.xunta.gal/dog/Publicados/1995/19950811/Anuncio34D2_gl.html'
---
<p>O Decreto 232/1994, do 14 de xullo (DOG do 29), establece a estructura orgánica da Consellería de Educación e Ordenación Universitaria por mor da adecuación deste departamento á Lei Orgánica 1/1990, de ordenación xeral do sistema educativo (LOXSE).</p>
<p>No tempo transcorrido púxose de manifesto a necesidade de mellora-la colaboración e coordinación do servicio de proxectos e construccións, dependente da Subdirección Xeral de Construccións e Equipamento, e as oficinas de supervisión de proxectos, dependentes das correspondentes delegacións provinciais. Dada a esixencia inmediata de obter unha maior celeridade e eficacia administrativa na tramitación dos expedientes, unificando os criterios de supervisión para toda Galicia, considérase preciso modifica-la estructura vixente.</p>
<p>Por outra banda, necesítase contemplar especificamente na estructura un aspecto importante da xestión como é a expropiación de terreos, co fin de facilita-lo posterior seguimento dos expedientes de obras.</p>
<p>É por iso que, por proposta da Consellería de Educación e Ordenación Universitaria, en uso das atribucións conferidas pola Lei 1/1983, do 22 de febreiro, modificada pola Lei 11/1988, do 20 de outubro, reguladora da Xunta e do seu presidente, co informe favorable das consellerías da Presidencia e Administración Pública e de Economía e Facenda, logo de deliberación do Consello da Xunta de Galicia na súa reunión do día vinteoito de xullo de mil novecentos noventa e cinco,</p>
<p>DISPOÑO:</p>
<p>Artigo único.-Modifícase o Decreto 232/1994, do 14 de xullo, polo que se establece a estructura orgánica da Consellería de Educación e Ordenación Universitaria, nos seguintes extremos.:</p>
<p>1. Quedan suprimidas as oficinas de supervisión de proxectos provinciais ás que fai referencia o apartado 7, artigo 11, do citado decreto. O persoal adscrito pasará a integrarse nas unidades técnicas correspondentes.</p>
<p>2. Créase o Servicio de Supervisión de Proxectos e Expropiacións que pasará a figurar no artigo 4.2º, do citado decreto coa numeración 3.3 das unidades administrativas dependentes da Subdirección Xeral de Construccións e Equipamento, coas seguintes competencias:</p>
<p>a) Controlar e supervisa-los proxectos de obras novas e rehabilitación integral que execute esta consellería.</p>
<p>b) Vixia-lo cumprimento das disposicións legais nestes proxectos e ordenar, regular e coordina-los criterios técnicos que hai que aplicar neles, especialmente nos relativos á normativa urbanística e ós estudios do solo.</p>
<p>c) Tramita-los expedientes de expropiación instruídos por esta consellería baixo a supervisión da Subdirección Xeral de Construccións e Equipamentos.</p>
<p>d) Calquera outra que se derive desas funcións ou que lle fose encomendada especificamente polos órganos superiores.</p>
<p>3. Modifícase, así mesmo, o apartado 3.1 do artigo 4.2º, do citado decreto, no que se refire ás funcións do Servicio de Proxectos e Construccións, que serán, as seguintes:</p>
<p>-Estudia-la programación e prioridade de proxectos de obra nova e a rehabilitación integral dos inmobles da consellería, definindo as súas características en función do establecido na rede de centros, coordinándose coas direccións xerais de Persoal e de Ordenación Educativa e Centros.</p>
<p>-Controla-la execución de tales obras, tanto desde o punto de vista técnico, como do cumprimento dos prazos do contrato.</p>
<p>-Coordinar e supervisa-la execución de tódalas obras desenvolvidas pola Consellería de Educación e Ordenación Universitaria; incluídas as que xestionen directamente as delegacións de acordo coas competencias nelas desconcentradas e coa colaboración das delegacións provinciais, neste último caso.</p>
<p>-Calquera outra función que, relacionada coa programación, seguimento, control e execución das obras que realizará pola Consellería de Educación e Ordenación Universitaria, lle sexa encomendada.</p>
<p>4. Modifícase, así mesmo, o apartado 6º do artigo 11 referente ás funcións da Unidade Técnica, o cal queda redactado da seguinte forma:</p>
<p>-Elaborar e supervisa-los proxectos de obras de reforma, ampliación e/ou mellora das obras que realize a delegación provincial correspondente, así como os proxectos, reformados e/ou complementarios que lle sexan encomendados pola secretaría xeral da consellería.</p>
<p>-Dirixir, inspeccionar, xestionar e vixia-las obras que vaia executa-la consellería na provincia.</p>
<p>-Controlar e informa-las obras de reparación, ampliación e mantemento dos inmobles a cargo da consellería, así como de actualizar permanentemente o inventario de obras e necesidades en centros educativos públicos e privados.</p>
<p>-Informar sobre a adecuación á normativa vixente, dos proxectos de obras que realicen os centros privados, e controlar posteriormente a correcta execución destas.</p>
<p>-Calquera outra de carácter técnico que lle sexa encomendada polo delegado provincial e o secretario xeral da consellería.</p>
<p>Disposición derradeira</p>
<p>O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vinteoito de xullo de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>4953</p>

