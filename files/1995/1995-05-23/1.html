---
date: '1995-05-23'
id: F552
page: 3
number: 97
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 22 de maio de 1995 pola que se dictan normas para garanti-los
  servicios esenciais durante a folga xeral convocada para o día 24 de maio de
  1995, nos concellos de Cangas e Bueu, na provincia de Pontevedra.
range: Orde
url: 'https://www.xunta.gal/dog/Publicados/1995/19950523/AnuncioF552_gl.html'
---
<p>O exercicio do dereito de folga queda condicionado ó mantemento dos servicios esenciais definidos no artigo 2 do Decreto 155/1988, do 9 de xuño (DOG nº 116 do 20 de xuño).</p>
<p>O artigo 3 do mencionado decreto faculta os conselleiros competentes por razón dos servicios esenciais afectados, para que, mediante orde, e ante cada situación de folga, determinen o mínimo de actividade necesaria para asegura-lo mantemento de tales servicios e o persoal preciso para prestalos.</p>
<p>As centrais sindicais Comisións Obreiras de Galicia, Confederación Intersindical Galega e Unión Xeral de Traballadores de Galicia, en escrito de data 9 de maio de 1995, comunican a convocatoria de folga xeral para toda a xornada, o día 24 de maio 1995, que afectará a tódolos servicios públicos dos concellos de Cangas e Bueu na provincia de Pontevedra.</p>
<p>Ante o carácter de folga xeral que pode afectar a todo o persoal da Administración autonómica, semella o máis axeitado regula-los servicios mínimos mediante unha única norma de aplicabilidade a tódolos centros, dependencias e servicios dela.</p>
<p>A necesaria conciliación entre o exercicio do dereito constitucional de folga e o mantemento dos servicios esenciais, obriga a Administración autonómica de acordo coa normativa vixente, a fixar uns servicios mínimos indispensables para o funcionamento dos servicios esenciais que se concretan e xustifican na presente orde.</p>
<p>Así pois, establécense servicios mínimos respecto a sectores e actividades dos que a súa regulación é competencia dalgunha das consellerías da Xunta de Galicia e que poden afecta-lo desenvolvemento ordinario da actividade cidadá.</p>
<p>No referente ós servicios dependentes da Consellería de Sanidade e Servicios Sociais e co fin de garanti-lo dereito constitucional de protección da saúde e dos intereses dos cidadáns que lle corresponde tutelar á consellería, fíxanse os servicios mínimos dedicados a estes fins na área preventiva e asistencial.</p>
<p>Na parcela correspondente ó Servicio Galego de Saúde, e dentro do ámbito da atención primaria, o persoal sinalado para cubri-los servicios mínimos é o imprescindible para asumi-la mesma asistencia que lle queda garantida ó beneficiario nun día festivo. Neste caso non se axusta ó cadro do persoal dun festivo, xa que en días festivos o servicio normal de urxencia permanece aberto as vintecatro horas, cousa que non sucede no día sinalado para a convocatoria de folga xeral. Por este motivo, a porcentaxe de traballadores</p>
<p>é maior dun día festivo, pero soamente na proporción imprescindible para cubri-la asistencia que un día festivo quedaría a cargo do servicio normal de urxencias. Todo isto co fin de asegurarlle ó beneficiario a atención urxente, tanto polo inicio dun proceso de morbilidade como por tratamentos que non se poidan demorar ou interromper.</p>
<p>Na área de competencias da Consellería de Agricultura, Gandería e Montes establécense servicios mínimos de acordo coas seguintes circunstancias:</p>
<p>No Servicio de Defensa contra Incendios Forestais, a imprevisibilidade do feito causante da prestación do servicio esencial de vixilancia e extinción de incendios e a indeterminabilidade das súas consecuencias en canto a vidas e facendas, ante o que sería de aplicación plenamente e sen posibilidade ningunha de restricción ó principio de que a seguridade e o benestar da poboación deben primar sobre outros dereitos, fai necesaria a dispoñibilidade dos efectivos existentes.</p>
<p>No Servicio de Medio Ambiente Natural establécense servicios mínimos para realiza-las funcións de vixilancia de bens públicos.</p>
<p>Nos servicios veterinarios propios da consellería, as súas funcións de sanidade animal levadas a cabo mediante a rede de alerta sanitaria e de control das condicións epizootiolóxicas e sanitarias en feiras, mercados, así como en calquera outro tipo de concentracións de gando e de movementos pecuarios, obriga a establecer servicios mínimos axeitados ás ditas necesidades.</p>
<p>Na Consellería de Pesca, Marisqueo e Acuicultura, a necesidade de atende-las tarefas de rexistro e información nas confrarías de pescadores de Bueu e Cangas, e de conformidade co sinalado na orde da dita consellería do 21 de decembro de 1993, obriga a establece-los servicios mínimos que se expresan na presente orde.</p>
<p>O dereito á educación é un dereito de carácter social, e polo tanto reclama dos poderes públicos as accións positivas necesarias para que poida ser levado a cabo en igualdade de tódolos que se encontran en calquera dos niveis formativos en calquera tipo de centro.</p>
<p>Por outra parte, a especial problemática de Galicia, coa maior porcentaxe de alumnos transportados e facendo uso dos comedores escolares ou o bo número de internados da nosa Comunidade Autónoma, non poden quedar paralizados no seu funcionamento como consecuencia do dereito constitucional de folga.</p>
<p>Sinálanse, por iso, os servicios mínimos necesarios para manter en funcionamento os comedores escolares, a limpeza dos centros e un mínimo de vixilancia e atención para os alumnos que poidan acudir ós centros, xa que a maioría deles son menores de dezaoito anos e moitos deles con idades comprendidas entre os tres e catorce anos.</p>
<p>Os centros de educación especial necesitan, polas características dos seus alumnos, un maior coidado e asistencia e é por iso polo que cómpre a asistencia do maior número de persoal, como coidadores, persoal médico, etc.</p>
<p>Na Consellería de Política Territorial, Obras Públicas e Vivenda, cóidase necesario fixar servicios mínimos que cubran a área de transporte, e nese sentido o Decreto 61/1985, do 18 de abril, dispón que deberán manterse os servicios de transporte de estudiantes e escolares na súa integridade e os dos obreiros que se presten antes das 9 e despois das 18 horas.</p>
<p>No tocante ós servicios de transporte de carácter concesional en sentido estricto (servicios regulares de uso xeral), establécense soamente servicios mínimos respecto das expedicións que teñan a súa orixe ou destino nas localidades afectadas pola convocatoria da folga.</p>
<p>En consecuencia e de acordo co establecido no parágrafo 5º.2 do Regulamento de réxime interior da Xunta de Galicia aprobado polo Decreto 111/1984, do 25 de maio, e por proposta das consellerías de Sanidade e Servicios Sociais, Agricultura, Gandería e Montes, Pesca, Marisqueo e Acuicultura, Educación e Ordenación Universitaria e Política Territorial, Obras Públicas e Vivenda, oído o comité de folga,</p>
<p>DISPOÑO:</p>
<p>Artigo 1º</p>
<p>Con carácter xeral o mínimo de actividade e o persoal preciso para asegura-lo mantemento dos servicios esenciais durante a folga xeral convocada nos concellos de Cangas e Bueu, na provincia de Pontevedra, para o día 24 de maio de 1995, é o seguinte:</p>
<p>1.1. Consellería de Sanidade e Servicios Sociais.</p>
<p>1.1.A. Servicios mínimos de Bueu.</p>
<p>-Xornada habitual:</p>
<p>1 Médico xeral.</p>
<p>1 Médico pediatra.</p>
<p>1 A.T.S.-A.P.D.</p>
<p>1 Matrona.</p>
<p>1 Celador.</p>
<p>1 Fisioterapeuta.</p>
<p>1 Odontólogo.</p>
<p>-Quendas de gardas:</p>
<p>1 Médico.</p>
<p>1 A.T.S.-A.P.D.</p>
<p>1 Matrona.</p>
<p>1 Celador.</p>
<p>1.1.B. Servicios mínimos de Cangas.</p>
<p>-Xornada habitual:</p>
<p>2 Médicos xerais (1 E.A.P. e 1 A.P.D.).</p>
<p>1 Pediatra.</p>
<p>2 A.T.S. (1 E.A.P. e 1 A.P.D.).</p>
<p>1 Matrona.</p>
<p>1 Auxiliar administrativo.</p>
<p>1 Celador.</p>
<p>-Servicio de urxencias (dependente do I.S.M.).</p>
<p>1 Médico.</p>
<p>1 A.T.S.</p>
<p>1 Celador.</p>
<p>1.2. Consellería de Agricultura, Gandería e Montes.</p>
<p>1.2.A. Servicio de Defensa contra Incendios Forestais.</p>
<p>-Persoal contratado para a execución do Plan de Defensa contra Incendios Forestais (INFOGA).</p>
<p>1 Brigada por concello.</p>
<p>No caso de que durante o día da folga se producisen incendios que, a xuízo dos responsables do servicio, obrigasen a adoptar medidas complementarias ás adoptadas co persoal previsto como mínimo, este poderá elevarse ata o cento por cento do persoal contratado.</p>
<p>1.2.B. Servicio de Medio Ambiente Natural.</p>
<p>1 Axente forestal en cada concello.</p>
<p>1.2.C. Axencia do Servicio de Extensión Agraria de Cangas.</p>
<p>1 Funcionario.</p>
<p>1.3. Consellería de Pesca, Marisqueo e Acuicultura.</p>
<p>1.3.A. Confradía de Cangas.</p>
<p>1 Posto base do grupo D.</p>
<p>1.3.B. Confraría de Bueu.</p>
<p>1 Posto base do grupo D.</p>
<p>1.4. Consellería de Educación e Ordenación Universitaria.</p>
<p>Nos centros escolares dependentes da consellería:</p>
<p>-O director e 1 subalterno en cada centro escolar.</p>
<p>-O 50% do persoal de comedores e do persoal docente encargado destes, nos centros de educación básica con servicio de comedor.</p>
<p>-O 50% do persoal de comedores, limpeza e subalternos nas escolas-fogar, e centros residenciais docentes.</p>
<p>-A totalidade de persoal de comedores, A.T.S., limpeza, coidadores, e persoal médico dos centros de educación especial.</p>
<p>As porcentaxes sinaladas anteriormente considéranse indispensable toda vez que o servicio de comedores é inherente á asistencia a clase, e a deficiencia na súa atención, en calquera dos dous aspectos, conculcaría o dereito á educación.</p>
<p>1.4. Consellería de Política Territorial, Obras Públicas e Vivenda.</p>
<p>1.4.A. Servicios mínimos nas localidades de Cangas e Bueu.</p>
<p>-Servicio Cangas-Vigo: 6, 8.30 e 21 horas.</p>
<p>-Servicio Vigo-Cangas: 8, 18.30 e 21.30 horas.</p>
<p>1.4.B. Servicio de transporte de escolares e estudiantes.</p>
<p>Tódolos servicios:</p>
<p>1.4.C. Servicio de transporte de obreiros.</p>
<p>Servicios en expedicións anteriores ás 9 horas e posteriores ás 18 horas.</p>
<p>1.4.D. Transporte de mercadorías.</p>
<p>-Toda clase de mercadorías a establecementos sanitarios.</p>
<p>-Gasolina, gasóleo ou fuel á rede de emerxencias de estacións de servicio ou surtidores, así como ás industrias que utilicen os citados productos nos seus procesos de fabricación.</p>
<p>-Productos alimentarios perecedoiros ós mercados centrais e centros de abastecemento.</p>
<p>Artigo 2º</p>
<p>O persoal que debe presta-los servicios mínimos establecidos no artigo anterior será destinado, no suposto da Consellería de Sanidade e Servicios Sociais -Servicio Galego de Saúde- polos directores xerentes do centro de gasto ó que pertenzan, e polos delegados provinciais das consellerías respectivas nos restantes supostos, publicándose os nomes dos designados nos taboleiros de anuncios dos respectivos centros de traballo.</p>
<p>Artigo 3º</p>
<p>O incumprimento da obriga de atende-los servicios mínimos fixados nesta orde será sancionado de conformidade coa lexislación vixente aplicable ós diversos colectivos.</p>
<p>Artigo 4º</p>
<p>O disposto na presente orde non suporá ningunha limitación dos dereitos que a normativa reguladora da folga lle recoñece ó persoal na dita situación.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 22 de maio de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

