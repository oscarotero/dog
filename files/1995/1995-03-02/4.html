---
date: '1995-03-02'
id: B41A
page: 1
number: 43
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 15 de febreiro de 1995 pola que se establece o prezo privado que
  deberán satisfacer, en concepto de matrícula, os alumnos que realicen o Curso
  Superior de Relacións Laborais.
range: Orde
url: 'https://www.xunta.gal/dog/Publicados/1995/19950302/AnuncioB41A_gl.html'
---
<p>O Consello Galego de Relacións Laborais, creado pola Lei 7/1988, do 12 de xullo, para responder á necesidade de establecer canles institucionais de encontro e participación entre as organizacións representativas de traballadores e empregadores, ten, entre outras competencias, a de promover iniciativas que recollan estudios, debates e difusión de cuestións relacionadas co dereito laboral e a cultura do traballo.</p>
<p>Coa finalidade de facilita-la actualización e perfeccionamento formativo dos cadros directivos das organizacións sociais e de achegar unha formación especializada ós profesionais das relacións laborais e os titulados que se interesan polo mundo do traballo, o Consello Galego de Relacións Laborais considerou conveniente organizar, no presente ano, a sexta edición do Curso Superior de Relacións Laborais.</p>
<p>Polo que, de acordo co establecido na Lei 13/1991, do 9 de decembro, de taxas, prezos e exaccións reguladoras e en virtude das facultades que teño atribuídas,</p>
<p>DISPOÑO:</p>
<p>Artigo 1.-A presente orde ten por obxecto establece-las normas de xestión e determina-lo prezo que, en concepto de matrícula, deberán satisface-los alumnos que soliciten a inscrición para realiza-lo Curso Superior de Relacións Laborais que organiza o Consello Galego de Relacións Laborais en colaboración coa Universidade de Santiago de Compostela.</p>
<p>Artigo 2.-O prezo que se satisfará en concepto de matrícula que se aproba na presente orde para o exercicio de 1995 será de duascentas quince mil pesetas (215.000 ptas.) por alumno matriculado.</p>
<p>O importe da matrícula deberá ser satisfeito antes do día sinalado para a inauguración oficial do curso</p>
<p>e segundo o procedemento de recadación regulado na orde da Consellería de Economía e Facenda do 29 de xuño de 1994 e de acordo coas normas que se establezan na convocatoria oficial do curso.</p>
<p>Artigo 3.-O prezo que se establece na presente orde non será de aplicación para os membros das organizacións empresariais e sindicais con representación no consello que sexan seleccionados e inscritos como bolseiros por estas organizacións para participar no curso, de acordo co número máximo de bolseiros que corresponda a cada organización en proporción á súa representatividade.</p>
<p>Artigo 4.-O importe aboado en concepto de matrícula inclúe e dá dereito á asistencia e participación en tódalas actividades académicas ordinarias e extraordinarias, nos actos de inauguración e clausura, á recepción da documentación e bibliografía de apoio e á expedición do correspondente diploma acreditativo, se o alumno cumpre os requisitos de asistencia e aproveitamento que se establezan na convocatoria do curso.</p>
<p>Artigo 5.-Para os efectos do previsto na orde da Consellería de Economía e Facenda do 29 de xuño de 1994, pola que se regula o procedemento de recadación voluntaria das taxas e prezos da Comunidade Autónoma de Galicia, o presente ingreso queda incluído no anexo I da mencionada orde co número de código 36.21.00.</p>
<p>Disposicións derradeiras</p>
<p>Primeira.-</p>
<p>Facúltase o presidente do Consello Galego de Relacións Laborais para que dicte, no ámbito das súas competencias, as resolucións e instruccións necesarias para a convocatoria do Curso Superior de Relacións Laborais e para o cumprimento da presente orde.</p>
<p>Segunda.-</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de febreiro de 1995.</p>
<p>Juan Miguel Diz Guedes</p>
<p>Conselleiro de Xustiza, Interior e Relacións</p>
<p>Laborais</p>

