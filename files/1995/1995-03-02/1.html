---
date: '1995-03-02'
id: B40E
page: 1
number: 43
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 5 de xaneiro de 1995 pola que se anuncian subvencións a empresas
  privadas para a mellora da infraestructura hoteleira.
range: Orde
url: 'https://www.xunta.gal/dog/Publicados/1995/19950302/AnuncioB40E_gl.html'
---
<p>No eido do turismo faise cada día máis patente a necesidade de adapta-las empresas de servicios turísticos ás esixencias de maior calidade que se observa demandan os mercados. Os establecementos de aloxamento, como oferentes de servicios, inciden directamente na configuración e calidade do producto turístico galego, xa que se atopan plenamente inmersos na súa xestión e comercialización.</p>
<p>Un dos factores máis importantes que motivan un axeitado desenvolvemento das empresas hoteleiras é, sen dúbida, a súa calidade de servicios e a prestancia das súas instalacións. Neste sentido cabe dicir que, nos últimos anos o sector hoteleiro galego experimentou un considerable aumento na súa oferta de prazas como consecuencia da posta en funcionamento de novos establecementos; sen embargo é notorio que outros, que veñen desenvolvendo a súa actividade desde xa hai algún tempo, precisan moderniza-las súas instalacións para conseguir unha calidade óptima na oferta destes servicios nesta Comunidade Autónoma.</p>
<p>En consecuencia,</p>
<p>DISPOÑO:</p>
<p>Artigo 1º.-DESTINATARIOS.</p>
<p>A Secretaría Xeral para o Turismo poderá conceder subvencións con cargo á aplicación 04.05.651-A.</p>
<p>772.00 do programa ordenación, promoción, xestión e fomento do turismo dos orzamentos xerais da Comunidade Autónoma para 1995, dentro do concepto mellora da infraestructura hoteleira ás persoas físicas e xurídicas titulares de establecementos hoteleiros, que desenvolven a súa actividade na Comunidade Autónoma de Galicia que estean clasificados dentro dos grupos de hoteis e hostais.</p>
<p>As ditas concesións estarán limitadas polos créditos dispoñibles para este fin.</p>
<p>Artigo 2º.-OBXECTO.</p>
<p>Poderán ser obxecto de subvención, de conformidade co que se establece nesta orde as accións, promovidas polas empresas de aloxamento turístico, encamiñadas á modernización das instalacións existentes nos seus establecementos, é dicir, a súa remodelación e a substitución de equipamentos obsoletos.</p>
<p>Artigo 3º.-CONDICIÓNS PARTICULARES.</p>
<p>1.-Os proxectos, obxecto de solicitude de subvención, terán que cumpri-los requisitos esixidos pola normativa turística vixente.</p>
<p>2.-Os establecementos que se subvencionen terán que estar inscritos no Rexistro de Empresas e Actividades Turísticas coa data anterior ó 31 de decembro de 1983.</p>
<p>3.-Os proxectos que se subvencionen terán que comezarse durante o ano 1995 e estar rematados con tempo de abondo para xustifica-lo investimento subvencionado dentro dos prazos establecidos nesta orde.</p>
<p>4.-Se é o caso, os proxectos que se subvencionen terán que cumpri-lo disposto no Decreto 286/1992, do 8 de outubro (DOG do 21-10-92), sobre accesibilidade e eliminación de barreiras.</p>
<p>5.-Os proxectos que se presenten na procura de subvención serán globais, é dicir, achegaranse ó abeiro de unha sóa solicitude.</p>
<p>6.-Non serán subvencionables os establecementos que desenvolvan a súa actividade por tempada.</p>
<p>7.-O investimento mínimo subvencionable non poderá ser inferior a cinco millóns de pesetas para os hoteis e a dous millóns de pesetas para os hostais.</p>
<p>Artigo 4º.-CONTÍA DAS SUBVENCIÓNS.</p>
<p>Os proxectos que se recollen nesta orde coma accións subvencionables, poderán acadar unha axuda económica máximo de ata o 30% sobre o investimento subvencionable. Non se considerará subvencionable a adquisición de terreos, taxas, impostos, honorarios de técnicos e IVE.</p>
<p>En todo caso a contía máxima da subvención para os hostais será de dous millóns de pesetas máis cincocentas mil pesetas por estrela, e para os hoteis de tres millóns de pesetas máis un millón por estrela.</p>
<p>No caso de que a realización do proxecto de modernización do establecemento signifique un aumento na súa categoría considerarase esta para os efectos do cálculo do límite de contía.</p>
<p>Artigo 5º.-SOLICITUDES E DOCUMENTACIÓN.</p>
<p>1.-As solicitudes, dirixidas ó secretario xeral para o Turismo, maila documentación que de seguido se especifica presentarase, por duplicado exemplar, no Servicio Provincial de Turismo correspondente á localización do investimento, en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de un mes a partir da publicación desta orde no Diario Oficial de Galicia.</p>
<p>a) Solicitude segundo o modelo do anexo I.</p>
<p>b) Declaración segundo o modelo do anexo II.</p>
<p>c) Fotocopia compulsada do NIF ou CIF do solicitante, segundo corresponda mailo documento acreditativo de estar dado de alta no IAE.</p>
<p>d) Certificación bancaria da conta onde se aboará a subvención, se é o caso.</p>
<p>e) Memoria explicativa do proxecto, asinada por técnico facultado, na que consten tamén, planos a</p>
<p>escala 1:50 se a acción afecta á distribución das instalacións existentes, e orzamento pormenorizado e por conceptos do investimento.</p>
<p>f) Licencia urbanística que posibilite a execución do proxecto para o que se solicita subvención. No caso de carecer dela no momento de face-la solicitude de subvención, será suficiente a presentación do documento que acredite a súa petición.</p>
<p>2.-As compulsas que procedan para toda a documentación que se especifica nesta orde faranse nos correspondentes servicios provinciais de turismo.</p>
<p>Artigo 6º.- SELECCIÓN DAS SOLICITUDES E RESOLUCIÓN.</p>
<p>1.-Para a valoración das solicitudes teranse en conta os seguintes criterios:</p>
<p>-O aumento de categoría, segundo a normativa turística, que a realización do proxecto supón para o establecemento.</p>
<p>-A oferta de servicios existente no establecemento e maila proxectada.</p>
<p>-O mantemento e xeración de postos de traballo.</p>
<p>-O estado actual das instalacións obxecto de modernización.</p>
<p>-A localización do establecemento atendendo á demanda turística na súa zona de influencia.</p>
<p>2.-Os interesados emendarán, a requerimento do correspondente Servicio Provincial de Turismo, os defectos dos expedientes de solicitude de subvención que o precisen, segundo o sinalado no artigo 71.1 da Lei 30/1992, do 26 de novembro, de réxime xurídico das administracións públicas e do procedemento administrativo común, procedéndose ó arquivo, sen máis trámite, daqueles que non se cumprisen en tempo e forma.</p>
<p>3.- Os delegados provinciais da Consellería da Presidencia e Administración Pública, á vista dos expedientes e dos informes, que ó respecto emitan os servicios provinciais de turismo, analizarán e cualificarán os proxectos, elevando proposta de resolución ó secretario xeral para o Turismo.</p>
<p>4.-Dictadas as resolucións de concesión polo secretario xeral para o Turismo, aquelas seranlle notificadas ós interesados, no prazo máximo de dous meses, contados desde o día seguinte ó do remate do prazo de presentación de solicitudes que se expresa no artigo 5º anterior.</p>
<p>5.-De conformidade co establecido no Decreto 264/1994, do 29 de xullo, entenderanse desestimadas as solicitudes sobre as que non recaese resolución expresa no prazo de seis meses a contalos desde a data do rexistro de entrada da solicitude.</p>
<p>Artigo 7º.-ACEPTACIÓN E RENUNCIA DAS SUBVENCIÓNS.</p>
<p>1.-Unha vez recibidas as notificacións de concesión de subvención polos beneficiarios, estes no prazo de quince días, comunicarán ó Servicio Provincial</p>
<p>de Turismo correspondente a aceptación ou renuncia a elas. Se transcorridos os quince días non se fixese manifestación en ningún sentido, tal feito entenderase como renuncia á subvención e procederase, sen máis trámite, o arquivo do expediente.</p>
<p>2.-Unha vez verificadas as renuncias ás subvencións concedidas, o secretario xeral para o Turismo poderá utiliza-los créditos liberados en conceder novas subvencións a solicitudes onde os proxectos cumpran os requisitos establecidos na presente orde.</p>
<p>Artigo 8º.-XUSTIFICACIÓN E PAGAMENTO DAS SUBVENCIÓNS.</p>
<p>1.-Os beneficiarios de subvencións, unha vez executados os investimentos deberán xustificalos o antes posible, nunca con posterioridade ó 16 de outubro de 1995, data límite para a presentación da xustificación.</p>
<p>2.-O proxecto xustificado deberá coincidir co aceptado na resolución de concesión da subvención, se o investimento xustificado fose menor e sempre mantendo os fins para os que se concedeu a subvención, esta reducirase proporcionalmente ó investimento non xustificado.</p>
<p>3.-Para percibi-la subvención os beneficiarios achegarán ó Servicio Provincial de Turismo correspondente, por triplicado exemplar, a seguinte documentación:</p>
<p>3.1. Solicitude de cobro, dirixida ó secretario xeral para o Turismo, segundo o modelo do anexo III.</p>
<p>3.2. Facturas orixinais do investimento realizado ou fotocopia compulsada delas, eu certificación por conceptos, asinada por técnico facultado, visada polo correspondente colexio oficial, relativa á obra executada coa súa valoración.</p>
<p>3.3. Licencia urbanística que posibilitase a execución do investimento subvencionado, no caso de non se achegara coa solicitude de subvención.</p>
<p>3.4. Certificados de estar ó corrente nas obrigas tributarias coas facendas do Estado e a da Comunidade Autónoma e de estar ó corrente nas obrigas coa Seguridade Social e de estar ó día no pago do imposto de actividades económicas.</p>
<p>4.-Para o non previsto anteriormente ateranse ó disposto nesta materia na Lei de orzamentos xerais da Comunidade Autónoma para 1995 e artigos 78 e 79 da Lei 11/1992, do 7 de outubro, de réxime financeiro e presupostario de Galicia.</p>
<p>Disposición derradeira</p>
<p>Facúltase o secretario xeral para o Turismo para dictar, no ámbito das súas competencias, as resolucións oportunas para o desenvolvemento desta orde.</p>
<p>Santiago de Compostela, 5 de xaneiro de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

