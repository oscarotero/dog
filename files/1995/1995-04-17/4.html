---
date: '1995-04-17'
id: DC0E
page: 2835
number: 73
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 16 de marzo de 1995 pola que se autoriza o carácter retribuído da
  realización de probas analíticas polo Centro de Transfusións de Galicia.
range: Orde
url: 'https://www.xunta.gal/dog/Publicados/1995/19950417/AnuncioDC0E_gl.html'
---
<p>No Decreto 462/1990, do 20 de setembro, polo que se regula a hemodoazón-hemoterapia e os bancos de sangue en Galicia, establécese, no seu artigo 2.3º p), como función dos centros de transfusión de Galicia a realización das determinacións analíticas que estean dentro das competencias do centro e que sexan solicitadas polos hospitais incluídos no seu ámbito xeográfico de actuación.</p>
<p>Así mesmo, nos estatutos da Fundación Centro de Transfusión de Galicia, no seu artigo 7 s), establécese como finalidade da fundación a realización das determinacións analíticas que estean dentro das competencias do centro e que sexan solicitadas polos hospitais da área de actuación (probas de compatibilidade pretransfusional, VIH, marcadores de hepatite, anemias hemolíticas...).</p>
<p>Con data do 21 de marzo de 1994, o Centro de Transfusións de Galicia solicitoulle autorización a este protectorado para a prestación retribuída de servicios hemoterápicos, autorización que foi outorgada mediante resolución do conselleiro do 5 de abril de 1994 (DOG nº 75, do 20-4-1994).</p>
<p>Dentro das funcións de tutela e garantía, de acordo co artigo 21.2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle ó protectorado concederlles autorización ás fundacións para a realización de actividades ou prestación de servicios retribuídos ós seus beneficiarios, sempre que tales actividades ou servicios sexan de interese xeral para a comunidade e as cantidades que a fundación perciba por elas non exceda do custo real do servicio ou actividade prestados.</p>
<p>Neste sentido, o Padroado da Fundación Centro de Transfusión de Galicia, na reunión celebrada o 23 de decembro de 1994, acordou por unanimidade a aprobación das tarifas pola realización de probas analíticas nos laboratorios do centro.</p>
<p>Por todo o anterior, a Consellería de Sanidade e Servicios Sociais, vista a memoria xustificativa presentada pola Fundación Centro de Transfusión de Galicia, en exercicio das atribucións previstas no artigo 21 do Decreto 248/1992, do 18 de xuño,</p>
<p>ACORDA:</p>
<p>Primeiro.-Autoriza-lo carácter retribuído da realización de probas analíticas pola Fundación Centro de Transfusión de Galicia de acordo cos importes que se determinan no anexo.</p>
<p>Segundo.-Dispoñe-la publicación desta orde no Diario Oficial de Galicia.</p>
<p>Santiago de Compostela, 16 de marzo de 1995.</p>
<p>José Manuel Romay Beccaría</p>
<p>Conselleiro de Sanidade e Servicios Sociais.</p>

