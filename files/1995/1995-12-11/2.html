---
date: '1995-12-11'
id: 6FB2
page: 9
number: 235
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 28 de novembro de 1995 pola que se deixa sen efecto, nas concas do río
  Umia e da ría de Arousa na súa marxe esquerda, a suspensión temporal a que se
  refire a disposición adicional segunda do Decreto 144/1994, do 19 de maio.
range: Orde
url: 'https://www.xunta.gal/dog/Publicados/1995/19951211/Anuncio6FB2_gl.html'
---
<p>Polo Decreto 144/1994, do 19 de maio, declarouse prioritaria a realización das actuacións necesarias para o desenvolvemento do Plan Hidrolóxico das Concas Intracomunitarias de Galicia, o que impli</p>
<p>cou, segundo o establecido na disposición adicional segunda, a suspensión temporal da tramitación administrativa das solicitudes da concesión de aproveitamentos de augas públicas, mentres non se dispuxese dos estudios precisos para o desenvolvemento do plan.</p>
<p>Os estudios para a planificación hidrolóxica realizados engloban distintos campos entre os que salientan a ordenación e protección do recurso cun enfoque da devandita planificación de cara a unha caracterización e definición hidrolóxica de cada conca, propiciando en definitiva unha utilización prudente, racional e axustada do recurso.</p>
<p>Neste sentido, a auga como recurso fundamental e esencial relaciónase tamén cun contorno no que se sitúan zonas de especial protección, nas que se precisa garantir e fomenta-lo mantemento e o equilibrio da riqueza ecolóxica e paisaxística do medio que se desenvolve ó redor das súas concas fluviais co fin de logra-la súa definitiva consolidación.</p>
<p>Alcanzado nas concas do río Umia e da ría de Arousa o grao de desenvolvemento dos traballos e estudios axeitado para a implantación da planificación hidrolóxica e, en particular, obtidos os elementos informativos fundamentais para unha eficaz e acertada toma de decisións administrativas e realizadas as actuacións técnicas necesarias que posibilitan a defensa, protección, conservación e recuperación dos diferentes ámbitos relacionados co medio fronte ás diversas demandas tanto actuais coma previsibles dos usos e aproveitamentos do dominio público hidráulico, cómpre, o igual que se fixo xa noutras concas polos mesmos motivos (nas do Verdugo e Sor mediante a Orde do 30 de maio de 1995 e nas do Mera, Landro, Covo, Ouro, Masma e Ribadeo a través da Orde do 27 de setembro), levantar, naquelas, a suspensión provisional de que viñan sendo obxecto polo Decreto 144/1994.</p>
<p>Na súa virtude, esta consellería, ó abeiro da autorización contida no parágrafo segundo da disposición adicional referida e visto o informe previo do servicio competente da Dirección Xeral de Obras Públicas,</p>
<p>DISPÓN:</p>
<p>Primeiro.-Deixar sen efecto, no ámbito xeográfico que comprenden as concas do río Umia e da ría de Arousa na súa marxe esquerda, a suspensión temporal da tramitación administrativa das solicitudes da concesión de aproveitamentos de augas públicas disposta polo Decreto 144/1994, do 19 de maio, relativo á adopción de medidas urxentes e provisionais en relación coa utilización do dominio público hidráulico competencia da Comunidade Autónoma de Galicia.</p>
<p>Segundo.-A presente orde terá efectos a partir do día seguinte ó da súa publicación no Diario Oficial de Galicia.</p>
<p>Santiago de Compostela, 28 de novembro de 1995.</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>

