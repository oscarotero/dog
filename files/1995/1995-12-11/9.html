---
date: '1995-12-11'
id: 6FD6
page: 9
number: 235
agency: XULGADO DE PRIMEIRA INSTANCIA E INSTRUCCIÓN DE ARZÚA
section: V. ADMINISTRACIÓN DE XUSTIZA
title: Auto.
range: Auto.
url: 'https://www.xunta.gal/dog/Publicados/1995/19951211/Anuncio6FD6_gl.html'
---
<p>En Arzúa o vinteún de xuño de mil novecentos noventa e catro.</p>
<p>Antecedentes de feito.</p>
<p>Primeiro.-O procurador Carlos Fernández Rial, en nome e representación de Manuela Mejuto Sánchez, presentou escrito o 25 de xaneiro de 1994 no que solicita o recoñecemento e plena eficacia no ordenamento español, como firme e executoria, da sentencia dictada polo Tribunal de Primeira Instancia da República e do Cantón de Xenebra, o día 7 de febreiro de 1980, na causa número 179 A, 1858, sentencia número 1029, seguida por Manuela Mejuto Sánchez contra o seu esposo, José Varela e López, sentencia sobre denegación de paternidade, solicitando así mesmo a mencionada representación que se comunique de oficio ó Rexistro Civil de Melide en que constan inscritos os nacementos.</p>
<p>Segundo.-Tralos oportunos trámites legais, por providencia do 31 de xaneiro de 1994 déuselle traslado do escrito a José Varela e López e mais ó Ministerio Fiscal, non comparecendo o primeiro deles,</p>
<p>e informando o Ministerio Fiscal que se dicte resolución na que se desestime a solicitude de declaración de executividade da resolución presentada por non acomodarse ós requisitos mínimos establecidos no ordenamento xurídico español.</p>
<p>Razoamentos xurídicos.</p>
<p>Primeiro.-De conformidade cos artigos 22.1º e 56.4º da Lei orgánica do poder xudicial e co artigo 995 da LAC, a competencia para a execución de sentencias dictadas por tribunais estranxeiros corresponderalle á Sala do Civil do Tribunal Supremo, salvo que, conforme o acordado nos tratados, lles corresponda o seu coñecemento a outros órganos xudiciais. No presente caso, existe un tratado entre España e a Confederación Suíza do 19 de novembro de 1896 polo que se lle atribúe tal competencia, segundo o artigo 2, ó tribunal ou á autoridade da localidade onde o cumprimento deba efectuarse, outorgándolle así a facultade de concede-lo «exequatur». Esta é aplicable ó presente caso xa que os certificados de nacemento figuran inscritos no Rexistro Civil de Melide (A Coruña).</p>
<p>Segundo.-Os requisitos esixidos para o recoñecemento de sentencias dictadas en países estranxeiros recóllense na LAC, nos artigos antes citados. O artigo 951, como se dixo, establece a eficacia de tales sentencias conforme o que se estableza nos tratados respectivos, neste caso, o xa mencionado tratado do 19 de novembro de 1896. Neste corpo legal, no artigo 2, esíxese como requisitos básicos: a copia literal da sentencia ou parte dispositiva, que consta en autos; documento que xustifique que a parte contraria foi debidamente citada e que se lle notificou a sentencia; e certificación de que a sentencia é firme e executoria. Dándose claramente o primeiro e mailo último requisito, é procedente examina-lo segundo, pois o Ministerio Fiscal alega o seu incumprimento. Sen embargo, do que consta en autos no folio, certifícase polo Tribunal de Primeira Instancia de Xenebra que «visto o domicilio e residencia descoñecidos de José Varela e López, este último foi citado para comparecer o xoves </p>
<p>14 de novembro de 1979 ás 8.15 horas, sala A, 1º piso, 2º dereita, tribunal, por publicación na folla oficial de avisos do 24 de setembro de 1979».</p>
<p>Así mesmo, tamén se certifica, no dito folio, que a sentencia de negación número 1029, dada o sete de febreiro de 1980, na causa 179 A 1858, lle foi comunicada ó demandado José Varela e López (porque o seu domicilio continúa sendo descoñecido) por publicación na folla oficial de avisos do 11 de febreiro de 1980, constando a pé de páxina o selo do Tribunal de Primeira Instancia de Xenebra. Polo que se entende cumprido o segundo requisito esixido no artigo 2 do tratado do 19 de novembro de 1896 entre España e a Confederación Suíza para a execución das sentencias ou resolucións dictadas nos respectivos países, entendendo que no presente caso a parte contraria foi debidamente citada e que se lle notificou a sentencia de acordo coas normas de procedemento previstas no referido país estranxeiro.</p>
<p>Vistos os citados artigos e demais de xeral e pertinente aplicación.</p>
<p>Parte dispositiva.</p>
<p>Acordo que procede a plena eficacia no ordenamento español e a validez como firme e executoria da sentencia dictada polo Tribunal de Primeira Instancia da República e do Cantón de Xenebra o día 7 de febreiro de 1980 na causa número 179 A 1858, sentencia número 1029, seguida por Claude Turian, actuando na súa calidade de curador dos nenos María del Mar Varela e López, Roberto Carlos Varela e López e María Cristina Varela e López, contra José Varela e López e Manuela Mejuto Sánchez sobre denegación de paternidade.</p>
<p>Sendo firme esta resolución líbrese o oportuno despacho ó Rexistro Civil de Melide para que se proceda á inscrición do previsto na mencionada sentencia con relación a María del Mar e Roberto Carlos e respecto a María Cristina líbrese o oportuno despacho ó Rexistro Civil do Consulado Xeral de España en Xenebra.</p>
<p>Este auto é firme e contra el non cabe ulterior recurso.</p>
<p>Así o acordo, mando e asino, María Dolores de los Ríos Andérez, xuíza do Xulgado de Primeira Instancia e Instrucción de Arzúa e o seu partido.</p>
<p>Rubricado</p>

