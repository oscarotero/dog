---
date: '1995-12-11'
id: 6FB6
page: 9
number: 235
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 16 de outubro de 1995 pola que se anuncian cursos de iniciación e
  perfeccionamento de lingua galega para adultos e colectivos da Comunidade
  Autónoma de Galicia.
range: Orde
url: 'https://www.xunta.gal/dog/Publicados/1995/19951211/Anuncio6FB6_gl.html'
---
<p>A Lei 3/1983, do 15 de xuño, de normalización lingüística, recollendo o que dispoñen a Constitución española e o Estatuto de autonomía de Galicia, establece que o galego é lingua oficial en Galicia. En consonancia con isto, recoñéceselles ós cidadáns o dereito de coñecelo e de usalo. Mais non estaría garantido ese dereito se os cidadáns non tivesen a posibilidade de aumentar -ou iniciar, segundo o caso- o coñecemento e o dominio dos distintos rexistros da lingua propia de Galicia.</p>
<p>Entre as competencias da Consellería de Educación e Ordenación Universitaria, recollidas no Decreto 232/1994, figura a promoción e o ensino da lingua galega, competencia que exercita, entre outros medios, a través da organización de cursos de lingua galega. A estructura e o contido destes cursos reguláraos xa a propia consellería mediante unha Orde do 1 de marzo de 1989.</p>
<p>Por todo isto, a Consellería de Educación e Ordenación Universitaria,</p>
<p>DISPÓN:</p>
<p>Artigo 1º</p>
<p>Convócanse cursos de iniciación e de perfeccionamento de lingua galega, que se celebrarán nas localidades que determine a Consellería de Educación e Ordenación Universitaria a través da Dirección Xeral de Política Lingüística, segundo as solicitudes presentadas e a súa distribución xeográfica.</p>
<p>Artigo 2º</p>
<p>1.-Poderán asistir a estes cursos tódalas persoas maiores de idade que o desexen, ben individualmente ou ben agrupadas por colectivos.</p>
<p>2.-Para acceder ó curso de perfeccionamento é requisito indispensable ter aprobado ou validado o curso de iniciación.</p>
<p>3.-O número de asistentes a cada curso será de 20 persoas como mínimo e de 35 como máximo.</p>
<p>Artigo 3º</p>
<p>1.-Os cursos terán unha duración de 75 horas e neles impartiranse os contidos sinalados na Orde do 1 de marzo de 1989, pola que se regulan os cursos de iniciación e de perfeccionamento.</p>
<p>2.-A asistencia ás clases é obrigatoria. A ausencia de cada un dos asistentes non poderá ser superior ó 10% da duración total do curso.</p>
<p>3.-A avaliación que se efectúe nestes cursos deberá responder ós principios de formativa e continua, e</p>
<p>terá en conta o dominio oral e escrito do idioma, aplicándose as probas necesarias. Ó remate de cada curso, ós asistentes que superaron as distintas fases da avaliación outorgaráselles un certificado coa cualificación de apto.</p>
<p>Artigo 4º</p>
<p>1.-Para a presentación das solicitudes utilizarase o modelo de formulario que figura como anexo a esta orde de convocatoria.</p>
<p>As persoas que desexen realiza-los cursos en Santiago de Compostela presentarán a súa solicitude no rexistro da Consellería de Educación e Ordenación Universitaria. As demais persoas presentarana no rexistro da delegación da Consellería de Educación e Ordenación Universitaria na provincia á que pertenza a localidade onde queiran realiza-lo curso. En ámbolos dous casos é de aplicación o disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común (BOE nº 285, do 27 de novembro de 1992).</p>
<p>2.-Os solicitantes do curso de perfeccionamento deberán presentar, canda o formulario de solicitude, a fotocopia compulsada da certificación que acredite que teñen superado ou validado o curso de iniciación.</p>
<p>3.-O prazo de presentación das solicitudes rematará o 12 de xaneiro de 1996.</p>
<p>Artigo 5º</p>
<p>1.-O horario, o lugar de celebración e a data de comezo de cada curso determinaraos a Consellería de Educación e Ordenación Universitaria a través da Dirección Xeral de Política Lingüística.</p>
<p>2.-As clases correspondentes ós cursos que se celebren en Santiago de Compostela comezarán o día 30 de xaneiro de 1996 e impartiranse na Escola Galega de Administración Pública (polígono das Fontiñas).</p>
<p>3.-Sobre a admisión das solicitudes resolverá a correspondente delegación provincial da Consellería de Educación e Ordenación Universitaria, agás no caso daquelas que pidan asistir ós cursos da cidade de Santiago de Compostela, casa na que resolverá a Dirección Xeral de Política Lingüística.</p>
<p>4.-As listas de admitidos faranse públicas nos taboleiros de anuncios do gabinete de normalización lingüística da delegación provincial da Consellería de Educación e Ordenación Universitaria correspondente.</p>
<p>Para os cursos que se celebren en Santiago de Compostela, estas listas faranse públicas na Oficina de Información e Atención ó Cidadán da Consellería de Educación e Ordenación Universitaria.</p>
<p>Artigo 6º</p>
<p>Tódalas actividades que se realicen nestes cursos faranse segundo o establecido na Lei 3/1983, do 15 de xuño, de normalización lingüística (disposición adicional) e no Decreto 173/1982, do 17 de novembro, sobre a normativización da lingua galega.</p>
<p>Disposición derradeira</p>
<p>1.-Autorízase o director xeral de Política Lingüística para dictar no ámbito das súas competencias as resolucións precisas para o desenvolvemento da presente orde.</p>
<p>2.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 16 de outubro de 1995.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>

