---
date: '1995-10-05'
id: 4B12
page: 7
number: 192
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 21 de setembro de 1995, da Dirección Xeral de Ensinanzas
  Profesionais e Formación de Adultos, pola que se dictan normas para regula-lo
  desenvolvemento dos ciclos formativos e a experimentación de módulos
  profesionais no curso 1995-1996.
range: Resolución
url: 'https://www.xunta.gal/dog/Publicados/1995/19951005/Anuncio4B12_gl.html'
---
<p>As necesidades de actualización e ampliación da oferta de ensinanzas de formación profesional que, cada día máis, demanda a sociedade galega veñen sendo dinamizadas pola Consellería de Educación e Ordenación Universitaria por medio de distintas disposicións. Así pola Orde do 17 de marzo de 1995 (DOG do 10 de abril), e resolucións dos días 5 e 13 de xuño de 1995, da Dirección Xeral de Ordenación Educativa e Centros, actualizáronse as ensinanzas de formación profesional específica. De forma análoga amplíanse as ofertas de Ensinanza Secundaria Obrigatoria e dos novos bacharelatos como formación profesional de base.</p>
<p>O permanente afán renovador da formación profesional que caracteriza a esta Comunidade Autónoma, inducido polas demandas do mundo productivo, coincide cos obxectivos sinalados polo Fondo Social Europeo dentro do programa operativo para Galicia no período de 1994-99. Estas circunstancias permiten experimenta-las novas titulacións de formación profesional ó abeiro do Decreto 239/1995, do 28 de xullo, polo que se establece a ordenación xeral das ensinanzas de formación profesional. Como consecuencia, impóñense tamén novas situacións académicas e económico-administrativas que requiren fixar un marco de referencia que permita ós centros axusta-la súa organización e funcionamento.</p>
<p>Por todo isto, de conformidade co disposto no artigo 7.1º do Decreto 232/1994, do 14 de xullo, polo que se establece a estructura orgánica da Consellería de</p>
<p>Educación e Ordenación Universitaria e coa habilitación concedida a esta Dirección Xeral na Orde do 1 de setembro de 1995, pola que se regula a avaliación e acreditación académica do alumnado que cursa a formación profesional específica na Comunidade Autónoma de Galicia,</p>
<p>RESOLVO:</p>
<p>Primeiro.-Matrícula.</p>
<p>Os alumnos/as admitidos para cursar ciclos formativos de grao medio ou de grao superior, así como aqueles alumnos/as admitidos para cursar módulos profesionais de nivel II ou III, xa sexa por acceso directo ou despois de supera-la proba correspondente, realizarán a matrícula nos prazos que se establecen no apartado sétimo da Orde do 9 de xuño de 1995 (DOG do 5 de xullo).</p>
<p>A matrícula realizarase para todo o ciclo formativo ou módulo profesional independentemente da súa duración. Cando estas ensinanzas abarquen máis dun período académico o alumnado deberá aboa-lo importe do seguro escolar en cada un deles.</p>
<p>Os alumnos/as poderán renunciar á matrícula dun ou varios módulos cando concorran circunstancias que o xustifiquen, como incorporación laboral, servicio militar, enfermidade grave e aquelas que o equipo docente considere pertinentes como conclusión da súa avaliación.</p>
<p>Segundo.-Constitución de grupos.</p>
<p>Para cada ciclo formativo ou módulo profesional constituirase, con carácter xeral, un único grupo de alumnos/as por centro. O número de alumnos/as de cada grupo estará comprendido entre 15 e 30, e dependerá das características pedagóxico-didácticas, das posibilidades das instalacións e dos medios didácticos cos que conte o centro, aspectos que serán concretados pola inspección educativa.</p>
<p>A implantación dun ciclo formativo ou módulo profesional con matrícula inferior ou superior ó que se establece no parágrafo anterior require a autorización expresa da Dirección Xeral de Ensinanzas Profesionais e Formación de Adultos. Para tal efecto, a dirección do centro, á vista do número de candidatos en condicións de matricularse, formalizará a petición diante do delegado provincial, indicando os aspectos que xustificarían a variación das prazas. Esta solicitude será informada pola inspección educativa en relación cos medios didácticos, equipo docente, disposición das empresas do contorno para realiza-la Formación en Centros de Traballo (FCT) e aqueles outros aspectos que inflúan no proceso formativo.</p>
<p>Terceiro.-Horario do ciclo/módulo.</p>
<p>A formación no centro educativo para os diferentes ciclos formativos deberá coincidir co número total de horas que se dispoñen no decreto polo que se establece o Documento Base do Título (DBT). A temporalización non ten que coincidir necesariamente coa duración do curso académico ordinario.</p>
<p>A distribución horaria dos diferentes módulos que constitúen o ciclo formativo corresponderase coa que se indica no anexo II desta norma. Non obstante, o centro educativo poderá establecer no seu proxecto curricular de centro unha distribución horaria e unha secuenciación diferente que deberá ser aprobada pola inspección educativa. Para tal efecto, o centro remitirá o proxecto curricular de centro e a distribución horaria prevista antes do día 30 de setembro para a resolución que proceda.</p>
<p>O horario de libre disposición do centro utilizarase para reforza-los contidos de carácter científico-tecnolóxico da formación profesional de base e complementa-los módulos asociados a unidades de competencia.</p>
<p>Cuarto.-Profesorado.</p>
<p>Constitúe o equipo docente o conxunto de profesores que imparten docencia nos diferentes módulos do ciclo formativo; e no caso dos módulos profesionais, os profesores/as que imparten as diferentes áreas profesionais que o compoñen.</p>
<p>Coa finalidade de favorece-la coordinación e a integración dos contidos dos diferentes módulos do ciclo formativo ou áreas do módulo profesional, o número de profesores/as que constitúan o equipo docente será o menor posible (con carácter xeral, entre tres e cinco). Os equipos docentes cun número de membros diferente deberán ser autorizado polo delegado provincial, a solicitude razoada do centro e logo de informe da inspección educativa.</p>
<p>Cada módulo dun ciclo formativo constitúe unha unidade de oferta formativa, e polo tanto será impartido, con carácter xeral, por un só profesor/a. Este criterio non condiciona en modo ningún as posibilidades de desdobre do grupo naqueles módulos que se indican no anexo II sempre que o número de alumnos/as sexa superior a 20 por grupo.</p>
<p>Os módulos de cada ciclo formativo poderán impartilos os profesores/as coa titulación requirida. Entre tanto non se determine a adscrición do profesorado ás novas especialidades, o profesorado que poderá impartir docencia nos diferentes módulos será o que se establece como anexo II desta norma.</p>
<p>O equipo docente dun ciclo formativo ou módulo profesional deberá establecerse procurando a continuidade dos seus compoñentes ó longo de todo o ciclo, e en todo caso por profesores/as que teñan destino definitivo no centro. A inspección educativa resolverá sobre as posibles excepcións a esta norma.</p>
<p>Para a constitución do equipo docente terán prioridade os profesores con destino definitivo no centro no momento de presenta-lo proxecto-solicitude do ciclo formativo ou módulo profesional e que, posuíndo a titulación requirida, manifesten o seu interese en imparti-la docencia naqueles. No caso de que o número de profesores/as interesados sexa superior ó requirido, seguiranse os criterios que se establecen no apartado 3.5 da Orde do 24 de xullo de 1991 (DOG do 28 de agosto).</p>
<p>O número de períodos lectivos de docencia directa de cada profesor/a no ciclo formativo ou módulo profesional é o que se establece na Orde do 1 de setembro de 1987.</p>
<p>A xefatura de estudios, na declaración horaria de cada profesor/a, establecerá unha hora semanal para que o equipo docente poida realizar reunións de programación, coordinación e seguimento.</p>
<p>Quinto.-Profesor/a titor/a.</p>
<p>5.1. Cada grupo de alumnos/as dun ciclo formativo ou módulo profesional terá un profesor/a titor/a, que será un membro do equipo docente ó longo de todo o proceso formativo, salvo causas debidamente xustificadas, nomeado polo director/a do centro e que asumirá as seguintes funcións:</p>
<p>-Convocar e coordina-las reunións do equipo docente e a coordinación interáreas ou intermódulos, levantando as correspondentes actas.</p>
<p>-Elaborar, baixo a supervisión do xefe de estudios, o horario lectivo, atendendo ás necesidades de temporalización e organización docente de cada unha das áreas do módulo ou módulos do ciclo.</p>
<p>-Coordinar, orientar e asesora-la avaliación, os procesos de ensino-aprendizaxe; así como a orientación profesional do alumnado en relación á súa evolución escolar, métodos de traballo, técnicas de estudio e de busca de emprego, saídas académicas e profesionais, posibles validacións. Sempre co apoio do profesorado do módulo de formación e orientación laboral e, no seu caso, do departamento de orientación do centro.</p>
<p>-Convocar e presidi-las correspondentes sesións de avaliación do seu grupo.</p>
<p>-Informar do proceso educativo dos alumnos e alumnas, tanto a eles mesmos como ós seus pais ou titores legais, a través do procedemento que o centro determine.</p>
<p>-Realiza-lo seguimento educativo do módulo de formación en centros de traballo, coa colaboración do resto do equipo docente do ciclo.</p>
<p>-Realiza-la avaliación do módulo de formación en centros de traballo, coa colaboración do responsable designado para tal efecto pola empresa. A colaboración do titor de empresa consistirá nun informe que valore a actividade realizada e o grao de consecución das capacidades atribuídas ó dito módulo. Se a formación en centros de traballo se desenvolve en varios centros ou empresas, solicitarase un informe de cada unha delas.</p>
<p>-Informa-las peticións de validación ou exención formuladas polos alumnos/as do ciclo.</p>
<p>-Concretar e tramita-la documentación relativa á formación en centros de traballo.</p>
<p>-Identificar, no caso dos módulos profesionais, xunto co equipo educativo, as necesidades concretas de colaboración de expertos, establecendo un calendario de intervencións e atendendo ó seu cumprimento.</p>
<p>-Coordina-lo desenvolvemento da programación das actividades complementarias previstas para os alumnos/as.</p>
<p>-Actuar como interlocutor entre o equipo docente e os distintos servicios da Administración, colaborando con esta no desenvolvemento e seguimento da experiencia educativa.</p>
<p>-Propoñe-la distribución da asignación económica destinada a estas ensinanzas, unha vez elaborada polo equipo docente a relación de necesidades.</p>
<p>-Propoñe-la adquisición do material necesario para a impartición das ensinanzas.</p>
<p>-Informar á dirección das horas de prácticas realizadas polos alumnos/as.</p>
<p>-Redacta-la memoria de final de curso.</p>
<p>5.2. O profesor/a titor/a disporá dunha reducción horaria para o desempeño das súas funcións. Esta reducción será de 4 horas á semana ademais das horas complementarias se se trata de ciclos ou módulos de ata 1.400 horas de duración. Se a duración fose de 1.700 ou máis horas a reducción será de 2 horas no primeiro período e de 4 no segundo, ademais das horas complementarias.</p>
<p>Sexto.-Expertos en módulos profesionais.</p>
<p>6.1. Co fin de procurar un maior nivel de actualización nas novas técnicas e procesos de traballo, imprescindible en determinadas áreas da formación profesional específica, o equipo docente poderá solicitar autorización para contar coa colaboración de expertos, alleos ó centro, para a impartición de relatorios/conferencias sobre temas puntuais. Para isto, os centros remitirán a súa solicitude á inspección educativa, especificando as áreas, temas e horas concretas que vai impartir cada experto, xustificación da necesidade de recorrer a esta colaboración externa e o currículum da persoa proposta.</p>
<p>A autorización previa da inspección educativa será requisito imprescindible para poder contar coa colaboración de expertos.</p>
<p>6.2. O número máximo de horas de relatorio que poderán impartir estes expertos será o 5% da duración total do módulo. Calquera incremento sobre esta cifra requirirá autorización expresa da Dirección Xeral de Ensinanzas Profesionais e Formación de Adultos.</p>
<p>6.3. Dadas as características específicas desta colaboración, en ningún caso poderán figurar como expertos os profesores/as dependentes da Consellería de Educación e Ordenación Universitaria.</p>
<p>6.4. No caso de centros públicos dependentes da Consellería de Educación e Ordenación Universitaria, o pagamento destas colaboracións, que se aboarán con cargo ós gastos de funcionamento a xustificar ante o F.S.E., farase de acordo co seguinte procedemento:</p>
<p>6.4.1. Unha vez realizada a colaboración, o centro aboaralle ó experto a cantidade correspondente, que non poderá superar en ningún caso as 8.000 ptas.</p>
<p>por hora de colaboración. A esta cantidade deduciráselle a retención correspondente de IRPF.</p>
<p>6.4.2. O experto asinará un xustificante de ter recibido esa cantidade ó que se lle engadirán:</p>
<p>-Datos de cada experto, horas de colaboración en cada módulo e datas en que se produciu esa colaboración.</p>
<p>-Autorización previa da inspección educativa.</p>
<p>-Xustificante do pagamento asinado polo experto.</p>
<p>-Xustificante (modelo 110) de ter ingresado en Facenda a retención correspondente.</p>
<p>6.5. A Dirección Xeral de Ensinanzas Profesionais e Formación de Adultos expedirá, a petición dos expertos que o soliciten, unha certificación acreditativa dos relatorios ou conferencias impartidas.</p>
<p>Sétimo.-Profesores especialistas nos ciclos formativos.</p>
<p>Naqueles ciclos formativos nos que, segundo o real decreto que establece as correspondentes ensinanzas, sexa necesario o concurso dun profesor/a especialista para impartir algún módulo, por non existir no centro profesores/as con perfil idóneo, a súa selección será realizada pola Consellería de Educación e Ordenación Universitaria, unha vez recollidas as propostas formuladas polo equipo docente do ciclo.</p>
<p>No caso de centros privados será a titularidade do centro a que propoña a selección correspondente á Consellería de Educación e Ordenación Universitaria.</p>
<p>Con esta finalidade os centros remitirán o currículo dos candidatos e certificacións que acrediten a súa experiencia no correspondente campo profesional.</p>
<p>Oitavo.-Proxecto curricular.</p>
<p>O equipo docente coordinado polo titor/a, cos apoios que considere necesarios da comisión de coordinación pedagóxica do centro, elaborará o proxecto curricular do ciclo formativo a partir das ensinanzas mínimas establecidas pola Administración educativa procurando que os obxectivos, contidos, criterios de avaliación, secuenciación e metodoloxía respondan ás características do alumnado, ás posibilidades formativas que ofrece o contorno do centro e, no seu caso, ó proxecto educativo do centro.</p>
<p>O proxecto curricular incluirá os obxectivos xerais que se pretenden acadar no ciclo formativo, así como os obxectivos específicos, as capacidades terminais, os contidos que se van desenvolver e os criterios de avaliación para cada módulo, ademais da metodoloxía que se vai empregar e a distribución temporal da materia que se vai impartir.</p>
<p>Para cada módulo deberán concretarse:</p>
<p>-Os contidos mínimos esixibles, que permitirán en todo caso a adquisición das capacidades terminais correspondentes.</p>
<p>-Os criterios e procedementos para o establecemento de medidas de reforzo educativo e, se é o caso, de adaptación curricular.</p>
<p>-O sistema de avaliación e recuperación, se é o caso.</p>
<p>-Os criterios de cualificación que posibiliten unha avaliación obxectiva deste, conforme se establece no artigo 6 da Orde do 1 de setembro de 1995 e no artigo 13 do Real decreto 732/1995, do 5 de maio (BOE do 2 de xuño), polo que se establecen os dereitos e deberes dos alumnos/as.</p>
<p>No caso do módulo de formación en centros de traballo, o proxecto curricular incluirá ademais o perfil básico das empresas nas que se deba realiza-la formación, engadindo relación das existentes no contorno do centro nas que sería posible realizala.</p>
<p>Para os módulos profesionais estableceranse:</p>
<p>-Obxectivos xerais que se pretenden acadar.</p>
<p>-Obxectivos específicos e contidos de cada área.</p>
<p>-Criterios de avaliación e cualificación.</p>
<p>-Criterios de cualificación que posibiliten unha avaliación obxectiva deste, conforme se establece no artigo 6 da Orde do 1 de setembro de 1995 e no artigo 13 do Real decreto 732/1995, do 5 de maio (BOE do 2 de xuño) polo que se establecen os dereitos e deberes dos alumnos/as.</p>
<p>O proxecto curricular do ciclo formativo, asinado por tódolos membros do equipo docente, remitirase á inspección educativa antes do 20 de outubro, e deberá incorporarse á programación xeral anual do centro. Se algún membro estivese disconforme con el, manifestarao en escrito razoado, sen que isto exima inicialmente do seu cumprimento. A inspección educativa responderá no prazo de un mes.</p>
<p>Dado o carácter orientador que para o alumno/a ten o proxecto curricular, a xefatura de estudios procurará a oportuna publicidade deste.</p>
<p>Noveno.-Formación en centros de traballo.</p>
<p>9.1. A formación en centros de traballo na que se perseguirán as finalidades que se indican no artigo 2 do Decreto 239/1995, desenvolverase nun ámbito productivo e ten carácter obrigatorio en tódolos ciclos formativos e módulos profesionais. Desenvolverase procurando que o alumno complemente e aplique as competencias profesionais adquiridas no centro educativo, razón pola que, con carácter xeral, se desenvolverá como última fase de formación do alumnado.</p>
<p>9.2. A formación en centros de traballo, con carácter xeral, realizarase unha vez superada a formación en centros educativos, conforme se establece nos artigos 7 e seguintes da Orde do 1 de setembro de 1995.</p>
<p>9.3. A duración da formación en centros de traballo será, como mínimo, a que se establece no anexo II para ciclos formativos e de 200 horas, como mínimo, no caso dos módulos profesionais.</p>
<p>O centro proporalle á inspección educativa para a súa aprobación, se procede, cunha antelación mínima de dous meses, o seu calendario previsto, relación de empresas e titores/as nelas, relación de alumnos/as e horario de formación.</p>
<p>9.4. O período de formación en centros de traballo constitúe unha parte obrigatoria dos currículos dos ciclos e módulos experimentais. Consecuentemente, a súa realización non dá dereito á percepción por parte dos alumnos/as de compensación económica ningunha distinta das bolsas e axudas ó estudio de carácter xeral.</p>
<p>Non obstante, estes alumnos/as poderán solicitar de forma transitoria as axudas previstas para as prácticas en alternancia, e quedará a súa concesión supeditada á existencia de dispoñibilidades orzamentarias.</p>
<p>Décimo.-Exencións.</p>
<p>10.1. Os alumnos/as que, pola súa experiencia laboral, consideren que teñen superados os obxectivos, expresados en termos de capacidades terminais, dos módulos que segundo o respectivo real decreto sexan susceptibles de correspondencia coa práctica laboral, poderán solicitar na secretaría do centro a posible exención destes dentro dos primeiros quince días do comezo do ciclo.</p>
<p>Deste xeito se procederá no caso dos módulos profesionais para a área de formación en centros de traballo.</p>
<p>Para poder solicitar esta exención será preciso acreditar, polo menos, unha experiencia laboral de seis meses no mesmo campo profesional.</p>
<p>Esta acreditación consistirá nun certificado de cotización á S.S., e nun certificado de empresa no que se indiquen as funcións, actividades e tarefas desenvolvidas, así como a duración destas.</p>
<p>No caso de traballadores/as autónomos/as, a certificación da empresa substituirase por unha declaración do propio interesado/a acompañada de canta outra documentación de apoio á súa solicitude considere oportuna.</p>
<p>O titor/a do ciclo ou módulo profesional realizará un informe de cada unha das solicitudes presentadas, sobre a pertinencia ou non da exención, contrastando a documentación achegada polo solicitante coas capacidades terminais que hai acadar en cada caso.</p>
<p>Os informes serán remitidos á inspección educativa.</p>
<p>10.2. A inspección educativa poderá, se o considera procedente, ordena-la realización dunha proba, proxecto ou outro tipo de traballo individual mediante o cal o alumno/a poida demostrar que acadou os obxectivos correspondentes.</p>
<p>Unha vez informadas pola inspección, as solicitudes serán remitidas á Dirección Xeral de Ensinanzas Profesionais e Formación de Adultos para a resolución que proceda. No caso de ser positiva, farase constar no expediente persoal do alumno/a.</p>
<p>Décimo primeiro.-Ensinanza a distancia.</p>
<p>11.1. O tratamento administrativo correspondente a esta modalidade educativa é o mesmo có seguido para a modalidade presencial, coa particularidade imposta polas características específicas da ensinanza a distancia, no referido ó número de alumnos/as matri</p>
<p>culados por grupo, o seguimento da aprendizaxe e a correspondente avaliación continua.</p>
<p>Co fin de que o alumno/a poida adapta-la súa formación ó seu tempo, o modelo de formación profesional a distancia posúe as seguintes peculiaridades:</p>
<p>-A matrícula pódese realizar na totalidade ou só en parte das áreas que configuran o módulo.</p>
<p>-A cualificación positiva en cada unha das áreas dá lugar á obtención de certificacións independentes. Estas só teñen validez para continuar estudios deste módulo e na mesma modalidade.</p>
<p>Os alumnos/as que reúnan os requisitos de acceso recollidos na Orde do 9 de xuño de 1995 (DOG do 5 de xullo), teñen a consideración de alumnos/as oficiais no centro no que se matriculen.</p>
<p>O alumno/a poderá matricularse nunha área dúas veces como máximo. En casos excepcionais, poderá solicitar a delegación provincial unha convocatoria de gracia.</p>
<p>O proxecto curricular do centro incluirá un apartado dedicado a esta oferta educativa que seguirá o mesmo tratamento cá modalidade presencial.</p>
<p>Como norma xeral, para poder impartir un módulo profesional determinado, a media mínima de alumnos/as matriculados nas distintas áreas, ha de ser de 20 e o número de admisión non poderá exceder de 60 en ningunha área.</p>
<p>Para calquera excepción da norma xeral, o director/a do centro solicitará autorización mediante un informe dirixido á delegación provincial.</p>
<p>11.2. O equipo docente do módulo profesional a distancia estará integrado por profesores/as que imparten o mesmo módulo en réxime presencial.</p>
<p>Cada un deles será o profesor-titor da área ou áreas que imparta.</p>
<p>O profesor-titor/a debe realiza-las seguintes funcións:</p>
<p>-Programar, preparar e imparti-las actividades correspondentes á súa área.</p>
<p>-Comunicarlles ós seus alumnos/as o día, hora e lugar de realización de todos e cada un dos encontros, titorías, probas, etc.</p>
<p>-Atende-las cuestións que o alumno/a presente sobre contidos propios da súa área.</p>
<p>-Cualifica-las actividades e probas realizadas polos alumnos/as.</p>
<p>-Levar un rexistro de incidencias da titoría que porá a disposición do responsable da coordinación cando este o solicite.</p>
<p>Un dos profesores-titores/as é responsable da coordinación do módulo e as súas funcións son:</p>
<p>-Orienta-lo proceso formativo.</p>
<p>-Canaliza-las relacións con organismos, institucións e empresas relacionadas coas ensinanzas que se van impartir.</p>
<p>-Manter contacto coas empresas onde se realicen as prácticas.</p>
<p>-Supervisa-la programación das actividades no centro.</p>
<p>-Establece-lo calendario e horario de actividades e titorías no centro en colaboración co xefe de estudios deste, e facelo público para coñecemento xeral do alumnado.</p>
<p>-Encargar, distribuír e controla-lo material para o alumnado, deseñado para esta ensinanza, así como o necesario para a realización das actividades no centro.</p>
<p>-Realizar un informe da documentación que o alumno puidese presentar para acredita-la súa experiencia laboral co fin de solicita-la exención do período de formación en centros de traballo.</p>
<p>O labor titorial adaptarase á oferta formativa na que se realiza, en función dos obxectivos, alumnado, medios e métodos.</p>
<p>Segundo o anterior cómpre organizar un sistema que dispoña dunha titoría individual (telefónica ou presencial) e outra colectiva de tipo presencial para a realización das actividades.</p>
<p>Os períodos e tipo de titoría estarán determinados polos contidos e serán reflectidos no calendario xeral do módulo. Ó remata-lo período de titoría de cada área, aplicarase a proba de avaliación final que será sempre presencial.</p>
<p>A atención titorial, segundo o contido de cada área, será individual (cando os contidos poidan adquirirse de modo autosuficiente) e colectiva (se os contidos precisan da realización de actividades no centro educativo).</p>
<p>11.2.1. Titoría individual.</p>
<p>O apoio titorial individual, estableceuse co fin de que o alumno/a poida consultar co titor/a da área correspondente as dúbidas que xurdan no seu proceso de aprendizaxe e seren resoltas por medio dunha chamada telefónica ou unha entrevista persoal.</p>
<p>Para tal efecto, o titor/a terá unha dedicación de unha hora á semana.</p>
<p>Ó remata-la impartición normal do módulo, haberá un período de recuperación para aqueles alumnos que non superasen a área. Neste período, que será de un mes como máximo, realizarase a proba correspondente.</p>
<p>11.2.2. Titoría colectiva.</p>
<p>Nas áreas con necesidade de asistencia presencial, o titor/a preparará as actividades que considere máis axeitadas en función dos contidos, do perfil profesional dos alumnos/as e do material dispoñible no centro.</p>
<p>As actividades realizaranse de modo presencial cando se considere preciso, para resolve-las cuestións presentadas polos alumnos/as, tanto sobre contidos prácticos como teóricos. O número máximo de horas por área é o especificado no anexo III.</p>
<p>Ó remata-la impartición da área, o titor/a avaliará ós alumnos/as apoiado polos datos de avaliación continua obtidos durante as actividades e por unha proba presencial que versará sobre contidos teóricos e prácticos.</p>
<p>11.3. Organización temporal do módulo.</p>
<p>A diferente extensión das áreas e a diversidade de contidos esixen facer un coidadoso deseño, previo á impartición do módulo no que se estructuren as diferentes variables que inciden no proceso de aprendizaxe. Para isto, o equipo educativo debe establecer un calendario xeral e outro detallado que porán á disposición do alumno/a coa antelación suficiente.</p>
<p>11.3.1. O calendario xeral confeccionarase para optimiza-la preparación, tanto na secuencia como na cantidade e profundidade dos contidos e ofrecerá unha visión de conxunto sobre a distribución do módulo. No seu deseño ha de terse en conta:</p>
<p>-Orde de impartición das áreas. En moitos casos os contidos dunha área deben ser superados para poder acceder a outra cunha base suficiente.</p>
<p>-Número de áreas que o alumno/a debe cursar simultaneamente.</p>
<p>-Grao de dificultade dos contidos. Débese intentar que o alumno/a manteña un réxime de traballo uniforme.</p>
<p>-Distribución das actividades e probas presenciais. O alumno/a debe asistir ó centro, como máximo, unha vez á semana.</p>
<p>11.3.2. O calendario detallado permitirá coñecer en cada momento as tarefas inmediatas, así como poder adiantarse ás incidencias a medio prazo. Debe estar a disposición do alumno/a cunha antelación mínima dun mes e ten que reflectir:</p>
<p>-Día, hora, aula e/ou teléfono de cada actividade.</p>
<p>-Información sobre as actividades, obxectivos, etc.</p>
<p>A reducción horaria para o coordinador/a, será de 6 horas á semana.</p>
<p>Décimo segundo.-Xustificación das accións cofinanciadas polo F.S.E.</p>
<p>Como a maioría das accións de renovación da formación profesional, tanto específica como de base, se están a cofinanciar con recursos do Fondo Social Europeo, debe terse en conta que o dito fondo lles esixe ós países beneficiarios a adopción das medidas necesarias para asegura-lo cumprimento e desenvolvemento dos plans cofinanciados. Neste senso debe prestarse especial atención ós sistemas de control e xestión que garantan a correcta aplicación das cantidades recibidas, así como da difusión das referidas accións.</p>
<p>Para unha maior simplificación do control, tódolos xustificantes dos custos imputables a estas accións, deben ser contabilizados e arquivados de maneira diferenciada ou, polo menos, estar claramente identificados.</p>
<p>12.1. Delimitación de gastos.</p>
<p>O custo anual destas accións está formado por todos aqueles gastos que interveñen directa ou indirectamente na realización delas.</p>
<p>12.2. Gastos de centros docentes.</p>
<p>Diferenciarase entre gastos directos e gastos indirectos.</p>
<p>12.2.1. Gastos directos.</p>
<p>Considéranse gastos directos os realizados en:</p>
<p>-Amortizacións e adecuación de espacios.</p>
<p>-Retribucións ó persoal docente.</p>
<p>-Retribucións de expertos.</p>
<p>-E aqueles gastos que se recollen no apartado de gastos de funcionamento e que son específicos dos módulos.</p>
<p>O Fondo Social Europeo non admite o gasto realizado en edificios e outras construccións. Non se pode, polo tanto, computar como tal a amortización deste inmobilizado. Si deben terse en conta os gastos en:</p>
<p>-Adecuación de espacios.</p>
<p>-Amortización de equipamento didáctico.</p>
<p>-Amortización de mobiliario administrativo.</p>
<p>12.2.2. Gastos indirectos.</p>
<p>Os gastos indirectos dos centros subdivídense en gastos de funcionamento e gastos de administración e xestión.</p>
<p>12.2.2.1. Gastos de funcionamento dos centros.</p>
<p>Son os que compoñen a conta de xestión de cada centro polos seguintes conceptos:</p>
<p>-Reparación e conservación de edificios e outras construccións.</p>
<p>-Reparación e conservación de maquinaria, instalacións e utensilios.</p>
<p>-Reparación e conservación de mobiliario e aparellos.</p>
<p>-Reparación e conservación de equipos de procesos de información.</p>
<p>-Material de oficina.</p>
<p>-Subministracións.</p>
<p>-Comunicacións.</p>
<p>-Axudas de custo e locomoción.</p>
<p>-Primas e seguros.</p>
<p>-Gastos diversos.</p>
<p>-Adquisición de equipos non incluídos nos programas centralizados e que están recollidos na Orde do 12 de xaneiro de 1988 (DOG do 21 de xaneiro).</p>
<p>12.2.2.2. Gastos de administración e xestión.</p>
<p>Este concepto refírese á función que desempeñan os compoñentes do equipo directivo como tarefa propia</p>
<p>do seu cargo e ó traballo que realiza o persoal non docente dos centros. Estes gastos imputaranse en proporción á dedicación que requira a actividade cofinanciada en relación co resto das accións do centro.</p>
<p>Polo tanto son gastos correspondentes a:</p>
<p>-Persoal directivo.</p>
<p>-Persoal non docente.</p>
<p>Compoñen o equipo directivo o director, secretario, xefe de estudios e, no seu caso, o vicedirector, vicesecretario e administrador.</p>
<p>O persoal non docente está integrado polo persoal administrativo de secretaría, subalterno, limpeza, mantemento e calquera outro adscrito ó centro.</p>
<p>12.3. Normas xerais para cuantifica-los gastos.</p>
<p>Unha vez determinados os diferentes tipos de gastos que interveñen na consecución das diferentes accións, é necesario cuantificalos. Para iso, teranse en conta os seguintes aspectos:</p>
<p>a) Hai gastos que a súa imputación á formación destes alumnos/as é total. (Gastos en retribución de expertos, etc.).</p>
<p>b) Outros gastos realízanse para tódolos alumnos/as do centro ou da Administración educativa. Neste caso calcularase a parte correspondente ós alumnos implicados na formación cofinanciada. Estableceranse criterios de imputación en función do tempo e do número de alumnos/as.</p>
<p>c) Nos gastos referentes ó persoal, tanto docente como non docente, ha de terse en conta, ademais das retribucións brutas, as cantidades aportadas pola Administración como «empregadora» en concepto de cota empresarial por gastos sociais (contribucións á Seguridade Social, mutualidades de funcionarios, clases pasivas, etc.).</p>
<p>As cantidades que hai que considerar varían segundo o grupo ó que se pertenza, a antigüidade (trienios, sexenios), se se é persoal laboral ou funcionario ou se se está acollido ó réxime da Seguridade Social ou non.</p>
<p>d) A xustificación de gastos ha de facerse por ano natural. Nel coinciden dous cursos escolares, o que implica, xeralmente, variación no número de alumnos/as, profesores/as, horas lectivas dedicadas polo profesorado ás diferentes ensinanzas, cargos directivos e tipos de ensinanzas.</p>
<p>De aí a necesidade de considerar, para determinados gastos, dous períodos: un de xaneiro a setembro e outro de outubro a decembro, o que obriga a face-lo cálculo dúas veces, unha para o primeiro período e outra para o segundo.</p>
<p>Para os gastos de funcionamento dos centros, o cálculo realizarase para cada un dos seguintes períodos: xaneiro-marzo, abril-agosto e setembro-decembro.</p>
<p>e) Cumprimentarase un formulario para cada un dos gastos co obxecto de facilitar, na medida do posible, o cálculo destes.</p>
<p>Os formularios establecidos por gasto, que conforman o anexo I, son os seguintes:</p>
<p>-Formulario 1: gastos en retribucións ó persoal docente. 1A e 1B.</p>
<p>-Formulario 2: gastos en retribucións de expertos.</p>
<p>-Formulario 3: gastos directos de funcionamento dos centros.</p>
<p>-Formulario 4: gastos indirectos de funcionamento dos centros.</p>
<p>Santiago de Compostela, 21 de setembro de 1995.</p>
<p>Antonio Peleteiro Fernández</p>
<p>Director Xeral de Ensinanzas Profesionais e Formación de Adultos</p>
<p>6325</p>

