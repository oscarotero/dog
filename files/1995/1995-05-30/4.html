---
date: '1995-05-30'
id: E3A6
page: 3
number: 102
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Decreto 146/1995, do 10 de maio, polo que se declara de utilidade pública e
  urxente execución a concentración parcelaria da zona de Ferreiros
  (Cuntis-Pontevedra).
range: Decreto
url: 'https://www.xunta.gal/dog/Publicados/1995/19950530/AnuncioE3A6_gl.html'
---
<p>A parroquia de Arcos de Furcos, que pertence ó concello de Cuntis, está situada ó noreste da provincia de Pontevedra, resultando afectadas pola concentración parcelaria aproximadamente 270 ha.</p>
<p>A dispersión parcelaria que presentan os terreos concentrados da dita parroquia pertencentes ós lugares de Ferreiros, Ducio e montes dos lugares da Casiña e Piñeiro, posta de manifesto polos agricultores desta mediante solicitude dirixida ó conselleiro de Agricultura, Gandería e Montes, motivou un estudio de viabilidade e de valoración das posibilidades que ofrece a zona para incrementa-lo rendemento dos recursos agropecuarios, deducíndose a conveniencia de levar a cabo a concentración parcelaria por razóns de utilidade pública e interese social.</p>
<p>Na súa virtude, por proposta do conselleiro de Agricultura, Gandería e Montes, formulada conforme o establecido na Lei 10/1985, do 14 de agosto, de concentración parcelaria para Galicia, logo de deliberación do Consello da Xunta de Galicia na súa reunión do día dez de maio de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Declárase de utilidade pública e urxente execución a concentración parcelaria da zona de Ferreiros (Cuntis-Pontevedra).</p>
<p>Artigo 2º</p>
<p>O perímetro da zona será, en principio, o formado polos terreos correspondentes ós lugares de Ferreiros, Ducio e os nomes dos lugares da Casiña e Piñeiros todos eles da parroquia de Arcos de Furcos. O referido perímetro quedará en definitiva modificado polas rectificacións, inclusións ou exclusións que se acorden ó amparo dos artigos 23 e seguintes da Lei 10/1985, do 14 de agosto, de concentración parcelaria para Galicia.</p>
<p>Artigo 3º</p>
<p>A esta zona seranlle de aplicación os beneficios económicos programados ou asumidos pola Xunta de Galicia para mellorar ou moderniza-las explotacións agrarias, en concreto, as que sinala o artigo 6 da Lei de concentración parcelaria para Galicia.</p>
<p>Artigo 4º</p>
<p>Os traballos de execución desta concentración parcelaria inciaranse nun prazo non superior a 6 meses a partir da publicación do presente decreto.</p>
<p>Disposición derradeira</p>
<p>Primeira.-Facúltase a Consellería de Agricultura, Gandería e Montes para dicta-las disposicións complementarias que require a execución do presente decreto.</p>
<p>Segunda.-A presente disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dez de maio de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>

