---
date: '1995-06-30'
id: F0FE
page: 5
number: 125
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 179/1995, do 16 de xuño, polo que se acorda a imposición dunha
  afectación secundaria sobre unha parcela sita no porto de Celeiro, termo
  municipal de Viveiro (Lugo).
range: Decreto
url: 'https://www.xunta.gal/dog/Publicados/1995/19950630/AnuncioF0FE_gl.html'
---
<p>A Consellería de Pesca, Marisqueo e Acuicultura solicitou a adscrición dunha parcela no porto de Celeiro, termo municipal de Viveiro (Lugo), baseándose na necesidade desta co fin de construír un heliporto.</p>
<p>A titularidade do porto de Celeiro correspóndelle á Comunidade Autónoma de Galicia en virtude do Real decreto 3214/1982, do 24 de xullo, sobre traspaso de funcións e servicios da Administración do Estado á Comunidade Autónoma galega en materia de portos (BOE nº 285, do 27 de novembro de 1982). Mediante Decreto 167/1982, do 1 de decembro, (DOG nº10, do 12 de febreiro de 1983), as competencias asumidas asignáronse á Conselleía de Ordenación do Territorio e Obras Públicas.</p>
<p>Na actualidade, despois dos distintos cambios na estructura orgánica da Xunta de Galicia, o porto de Celeiro atópase adscrito á Consellería de Política Territorial, Obras Públicas e Vivenda. A dita con</p>
<p>sellería, no trámite de audiencia establecido no artigo 31.2º do Decreto 50/1989, do 9 de marzo, polo que se aproba o regulamento para a execución da Lei 3/1985, do 12 de abril, do patrimonio da Comunidade Autónoma galega (DOG nº 71, do 13 de abril), informou favorablemente a imposición dunha afectación secundaria sobre unha parcela da zona de servicio do porto de Celeiro, na medida que as instalacións proxectadas son beneficiosas para o desenvolvemento da actividade pesqueira.</p>
<p>Á vista do disposto nos artigos 12.4º da Lei 3/1985, do 12 de abril, do patrimonio da Comunidade Autónoma de Galicia e 31.1º do Decreto 50/1989, do 9 de marzo, as afectacións secundarias dos bens de dominio público requiren acordo do Consello da Xunta de Galicia baixo forma de decreto, logo da instrucción do correspondente expediente pola Consellería de Economía e Facenda.</p>
<p>Na súa virtude e por proposta do conselleiro de Economía e Facenda, logo de deliberación do Consello da Xunta de Galicia na súa reunión do dezaseis de xuño de de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Acorda-la imposición dunha afectación secundaria sobre unha parcela de 4.600 m da zona de servicios do porto de Celeiro, termo municipal de Viveiro (Lugo), situada no lugar que se indica no plano incorporado ó correspondente expediente.</p>
<p>Artigo 2º</p>
<p>A finalidade da afectación secundaria é a construcción pola Consellería de Pesca, Marisqueo e Acuicultura dun heliporto co fin de colaborar nas operacións de salvamento e inspección pesqueira.</p>
<p>Artigo 3º</p>
<p>Correspóndelle á Consellería de Pesca, Marisqueo e Acuicultura as facultades de xestión, administración e conservación do inmoble obxecto da afectación secundaria, sen prexuízo das facultades derivadas da adscrición orgánica que ostenta a Consellería de Política Territorial, Obras Públicas e Vivenda como titular da afectación principal.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio levará a cabo tódolos trámites necesarios para a efectividade do disposto no presente decreto.</p>
<p>Santiago de Compostela, dezaseis de xuño de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

