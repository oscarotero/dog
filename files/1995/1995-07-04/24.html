---
date: '1995-07-04'
id: 835A
page: 5
number: 127
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 21 de xuño de 1995 pola que se convocan dous cursos sobre
  apontoamentos dirixidos ós membros dos corpos de bombeiros de Galicia.
range: Resolución
url: 'https://www.xunta.gal/dog/Publicados/1995/19950704/Anuncio835A_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 1995 e conforme as funcións atribuídas pola Lei 4/1992, do 9 de abril, de creación da Academia Galega de Seguridade, a formación dos bombeiros é unha das tarefas encomendadas á devantida academia.</p>
<p>Con base no anterior anúnciase a celebración de dous cursos sobre apontoamentos que deberán desenvolverse conforme ás seguintes bases:</p>
<p>-Obxectivos.</p>
<p>a) Coñece-los distintos tipos de construcción dos edificios.</p>
<p>b) Identifica-los elementos estructurais.</p>
<p>c) Distinguir algunhas das causas de ruína (fendas e gretas).</p>
<p>d) Realizar traballos de apontoamentos dos elementos estructurais.</p>
<p>-Destinatarios.</p>
<p>Os cursos van dirixidos a:</p>
<p>1º curso. Os mandos dos corpos de bombeiros da Comunidade Autónoma de Galicia.</p>
<p>2º curso. Os bombeiros da Comunidade Autónoma de Galicia</p>
<p>-Prazas.</p>
<p>O número de prazas ofertadas para cada un dos cursos será de 30.</p>
<p>-Inscrición.</p>
<p>A inscrición dos participantes será totalmente gratuíta.</p>
<p>-Solicitudes.</p>
<p>1. O persoal que desexe participar nestes cursos deberá presentar, cuberta a máquina ou con letra moi clara, a instancia que figura no anexo, acompañada dunha fotocopia do DNI.</p>
<p>2. O prazo para a presentación de instancias rematará o día 26 de setembro de 1995.</p>
<p>3. As instancias deberán enviarse á sede da Academia Galega de Seguridade: rúa de Madrid, s/n, Polígono das Fontiñas, 15703 Santiago de Compostela, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>-Contido e duración.</p>
<p>Os cursos serán eminentemente prácticos e celebraranse en sesións de mañá e tarde durante os días</p>
<p>16, 17, 18, 19, 20 e 21 de outubro de 1995, tendo cada curso unha duración de 24 horas lectivas, e neles trataranse, entre outros, os seguintes temas:</p>
<p>a) Materiais de construcción.</p>
<p>b) Clasificación dos terreos. Ideas xerais. Cimentacións. Materiais que se empregan. Resistencia ó lume. Protección contra o lume.</p>
<p>c) Paredes ou muros. Materiais que se empregan. Resistencia e protección contra o lume.</p>
<p>d) Teitos e pisos, etc.</p>
<p>-Profesorado.</p>
<p>Os cursos serán impartidos por profesores e monitores pertencentes ó Servicio de Extinción de Incendios e Salvamento do Concello de Sevilla.</p>
<p>-Datas.</p>
<p>Os cursos celebraranse:</p>
<p>1. O curso dirixido a mandos: días 16, 17 e 18 de outubro de 1995.</p>
<p>2. O curso dirixido a bombeiros: 19, 20 e 21 de outubro de 1995.</p>
<p>O horario será de 9 a 20 horas.</p>
<p>-Relación de admitidos.</p>
<p>A relación de admitidos publicarase o día 3 de outubro de 1995 no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono (981) 56 34 00.</p>
<p>-Lugar.</p>
<p>Na sede da Academia Galega de Seguridade, sita na rúa Madrid s/n, Polígono das Fontiñas, Santiago de Compostela.</p>
<p>-Certificado de participación e aproveitamento.</p>
<p>Ó remate dos cursos entregaráselles un certificado de asistencia e aproveitamento a aquelas persoas que acrediten a súa participación continuada a el, non podendo supera-las faltas de asistencia un 15% do total da duración de horas lectivas do curso; unha inasistencia superior ó 15%, aínda que sexa xustificada, e a non superación das correspondentes probas de coñecementos, impedirá a expedición do certificado.</p>
<p>-Modificacións.</p>
<p>A Academia Galega de Seguridade poderá modifica-lo desenvolvemento dos cursos para adaptalos ás necesidades da Administración e ás continxencias que poidan xurdir.</p>
<p>Santiago de Compostela, 21 de xuño de 1995.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>José Antonio Álvarez Vidal</p>
<p>Secretario xeral da Academia Galega de Seguridade</p>
<p>4762</p>

