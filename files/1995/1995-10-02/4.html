---
date: '1995-10-02'
id: 70A2
page: 7
number: 189
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 20 de setembro de 1995 pola que se convoca un curso básico de
  capacitación para policías locais dirixido a todas aquelas persoas que
  superaron recentemente as correspondentes probas de acceso á categoría de
  garda da policía local dos diferentes concellos de Galicia.
range: Resolución
url: 'https://www.xunta.gal/dog/Publicados/1995/19951002/Anuncio70A2_gl.html'
---
<p>Dentro do programa de actividades que a Academia Galega de Seguridade ten previsto realizar no ano 1995, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso básico de capacitación para policías locais, segundo o provisto no artigo 23 da Lei 3/1992, do 23 de marzo, de coordinación das policías locais, que deberá desenvolverse conforme as seguintes bases:</p>
<p>Obxectivos: o curso ten por obxectivos dota-los policías dunha formación teórico-práctica que complemente os coñecementos adquiridos na súa preparación das correspondentes probas de oposición, que os capacite para o posterior desempeño da súa actividade profesional.</p>
<p>Destinatarios: o curso vai dirixido a todas aquelas persoas que superaron recentemente as correspondentes probas de acceso á categoría de garda da policía local dos diferentes concellos de Galicia.</p>
<p>Inscrición: a inscrición dos participantes será totalmente gratuíta, e deberase comunicar, antes do 20 de outubro de 1995 para efectua-la correspondente reserva de praza.</p>
<p>Prazas: sen límite.</p>
<p>Solicitudes:</p>
<p>1. Os concellos que se atopen nesta situación deberán remitir un escrito á Academia Galega de Seguridade no que soliciten a participación no curso, no que figure a lista de persoas que superaron as correspondentes probas de oposición á categoría de garda da policía local e os datos persoais das persoas incluídas na lista referidos ás probas de oposición, para efectua-la correspondente reserva de praza para a realización do devandito curso.</p>
<p>2. O prazo para a remisión de escritos rematará o día 20 de outubro.</p>
<p>3. Os escritos deberán enviarse á sede da Academia Galega de Seguridade: Rúa de Madrid, 2-4 Polígono das Fontiñas 15703, Santiago de Compostela.</p>
<p>Contido e duración: o curso celebrarase na sede da Academia Galega de Seguridade en sesións de mañá e tarde, de luns a venres, e nel trataranse entre outras as seguintes materias:</p>
<p>-Área xurídica.</p>
<p>Dereito constitucional.</p>
<p>Dereito procesual-penal.</p>
<p>Dereito administrativo policial.</p>
<p>Dereito penal.</p>
<p>Dereito estatutario.</p>
<p>-Área humanística.</p>
<p>Ética e función policial.</p>
<p>Psicoloxía.</p>
<p>Técnicas asistenciais de urxencia.</p>
<p>Protección civil.</p>
<p>-Área técnica policial.</p>
<p>Normativa sobre seguridade vial.</p>
<p>Investigación de accidentes de tráfico.</p>
<p>Intervención e prevención policial.</p>
<p>Policía científica.</p>
<p>-Área operativa policial.</p>
<p>Defensa persoal policial.</p>
<p>Educación física.</p>
<p>Tiro policial.</p>
<p>O curso terá unha duración de seis meses, catro de formación teórica na sede da Academia Galega de Seguridade e dous de prácticas nos respectivos concellos de procedencia.</p>
<p>Datas: o curso principiará o vindeiro día 3 de novembro de 1995.</p>
<p>O horario será de 9.30 a 20 horas.</p>
<p>Desenvolvemento do curso: os alumnos da Academia Galega de Seguridade durante o seu período de permanencia na academia rexeranse polo Regulamento de réxime interior desta, publicado no DOG do 28-7-1995, nº 144.</p>
<p>Certificado: para obte-lo correspondente diploma será requisito indispensable superar tanto a fase de formación teórica, onde o alumno ten que superar tódalas materias que figuren no programa, como a fase de prácticas.</p>
<p>Modificacións: a Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>Santiago de Compostela, 20 de setembro de 1995.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

