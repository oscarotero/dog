---
date: '1995-04-28'
id: D35E
page: 3126
number: 82
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 16 de marzo de 1995 pola que se aproban as bases que rexerán o
  concurso público de tres bolsas de colaboración nun proxecto de investigación
  que se desenvolverá no Centro de Investigacións Lingüísticas e Literarias
  Ramón Piñeiro, e se anuncia a súa convocatoria.
range: Orde
url: 'https://www.xunta.gal/dog/Publicados/1995/19950428/AnuncioD35E_gl.html'
---
<p>O artigo 1 do Decreto 232/1994, do 14 de xuño, en harmonía co artigo 27 do Estatuto de autonomía para Galicia, establece a competencia da Consellería de Educación e Ordenación Universitaria para a promoción e ensino da lingua galega e o fomento da investigación.</p>
<p>Dentro do plan de actividades da Consellería de Educación e Ordenación Universitaria para 1995 figura a convocatoria pública de bolsas de investigación para realizar proxectos concretos sobre lingüística e literatura galegas, no Centro de Investigacións Lingüísticas e Literarias Ramón Piñeiro.</p>
<p>O seu outorgamento enmárcase dentro das funcións atribuídas á Consellería de Educación e Ordenación Universitaria no artigo 3 do Decreto 25/1993, do 11 de febreiro (DOG nº 34, do 19 de febreiro) de creación e posta en funcionamento do Centro de Investigacións Lingüísticas e Literarias Ramón Piñeiro.</p>
<p>Na súa virtude, apróbanse as seguintes:</p>
<p>BASES:</p>
<p>Primeira.-Obxecto.</p>
<p>O concurso ten por obxecto a adxudicación de tres bolsas de colaboración nun proxecto concreto de investigación que se desenvolverá no Centro de Investigacións Lingüísticas e Literarias e que se inclúe como anexo á presente orde, no que se detalla os requisitos específicos que deben reuni-los solicitantes.</p>
<p>Segunda.-Contía das bolsas.</p>
<p>O importe das bolsas incluíra:</p>
<p>-Unha asignación mensual de 122.000 pesetas, coa retención fiscal que corresponda, que será incompatible con calquera outra axuda ou actividade remunerada.</p>
<p>-Seguro de asistencia médica e seguro combinado de accidentes.</p>
<p>O gasto que se proxecta atenderase con cargo á partida orzamentaria 07.06.353F.484.00 dos orzamentos xerais da Comunidade Autónoma galega para o ano 1995.</p>
<p>Terceira.-Duración</p>
<p>O período de desfrute das bolsas será ata o 31 de decembro de 1995.</p>
<p>A data de incorporación ó centro será dentro dos dez días seguinte ó da notificación da adxudicación. O bolseiro que non se incorpore no prazo establecido perderá os dereitos inherentes á bolsa concedida, salvo causa xustificada de atraso que permita outra solución a xuízo do coordinador científico do Centro de Investigacións Lingüísticas e Literarias Ramón Piñeiro.</p>
<p>As bolsas poderanse prorrogar por un prazo máximo de doce meses á vista do traballo realizado polo bolseiro, sempre que o permitan as dispoñibilidades orzamentarias.</p>
<p>Cuarta.-Requisitos xerais.</p>
<p>a) Ser cidadán español.</p>
<p>b) Estar en posesión do título de licenciado.</p>
<p>c) Non ter sido separado/a do servicio de ningunha Administración ou institución como consecuencia de expediente disciplinario.</p>
<p>Quinta.-Solicitudes.</p>
<p>As solicitudes, no modelo que se xunta como anexo, irán dirixidas ó coordinador-científico do Centro de Investigacións Lingüísticas e Literarias Ramón Piñeiro e entregaranse na sede deste (estrada Santiago de Compostela-Noia, km 3-A Barcia, 15896 Santiago de Compostela), ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes será de vinte días naturais contados a partir do seguinte ó da publicación da presente convocatoria no DOG, acompañadas da documentación seguinte:</p>
<p>-Certificación académica persoal completa.</p>
<p>-Currículum vitae, acompañado de cantos documentos poidan avalalo.</p>
<p>-Fotocopia do DNI ou pasaporte.</p>
<p>-Declaración xurada comprometéndose a renunciar, se fose seleccionado, á percepción doutras remuneracións, bolsas ou axudas, e tamén de non ter sido separado do servicio de ningunha Administración nin institución pública como consecuencia de expediente disciplinario.</p>
<p>Tódolos documentos deberán ser orixinais ou copias cotexadas con eles.</p>
<p>Sexta.-Selección.</p>
<p>A selección dos candidatos será realizada por unha comisión presidida polo coordinador científico do Centro de Investigacións Lingüísticas e Literarias Ramón Piñeiro e composta por tres vocais propostos por aquel e nomeados polo conselleiro de Educación e Ordenación Universitaria. Actuará como secretario o administrador do centro.</p>
<p>Ademais do exame da documentación aprobada, a comisión poderá convoca-los solicitantes a unha entrevista persoal.</p>
<p>A comisión non valorará aqueles méritos alegados polos solicitantes nas súas instancias que non estean acreditados documentalmente. O presidente da comisión proporalle ó conselleiro de Educación e Ordenación Universitara a relación de candidatos seleccionados para o seu nomeamento.</p>
<p>Sétima.-Obrigas.</p>
<p>Os bolseiros permanecerán no Centro de Investigacións Lingüísticas e Literarias Ramón Piñeiro, en horario habitual de xornada de mañá ou tarde.</p>
<p>O incumprimento por parte do bolseiro dalgunha das condicións recollidas nas presentes bases suporá a perda da bolsa concedida e, de se-lo caso, o reintegro das cantidades xa cobradas.</p>
<p>Oitava.-</p>
<p>O pagamento da bolsa realizarase mensualmente, logo do informe do director da investigación, sempre que os traballos se desenvolvan con normalidade e de acordo coas bases establecidas.</p>
<p>Disposicións derradeiras</p>
<p>Primeira.-Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 16 de marzo de 1995.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>Sr. Director Xeral de Política Lingüística</p>
<p>ANEXO I</p>
<p>Tres bolsas para colaborar no proxecto «Dimensións da Identidade Colectiva en Galicia»</p>
<p>Estas bolsas teñen como finalidade colaborar no proxecto dimensións da identidade colectiva en Galicia que se vai realizar no Centro de Investigacións Lingüísticas e Literarias Ramón Piñeiro.</p>
<p>1. Requisitos específicos dos solicitantes.</p>
<p>Para solicitar unha das bolsas ás que se refire a presente convocatoria é necesario, ademais de reuni-los requisitos xerais establecidos na base cuarta desta orde:</p>
<p>-Acreditar formación en ciencia política.</p>
<p>-Coñecemento da lingua galega a nivel de perfeccionamento.</p>
<p>-Ter experiencia en traballos de análise institucional e parlamentaria.</p>
<p>Para optar á outra bolsa de colaboración neste proxecto requírese:</p>
<p>-Ser licenciado en ciencias económicas.</p>
<p>-Coñecemento da lingua galega a nivel de perfeccionamento.</p>
<p>-Ter experiencia en traballos de análise económica rexional e áreas de estatística e informática.</p>
<p>Para optar á terceira bolsa para colaborar neste proxecto, requírese:</p>
<p>-Acreditar formación en ciencia política.</p>
<p>-Coñecemento da lingua galega a nivel de perfeccionamento.</p>
<p>-Ter experiencia en traballos de análise de discurso político.</p>

