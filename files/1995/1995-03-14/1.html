---
date: '1995-03-14'
id: BAEE
page: 1
number: 51
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 73/1995, do 24 de febreiro, polo que se modifica parcialmente o
  Decreto 199/1994, do 16 de xuño, polo que se establece a estructura orgánica
  do Servicio Galego de Saúde.
range: Decreto
url: 'https://www.xunta.gal/dog/Publicados/1995/19950314/AnuncioBAEE_gl.html'
---
<p>O Estatuto de autonomía de Galicia, no seu artigo 33, atribúelle á Comunidade Autónoma de Galicia competencias para o desenvolvemento lexislativo e a execución da lexislación básica do Estado en materia de sanidade interior, podendo organizar e administrar para tal fin e dentro do seu territorio, tódolos servicios relacionados coas materias expresadas.</p>
<p>A Lei 1/1989, do 2 de xaneiro, do Servicio Galego de Saúde, establece no seu artigo 1 que a súa finalidade, baixo a dirección e control da Consellería de Sanidade, consiste na xestión dos servicios sanitarios de carácter público dependentes da Comunidade Autónoma de Galicia e a coordinación integral de tódolos recursos sanitarios e asistenciais existentes no seu territorio.</p>
<p>O Decreto 199/1994, do 16 de xuño, polo que se establecía a estructura orgánica do Sergas supuxo unha nova configuración del debido ó establecemento dun novo cadro de relacións coa Consellería de Sanidade e Servicios Sociais que viña potencia-lo seu carácter de prestador de servicios sanitarios.</p>
<p>Dado o exposto e as funcións que neste novo marco estructural se lle atribúen á Secretaría Xeral do organismo, é preciso reforzar esta cos medios para o mellor desenvolvemento da tarefa de avaliación e seguimento dos obxectivos e accións das distintas unidades do organismo así como do control dos resultados.</p>
<p>Consecuentemente é preciso reforma-lo Decreto 199/1994, do 16 de xullo, polo que se establece a estructura orgánica do Servicio Galego de Saúde.</p>
<p>Na súa virtude, por proposta do conselleiro de Sanidade e Servicios Sociais, logo de informe das consellerías da Presidencia e Administración Pública e de Economía e Facenda, e logo de deliberación do Consello da Xunta de Galicia na súa reunión do día vintecatro de febreiro de mil novecentos noventa e cinco,</p>
<p>DISPOÑO:</p>
<p>Artigo único.-No artigo 5 do Decreto 199/1994, do 16 de xullo, polo que se establece a estructura orgánica do Servicio Galego de Saúde, engádese un novo apartado co seguinte texto:</p>
<p>5.2. Servicio de Avaliación.</p>
<p>Correspóndenlle as seguintes funcións:</p>
<p>-O seguimento e avaliación do cumprimento dos obxectivos e accións das distintas unidades do organismo, así como do control dos resultados.</p>
<p>-A elaboración da memoria anual do organismo os demais informes e estudios de carácter xeral.</p>
<p>Disposicións derradeiras</p>
<p>Primeira.-A modificación que na estructura orgánica se produce polo presente decreto non suporá aumento de gasto.</p>
<p>Segunda.-Facúltase o conselleiro de Sanidade e Servicios Sociais para dictar cantas disposicións sexan necesarias para o desenvolvemento deste decreto.</p>
<p>Terceiro.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecatro de febreiro de mil novcentos noventa e cinco.</p>
<p>Manuel Fraga Iribarne</p>
<p>Presidente</p>
<p>José M. Romay Beccaría</p>
<p>Conselleiro de Sanidade e Servicios Sociais</p>
<p>e presidente do Servicio Galego de Saúde</p>

