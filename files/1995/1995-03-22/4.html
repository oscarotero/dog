---
date: '1995-03-22'
id: C4DA
page: 2
number: 57
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Resolución do 3 de marzo de 1995, da Secretaría Xeral da Consellería de
  Política Territorial, Obras Públicas e Vivenda, pola que se dispón a
  publicación da parte dispositiva da Orde do 2 de igual mes e ano, pola que se
  lle presta conformidade ó texto refundido das normas subsidiarias de
  planeamento do municipio de Cambados (Pontevedra) e se dispón a súa entrada en
  vigor.
range: Resolución
url: 'https://www.xunta.gal/dog/Publicados/1995/19950322/AnuncioC4DA_gl.html'
---
<p>O conselleiro de Política Territorial, Obras Públicas e Vivenda, o día 2 de marzo de 1995, dictou a orde que na súa parte dispositiva literalmente di:</p>
<p>«Resolvo: prestarlle conformidade ó texto refundido das normas subsidiarias de planeamento do municipio de Cambados (Pontevedra), referendado por acordo do citado concello adoptado na súa sesión do 3 de decembro de 1994, coas puntualizacións, que non teñen natureza substancial, seguintes:</p>
<p>1ª.-Elimina-la ficha correspondente á unidade de xestión UG-9 (páx. 150 do tomo de normativa urbanística).</p>
<p>2ª.-Nos ámbitos (circundados por solos urbanos do núcleo principal) grafados nos planos de «Ordenación» núms. 1.3 (escala 1/5000) e 2.4, 2.7 e 2.8 (escala 1/1000) que figuran cunha insuficiente descrición da clasificación do solo, deberase precisar e grafar adecuadamente a clasificación correspondente á «Ordenanza 8» do «solo non urbanizable do réxime normal.</p>
<p>3ª.-Nas ordenanzas números: 12, 13 e 16 (páxinas 202 a 205; 205 a 208 e 212 a 214 do tomo de normativa urbanística), deberase facer mención concreta á disposición transitoria cuarta (4ª) da Lei de costas, recollendo o precisado no informe da Dirección Xeral de Costas do Ministerio de Obras Públicas, Transportes e Medio Ambiente.</p>
<p>4ª.-Suprimi-la ampliación do sector do «A-3» do solo apto para urbanizar (Plano 2.15, de ordenación do núcleo de Cambados: escala 1/1000), a fin de que permaneza como ámbito definitivo e correspondente a tal sector o xa grafado na documentación sometida as aprobacións inicial e provisional.</p>
<p>Así mesmo, resolvo dispoñer tanto a plena incorporación coas puntualizacións sinaladas, do meritado texto refundido ó expediente das normas subsidiarias de planeamento de tal municipio, como parte integrante do mesmo que substitúe e anula toda aquela documentación e extremos que o contradigan, como a pertinencia da súa entrada en vigor en conformidade co disposto nos artigos 124 e 131 do texto refundido da Lei sobre réxime do solo e ordenación urbana.</p>
<p>Notifíquese a presente resolución e publíquese a súa parte dispositiva con expresión dos recursos legalmente procedentes.»</p>
<p>O que se fai público para xeral coñecemento e para os efectos oportunos, advertíndose que contra a dita orde se poderá interpoñer recurso de reposición como previo ó contencioso-administrativo, ante o conselleiro de Política Territorial, Obras Públicas e Vivenda, no prazo de un mes, a contar desde o día hábil seguinte ó da súa notificación ou publicación.</p>
<p>Santiago de Compostela, 3 de marzo de 1995.</p>
<p>José Antonio Fernández Vázquez</p>
<p>Secretario xeral da Consellería de Política</p>
<p>Territorial, Obras Públicas e Vivenda</p>

