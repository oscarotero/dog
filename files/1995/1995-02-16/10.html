---
date: '1995-02-16'
id: A4F2
page: 1
number: 33
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 7 de febreiro de 1995 pola que se convoca unha xornada de
  estudio sobre relacións colectivas na Administración pública.
range: Resolución
url: 'https://www.xunta.gal/dog/Publicados/1995/19950216/AnuncioA4F2_gl.html'
---
<p>Dentro das actividades da Escola Galega de Administración Pública para 1995, figura a realización dunha xornada de estudio sobre relacións colectivas na Administración pública.</p>
<p>1.-Obxecto.</p>
<p>O día 6 de marzo de 1995 terá lugar no salón de actos da Delegación Provincial da Consellería da Presidencia e Administración Pública de Ourense, unha xornada de estudio sobre relacións colectivas na Administración pública.</p>
<p>Os obxectivos desta xornada son estudiar conxuntamente a representación legal do persoal funcionario e a do laboral, distinguindo entre as dúas. Analiza-las eleccións a representantes legais do persoal laboral e do persoal funcionario á vista das novas leis 11/1994 e 18/1994. Distingui-la negociación colectiva funcionaria e laboral, aludindo ós seus contidos e limitacións. Aborda-la materia da conflictividade colectiva na Administración, e os seus mecanismos de solución. Describi-lo dereito de folga e o seu exercicio para o persoal funcionario e laboral da Administración. Someter a análise a negociación colectiva na Administración autonómica.</p>
<p>2.-Destinatarios.</p>
<p>Persoal laboral e funcionario de calquera das administracións públicas galegas, e particularmente os representantes legais dos colectivos correspondentes.</p>
<p>3.-Desenvolvemento e duración.</p>
<p>A xornada abrirase o luns, día 6 de marzo, ás 10.00 horas, e rematará ás 18.30 horas da tarde dese mesmo día.</p>
<p>4.-Inscrición.</p>
<p>-Prazo: remata o martes, día 1 de marzo de 1995.</p>
<p>-Lugar de presentación: no rexistro xeral da EGAP (polígono das Fontiñas, rúa de Madrid, 2-4, 15703, Santiago de Compostela). Telf. 570800. Telefax nº 571540.</p>
<p>-Forma: as solicitudes de inscrición faranse por escrito, no modelo oficial que figura ó final destas bases. Serán rexeitadas todas aquelas peticións que non reúnan o dito requisito.</p>
<p>As peticións de admisión poderanse enviar por correo ordinario ou por telefax ó número consignado.</p>
<p>-Inscrición fóra de prazo: só se admitirán de quedaren prazas baleiras, coa condición de que se cumpran os requisitos xerais antes indicados.</p>
<p>O número de prazas para asistir a esta xornada é limitado, e daráselle preferencia ó persoal vinculado á Administración pública que, no seu traballo, teña relación directa co obxecto desta actividade.</p>
<p>A partir do 3 de marzo, os peticionarios poderán obter confirmación da súa posible admisión, chamando por teléfono en días laborables, das 11.30 ás 14.45 horas, ó seguinte número: 981-57 08 00 (ext. 229), ou ben consultando a lista de admitidos que se exporá no taboleiro de anuncios da ECAP 24 horas despois do remate do prazo de presentación de solicitudes.</p>
<p>5.-Certificación de asistencia.</p>
<p>Entregaráselles ó remate desta xornada a aqueles asistentes que concorresen asiduamente a ela, e expresarase neste documento a natureza da actividade e a data da súa realización.</p>
<p>Santiago de Compostela, 7 de febreiro de 1995.</p>
<p>Jaime Rodríguez-Arana Muñoz</p>
<p>Director xeral da Escola Galega de Administración</p>
<p>Pública</p>

