---
date: '1995-03-30'
id: D252
page: 2448
number: 63
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 13 de marzo de 1995 pola que se regulan as subvencións para a creación
  de iniciativas locais de emprego e proxectos piloto de acción rural para 1995
  e cofinanciada polo Fondo Social Europeo.
range: Orde
url: 'https://www.xunta.gal/dog/Publicados/1995/19950330/AnuncioD252_gl.html'
---
<p>O Estatuto de autonomía de Galicia atribúelle á Comunidade Autónoma, en coherencia co artigo 149.1.7 da Constitución, competencia para a execución da lexislación do Estado en materia laboral, asumindo as facultades, funcións e servicios que neste ámbito e no nivel de execución ostenta actualmente o Estado (Art.29.1).</p>
<p>Á alta taxa de desemprego xuvenil debe engadirse o feito de que a inmensa maioría dos mozos que obteñen un emprego o fan de xeito temporal, amparados por vantaxes derivadas de determinados tipos de contratación, e con poucas posibilidades de consolidarse como ocupados estables.</p>
<p>Así mesmo debe mencionarse tamén o caso dos mozos traballadores baixo o chamado «emprego familiar», que en Galicia é particularmente elevado, e a aparición, acentuada nos tempos de crise, de distintas formas da chamada economía somerxida.</p>
<p>Coa finalidade de tentar poñerlle freo ó alto índice de desemprego na nosa comunidade, estableceuse o Plan Galego de Emprego Xuvenil.</p>
<p>Unido ós datos anteriormente citados, atopámonos con que neste momento, a taxa de emprego en Europa é a máis baixa dos países industrializados do mundo. O desemprego de longa duración converteuse nun mal endémico da comunidade. Máis da metade dos desempregados levan sen traballo máis dun ano, sendo un problema que afecta especialmente ós mozos.</p>
<p>Por todo isto, a política de emprego da Unión Europea, a través do Fondo Social Europeo, prevé, entre outras medidas o cofinanciamento, xunto con diversos poderes públicos dos estados membros, de programas tendentes á consecución do emprego coa finalidade de intentar palia-la elevada taxa de desemprego na comunidade.</p>
<p>Para a posta en marcha dos proxectos presentados ante o precitado Fondo, e unha vez aprobado o texto definitivo do Plan de Emprego Xuvenil, por acordo do Consello da Xunta de Galicia na súa reunión do día vinteún de abril de mil novecentos noventa e catro, é preciso dicta-las normas que regulen a concesión de axudas do citado plan, cofinanciadas polo Fondo Social Europeo, con cargo ós orzamentos xerais da Comunidade Autónoma galega para 1995 e cos fondos que se reflictan no Marco Comunitario de Apoio da Unión Europea a través do Fondo Social Europeo.</p>
<p>Os programas que se desenvolven na presente orde axustaranse así mesmo ó disposto nos artigos 78 e 79 da Lei 11/1992, do 7 de outubro, de réxime financeiro e presupostario de Galicia, na Lei 6/1994, do 29 de decembro, de presupostos xerais da Comunidade Autónoma galega para 1995, no Decreto 52/1994, do 4 de marzo e na presente orde de convocatoria.</p>
<p>Os devanditos programas financiaranse con cargo á aplicación orzamentaria 14.04.222A.772 dos citados orzamentos xerais desta Comunidade Autónoma para 1995, e aqueloutras que se creen como consecuencia dos créditos correspondentes ó cofinanciamento do Fondo Social Europeo.</p>
<p>Na súa virtude, en uso das facultades que teño atribuídas, e para a debida aplicación dos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º.-</p>
<p>A presente orde ten por obxecto o establecemento dos programas «Iniciativas Locais de Emprego» e «Proxectos Piloto de Acción Rural», contemplados no Plan Galego de Emprego Xuvenil, a desenvolver por esta Consellería de Familia, Muller e Xuventude durante o exercicio económico de 1995.</p>
<p>CAPÍTULO PRIMEIRO</p>
<p>PROGRAMA DE INICIATIVAS</p>
<p>LOCAIS DE EMPREGO</p>
<p>Artigo 2º.-Obxecto</p>
<p>1. O obxecto deste programa é proporcionar axudas á creación de novas iniciativas locais de emprego formuladas a través das corporacións locais, no exercicio de 1995, e que leven á creación dunha actividade económica baixo a forma de sociedade mercantil ou cooperativa, con domicilio social e fiscal na Comunidade Autónoma de Galicia, de interese socioeconómico para o seu contorno e que resulte viable económica e financeiramente, supoñendo xeración de emprego.</p>
<p>2. Os ditos proxectos empresariais deberán ser promovidos, cofinanciados ou participados polas corporación locais, tendo en conta a súa capacidade e a incidencia da iniciativa no seu ámbito territorial, manifestando o seu apoio expreso a ela.</p>
<p>Artigo 3º.-Requisitos</p>
<p>Os proxectos empresariais mencionados deberán estar promovidos polo menos por tres traballadores desempregados cunha antigüidade mínima de 3 meses, con empadroamento nalgún concello desta Comunidade Autónoma e tendo en conta que, como mínimo, a metade dos promotores serán mozas desempregados menores de 30 anos.</p>
<p>A antigüidade no desemprego exceptúase naqueles traballadores que nese período de tempo participasen en programas de formación da Xunta, ou cando a situación de desemprego se produza pola finalización dun contrato temporal ou como consecuencia dun expediente de regulación de emprego.</p>
<p>Artigo 4º.-Axudas</p>
<p>1. Estas axudas consistirán nunha subvención a fondo perdido de ata un 60% dos gastos para o funcionamento e posta en marcha da actividade, en función dos postos de traballo xerados, volume de investimento do proxecto e do beneficio económico e social no seu ámbito de influencia, sen que en ningún caso exceda de cinco millóns de pesetas (5.000.000 Pts.) o importe total dos gastos da subvención.</p>
<p>2. Naqueles proxectos que supoñan gastos totais de pouca contía as axudas consistirán nunha subvención, a fondo perdido, destinada a financia-los gastos da posta en marcha e funcionamento dos seis primeiros meses.</p>
<p>3. Excluiranse dos gastos subvencionables para o funcionamento e posta en marcha da actividade,</p>
<p>citados no punto primeiro do presente artigo, os derivados de obrigas tributarias, taxas por autorizacións administrativas, stocks, construcción de edificios, leassing, etc.</p>
<p>Artigo 5º.-Devolución de axudas</p>
<p>Se nun prazo inferior a dous anos, contados a partir da data da concesión da subvención, se producise a liquidación da empresa, os socios deberán devolve-lo importe da subvención concedida.</p>
<p>Artigo 6º.-Solicitudes</p>
<p>1. A solicitude, acompañada de toda a documentación citada no punto 3 do presente artigo, deberá presentarse ante a corporación local que promova o proxecto, a cal a remitirá dentro do prazo establecido no artigo 14 desta orde, conxuntamente co documento acreditativo do acordo adoptado polo órgano competente da mesma no que se manifeste a súa participación no proxecto, na forma e prazo previstos no artigo 13.</p>
<p>2. Así mesmo, os promotores presentarán na delegación provincial da consellería o documento acreditativo da presentación da solicitude na corporación local.</p>
<p>3. Á solicitude deberáselle xuntar por triplicado exemplar, a documentación seguinte:</p>
<p>a) Memoria explicativa do proxecto, que incluirá obrigatoriamente un estudio da súa viabilidade.</p>
<p>b) Orzamento detallado dos gastos que se van realizar, indicando as fontes de financiamento, debendo especificar a que gasto vai ser destinada a presente subvención, tendo en canta o indicado no artigo 4º.3.</p>
<p>c) Documento orixinal ou fotocopia compulsada que acredite a constitución da empresa, ou o compromiso de constitución, no exercicio de 1995.</p>
<p>d) Fotocopia da tarxeta de demandante de emprego de cada un dos membros da sociedade, ou declaración xurada do traballador que se pretenda contratar da súa situación real de desemprego.</p>
<p>e) Fotocopia do documento nacional de identidade e certificado de empadroamento de tódolos membros da sociedade.</p>
<p>CAPÍTULO SEGUNDO</p>
<p>PROGRAMA DE PROXECTOS PILOTO</p>
<p>DE ACCIÓN RURAL</p>
<p>Artigo 7º.-Obxecto</p>
<p>1. A finalidade desta programa é a concesión de axudas para apoiar e promove-los proxectos piloto de acción rural, entendéndose como tales aquelas actividades que, xerando emprego para mozos desempregados menores de 30 anos, promovan o maior aproveitamento dos recursos endóxenos da zona, ou a mellara das estructuras productivas xa existentes, perseguindo con iso o seu desenvolvemento económico e social.</p>
<p>2. As accións e medidas incluídas nos proxectos piloto deberán ter carácter innovador na zona na que se implanten e consideraranse de especial interese aqueles que persigan obxectivos tales como a mellara das estructuras productivas e as rendas agrarias, a conservación e desenvolvemento do medio rural, así como a elevación do benestar social.</p>
<p>Artigo 8º.-Requisitos</p>
<p>1. Poderán acceder a estas axudas as persoas físicas ou xurídicas, asociacións ou comunidades legalmente constituídas con veciñanza administrativa e domicilio social en Galicia, sempre que as súas actividades ou os fins estatutariamente establecidos estean relacionadas co mundo rural e o seu desenvolvemento económico e social.</p>
<p>2. Os proxectos poderanse levar a cabo en tres fases diferentes, tendo en conta que cada unha delas non poderá superar un exercicio orzamentario, e que será requisito imprescindible para solicita-la fase seguinte ter rematado na súa totalidade a anterior, tendo en conta que a segunda ou sucesivas fases do proxecto estarán suxeitas tanto ós resultados obtidos e á necesidade de continualos como á continuidade desta programa nos próximos exercicios orzamentarios.</p>
<p>Artigo 9º.-Axudas</p>
<p>1. Estas axudas alcanzarán un máximo equivalente ó 50% do custo da medida a implantar, e a súa concesión será compatible con calquera outra axuda establecida con cargo a outros programas elaborados por outras consellerías, institucións e organismos, sen que a suma total das axudas percibidas para o desenvolvemento do presente programa poidan supera-lo 100% do custo total do proxecto, unha vez computadas o resto das axudas obtidas.</p>
<p>2. As axudas previstas neste programa terán a natureza de subvencións non reintegrables en tódolos casos, e a súa contía fixarase segundo os seguintes criterios:</p>
<p>a) O interese da acción que se vai executar desde o punto de vista do desenvolvemento económico da área beneficiada.</p>
<p>b) O carácter innovador e demostrativo do proxecto piloto, e a súa coherencia, viabilidade e calidade técnica.</p>
<p>c) Os límites establecidos pola normativa da CEE que sexa de aplicación en cada caso.</p>
<p>3. Excluiranse do custo das medidas, para efectos da presente axuda, aqueles que se deriven de obrigas tributarias, taxas por autorizacións administrativas, o custo dos proxectos, estudios e informes, leassing, etc.</p>
<p>Artigo 10º.-Solicitudes.</p>
<p>A solicitude deberá ser presentada antes do inicio do gasto, e irá acompañada da documentación seguinte, por triplicado exemplar:</p>
<p>a) Acreditación da personalidade e representación, se é o caso, do solicitante.</p>
<p>b) Memoria descritiva do proxecto da actividade, na que se farán constar: localización, relación e contía dos gastos, características técnicas e económicas, número de postos de traballo que se crean inicialmente, así como os previstos á súa finalización, programa de financiamento previsto, orzamentos xerais do proxecto e previsión de prazos para a execución do proxecto; deberase especificar a que gasto vai ser destinada a presente subvención, tendo en conta o establecido no artigo 9º.3</p>
<p>c) Relación de subvencións que se soliciten ou se obtiveran da Administración da CEE, central, local ou outras consellerías desta Comunidade Autónoma, tanto para o proxecto que se vai realizar neste</p>
<p>exercicio ou, de se-lo caso, para o xa realizado no exercicio anterior, de tratarse dunha segunda fase.</p>
<p>Artigo 11º.-Obrigas.</p>
<p>A entidade solicitante, no caso de obte-la subvención prevista neste programa, quedará obrigada a comunicar calquera variación orzamentaria que se produza na execución do proxecto.</p>
<p>CAPÍTULO TERCEIRO</p>
<p>NORMAS DE PROCEDEMENTO COMÚNS</p>
<p>Artigo 12º.-Incompatibilidades</p>
<p>As subvencións descritas na presente orde serán incompatibles con outras que polos mesmos conceptos poidan outorgar outras administracións públicas, excepto as previstas no capítulo segundo, Proxectos Piloto de Acción Rural.</p>
<p>Artigo 13º.-Presentación de solicitudes</p>
<p>As solicitudes para ámbolos dous programas recollidos na presente orde presentaranse no rexistro xeral das respectivas delegacións provinciais da Consellería de Familia, Muller e Xuventude, ou na forma prevista no art. 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, xunto coa documentación esixida en cada caso, así como coa documentación seguinte:</p>
<p>a) Ficha de transferencia bancaria, en modelo oficial, que será facilitada nas respectivas delegacións provinciais.</p>
<p>b) Certificado bancario de existencia de conta.</p>
<p>c) Declaración pola que se expresa a aceptación ás actuacións de comprobaci6n da Consellería de Familia, Muller e Xuventude previstas no artigo 14.2 do Decreto 52/1994, do 4 de marzo.</p>
<p>Artigo 14º.-Prazo</p>
<p>1. O prazo de presentación de solicitudes rematará o 31 de outubro. Sen embargo, e por razóns de eficacia, no mes seguinte a cada trimestre, excepto no cuarto, que se resolverá en novembro, resolveranse as solicitudes presentadas no trimestre anterior.</p>
<p>2. No suposto de que as solicitudes non cumpran os requisitos sinalados para cada programa na presente orde ou a documentación aportada sexa insuficiente ou conteña erros, procederase da forma prevista no artigo 10.2 do decreto citado anteriormente.</p>
<p>3. Unha vez completos os expedientes, a delegación provincial emitirá un informe preceptivo que remitirá xunto coa solicitude e a documentación á Dirección Xeral de Formación e Emprego.</p>
<p>Artigo 15º.-Valoración</p>
<p>1. Unha vez recibidos os expedientes na Dirección Xeral de Formación e Emprego, remitiranse á comisión de valoración, para o seu informe, proposta de resolución e posterior elevación perante o órgano competente para resolver.</p>
<p>2. Para os efectos do disposto no presente artigo, a comisión de valoración estará composta polo subdirector de Emprego, que a presidirá, e serán vocais o xefe do Servicio de Promoción de Emprego, que</p>
<p>actuará como secretario, e o xefe da Sección Técnica do F.S.E.</p>
<p>Artigo 16º.-Tramitación</p>
<p>Para a concesión das axudas teranse en conta aquelas accións que se implanten en zonas menos favorecidas e con maior índice de desemprego na actividade que se pretenda desenvolver, así como as promovidas por mulleras desempregadas, tendo en conta o indicado nesta orde nos artigos 2 e 7, respectivamente.</p>
<p>Artigo 17º.-Resolución</p>
<p>1. A resolución das subvencións, unha vez emitido informe sobre elas pola comisión de valoración e fiscalizadas as propostas polas respectivas intervencións, corresponderalle ó director xeral de Formación e Emprego, e deberán ser notificadas ós interesados.</p>
<p>2. Non obstante o sinalado no parágrafo anterior, a Conselleira de Familia, Muller e Xuventude poderá resolver sobre a concesión de subvencións para accións que se desenvolvan naqueles sectores productivos que polas súas características así o aconsellen.</p>
<p>Artigo 18º.-Requisitos para aboamento</p>
<p>Con independencia da súa contía e antes de proceder ó seu cobro, os beneficiarios das subvencións reguladas nos programas da presente orde, terán que acreditar:</p>
<p>a) No programa de Iniciativas Locais de Emprego certificación expedida polo concello correspondente de que os gastos para os que se concedeu a subvención foron efectuados.</p>
<p>b) Para as subvencións do programa de Proxectos Piloto de Acción Rural, certificacións de que se atopan ó día nas súas obrigas tributarias e sociais, e que non teñen pendente de pago ningunha débeda, por ningún concepto, coa Administración pública da Comunidade Autónoma, así como documentación xustificativa de que os gastos para os que se concedeu a subvención foron efectuados.</p>
<p>Artigo 19º.-Aboamento</p>
<p>O aboamento das subvencións farase efectivo da forma seguinte:</p>
<p>a) Ata un 50% do total do orzamento de gastos, en concepto de anticipo, no momento no que a Dirección Xeral de Formación e Emprego reciba certificación do concello responsable na que se notifique o inicio das actividades, con indicación dos gastos necesarios para o dito comezo, no caso das Iniciativas Locais de Emprego; e certificación da entidade responsable notificando o inicio das actividades, así como acreditación da necesidade de efectuar pagos inmediatos para o seu comezo, no caso dos Proxectos Piloto de Acción Rural.</p>
<p>b) O resto, unha vez recibida a documentación indicada no artigo anterior, tendo en conta que a xustificación deberá realizarse, en todo caso, antes do día 10 de novembro de 1995.</p>
<p>Artigo 20º.-Publicidade</p>
<p>Nas accións que se leven a cabo nos devanditos programas deberá figurar, no lugar onde se realicen, de forma visible, un cartel publicitario no que se indique que esa acción está cofinanciada pola Xunta</p>
<p>de Galicia, Consellería de Familia, Muller e Xuventude, e o Fondo Social Europeo, ámbalas dúas denominacións cos seus respectivos anagramas.</p>
<p>Disposicións adicionais</p>
<p>Primeira.-</p>
<p>Sen prexuízo das facultades inspectoras que teñan atribuídas outros órganos da Administración do Estado e da Comunidade Autónoma, o Fondo Social Europeo, a Unidade Administradora do Fondo Social Europeo no Ministerio de Traballo e Seguridade Social, a Consellería de Familia, Muller e Xuventude podará realiza-las comprobacións e verificacións que considere precisas para a constatación do cumprimento do disposto nesta orde e demais normas vixentes que resulten de aplicación.</p>
<p>Segunda.-</p>
<p>O incumprimento total ou parcial de calquera das condicións, así como a duplicación da axuda con cargo a outros créditos dos orzamentos xerais do Estado, da Seguridade social, Administración institucional, autonómica ou local ou da Unión Europea, constituirán causa determinante de revogación da axuda e do reintegro desta por parte do beneficiario ou solicitante, xunto cos xuros de demora, de acordo co establecido no artigo 78.6 da Lei 11/1992.</p>
<p>Terceira.-</p>
<p>A Consellería de Familia, Muller e Xuventude poderá requirir en todo momento a documentación orixinal que se considere necesaria para acreditar mellor o exacto cumprimento das condicións esixidas nos diferentes programas desta orde.</p>
<p>Cuarta.-</p>
<p>A concesión das subvencións reguladas na presente orde terá como límite global o crédito asignado nos orzamentos xerais para 1995 da Comunidade autónoma para o fin que perseguen e os compromisos que se reflictan no Marco Comunitario de Apoio provenientes do Fondo Social Europeo.</p>
<p>Quinta.-</p>
<p>Se por calquera causa, no momento en que a comisión de valoración teña que examina-las solicitudes, algún dos seus compoñentes non puidese asistir, será substituído polo funcionario que para o efecto designe o director xeral de Formación e Emprego, e, sempre que sexa posible, o nomeamento deberá recaer noutro funcionario do mesmo servicio có substituído.</p>
<p>Disposicións derradeiras</p>
<p>Primeira.-</p>
<p>Facúltase o director xeral de Formación e Emprego para que dicte, no ámbito das súas competencias, as resolucións e aclaracións necesarias para o desenvolvemento e cumprimento desta orde.</p>
<p>Segunda.-</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 13 de marzo de 1995.</p>
<p>Manuela López Besteiro</p>
<p>Conselleira de Familia, Muller e Xuventude</p>

