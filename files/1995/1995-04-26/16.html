---
date: '1995-04-26'
id: D2FA
page: 3079
number: 80
agency: CONSELLO DA CULTURA GALEGA
section: III. OUTRAS DISPOSICIÓNS
title: >-
  Resolución do 24 de marzo de 1995 pola que se convocan dúas bolsas de
  investigación para o Arquivo da Emigración Galega.
range: Resolución
url: 'https://www.xunta.gal/dog/Publicados/1995/19950426/AnuncioD2FA_gl.html'
---
<p>0 Consello da Cultura Galega convoca dúas bolsas de investigación para a realización de traballos de documentación histórica, material documental e gráfico, para o Arquivo da Emigración Galega.</p>
<p>1. Duración.</p>
<p>As bolsas terán unha duración de seis meses.</p>
<p>2. Dotación económica.</p>
<p>Cada bolsa terá unha dotación de 540.000 ptas., que serán aboadas en seis mensualidades de 90.000 ptas.</p>
<p>Para atende-lo gasto que supón a bolsa existe crédito suficiente na aplicación 03.01.111D.480 do orzamento vixente.</p>
<p>3. Requisitos.</p>
<p>Poderán optar á bolsa de colaboración tódolos españois, maiores de idade, e con plena capacidade para obrar, que reúnan os seguintes requisitos:</p>
<p>a) Ser licenciados/as universitarios/as.</p>
<p>b) Non ser traballadores por conta propia ou allea, nin recibir remuneración de ningún tipo ou gozar dunha bolsa ou axuda semellante.</p>
<p>4. Solicitudes.</p>
<p>Os solicitantes entregarán na sede do Consello da Cultura Galega (Pazo de Raxoi, 2ª planta, Santiago de Compostela), dentro do prazo de dez días contados a partir da publicación desta convocatoria no Diario Oficial de Galicia, a seguinte documentación:</p>
<p>-Instancia de solicitude dirixida ó presidente do Consello da Cultura Galega.</p>
<p>-Titulación universitaria.</p>
<p>-Currículum vitae con indicación dos estudios, actividades e documentación acreditativa de tódolos méritos que se aleguen.</p>
<p>-Declaración de non desempeñar actividade profesional remunerada por conta propia ou allea, nin gozar de bolsas ou axudas equiparables á convocada.</p>
<p>5. Selección dos bolseiros.</p>
<p>A selección dos bolseiros será realizada polo tribunal, que fará unha valoración dos méritos achegados.</p>
<p>6. Tribunal.</p>
<p>0 tribunal estará composto por tres membros do Consello da Cultura Galega.</p>
<p>0 tribunal poderá comprobar se os solicitantes posúen suficientes coñecementos de lingua galega para desempeña-la súa función.</p>
<p>7. Nomeamento.</p>
<p>Os/As bolseiros/as serán nomeados polo presidente do Consello da Cultura Galega a proposta do tribunal. Os/As bolseiros/as seleccionados/as deberán presentarse na sede do consello dentro dos dez días seguintes ó da notificación da súa selección, co obxecto de recolle-las súas credenciais acreditativas e comeza-la súa actividade.</p>
<p>8. Incidencias.</p>
<p>A solicitude de bolsas implica o coñecemento e aceptación das presentes bases.</p>
<p>A condición de bolseiro/a non dará lugar a relación laboral nin administrativa co Consello da Cultura Galega.</p>
<p>Santiago de Compostela, 24 de marzo de 1995.</p>
<p>María Xosé Rodríguez Galdo</p>
<p>Secretaria do Consello da Cultura Galega</p>

