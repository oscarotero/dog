---
date: '1995-07-18'
id: 2A2A
page: 5
number: 137
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Resolución do 10 de xullo de 1995 pola que se fai público o acordo da Comisión
  Delegada da Xunta de Galicia para Asuntos Económicos do 10 de maio de 1995
  sobre criterios para a concesión de avais por parte do Igape.
range: Resolución
url: 'https://www.xunta.gal/dog/Publicados/1995/19950718/Anuncio2A2A_gl.html'
---
<p>A Comisión Delegada da Xunta de Galicia para Asuntos Económicos na súa reunión do dez de maio de mil novecentos noventa e cinco, adoptou, por proposta do conselleiro de Economía e Facenda, o acordo que figura como anexo da presente resolución.</p>
<p>Coa finalidade de facilita-lo seu coñecemento e aplicación ordénase a súa publicación no Diario Oficial de Galicia.</p>
<p>Santiago de Compostela, 10 de xullo de 1995.</p>
<p>José Antonio Orza Fernández</p>
<p>Conselleiro de Economía e Facenda</p>
<p>ACORDO DA COMISIÓN DELEGADA DA XUNTA DE GALICIA PARA ASUNTOS ECONÓMICOS DO 10 DE MAIO DE 1995 SOBRE CRITERIOS PARA A CONCESIÓN DE AVALES POR PARTE DO IGAPE</p>
<p>Os avais que o Igape poida conceder dentro da autorización máxima que conteñan as leis de orzamentos de cada ano e de acordo co previsto no Decreto 284/1994 do 15 de setembro de regulación de avais polo Igape, modificado polo Decreto 132/1995, do 10 de maio, polo que se modifica o Decreto 284/1994, do 15 de setembro, de regulación de avais do Igape, distribuiranse, segundo o seu obxectivo e finalidade, do modo seguinte:</p>
<p>a) Ata un 30% do total autorizado en cada exercicio para apoiar plans de viabilidade de empresas.</p>
<p>b) Ata un 30% total autorizado en cada exercicio para apoiar accións que sexan consecuencia de plans e programas sectoriais de competitividade, así como aquelas que, con igual finalidade, poñan en marcha empresas ou grupos empresariais de especial interese socioeconómico para Galicia.</p>
<p>c)Ata un 40% para o apoio e promoción de novas empresas ou ampliación das existentes.</p>
<p>Para a aprobación de expedientes dentro das porcentaxes anteriores tomaranse en conta en todo caso os seguintes criterios:</p>
<p>-Para os expedientes a que se refiren as letras a) e b) do punto anterior, como mínimo o 85 e o 70% dos seus límites respectivamente, destinaranse a atender aquelas que se refiran a sectores, empresas ou grupos empresariais sobre os que a Comisión Delegada para Asuntos Económicos teña adoptado acordo para apoiar a súa viabilidade ou competitividade, sempre que os avais acordados estean integrados dentro</p>
<p>dunha actuación ou programa conxunto no que, ademais dos compromisos empresariais e sociais precisos, se inclúen outras accións de apoio do sistema productivo de Galicia a levar a cabo polas administracións públicas.</p>
<p>-Para as actuacións a que se refire a letra c) do punto anterior, as solicitadas de proxectos a financiar polo INESGA serán prioritarias a calquera outra. Neste sentido procurarase deixar liña dispoñible suficiente por dar cobertura ás expectativas de proxectos que en cada momento poidan preverse.</p>
<p>-As porcentaxes anteriormente sinaladas poderán ser modificadas por resolución do presidente do Igape dentro do límite máximo autorizado para cada exercicio pola Lei de presupostos.</p>
<p>Cando de acordo cos expedientes en curso se poida prever que as porcentaxes de cada grupo están cubertas pola aplicación dos criterios anteriores, procederase a arquchivar sen máis trámite as demais solicitudes comunicando esta circunstancia ós interesados.</p>
<p>Nos avais que conceda o Instituto Galego de Promoción Económica, Igape, a garantía que se preste non excederá do 70% do crédito que se afiance.</p>
<p>Non obstante e logo de xustificación no expediente, cando se trate de operacións a que se refire a letra a) do apartado anterior, poderanse alcanza-los límites previstos no Decreto 132/1995 do 10 de maio, polo que se modifica o Decreto 284/1994, do 15 de setembro, de regulación de avais do Igape.</p>
<p>Cando o Igape e as entidades financeiras comportan garantías de igual rango, a cobertura que estas proporcionen aplicarase, en caso de ser precisa a súa execución, en proporción ós riscos asumidos por cada parte na operación de que se trate.</p>
<p>4992</p>

