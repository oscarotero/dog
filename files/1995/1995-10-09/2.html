---
date: '1995-10-09'
id: 4C46
page: 7
number: 194
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 27 de setembro de 1995 pola que se delegan atribucións en materia de
  urbanismo nos delegados provinciais.
range: Orde
url: 'https://www.xunta.gal/dog/Publicados/1995/19951009/Anuncio4C46_gl.html'
---
<p>A Lei 7/1995, do 29 de xuño, de delegación e distribución de competencias en materia de urbanismo, no seu artigo 11, establece que ó conselleiro competente en materia urbanística correspóndelle o exercicio das competencias que en materia de urbanismo lle corresponden á Comunidade Autónoma e que pola propia lei non se atribúan expresamente a outros órga</p>
<p>nos urbanísticos. Así mesmo, no seu artigo 9 prevé a posibilidade de que os órganos urbanísticos da Xunta de Galicia deleguen o exercicio das súas competencias nos termos previstos nos artigos 43 e 44 da Lei 1/1983, do 22 de febreiro, reguladora da Xunta e do seu presidente.</p>
<p>A delegación competencial nos órganos periféricos desta consellería ten a finalidade de conseguir unha xestión máis áxil e eficaz, en beneficio tanto do funcionamento da Administración como dos administrados. Con isto preténdese lograr unha xestión máis acorde cos principios de economía, celeridade e eficacia que deben presidi-la actuación administrativa.</p>
<p>As atribucións obxecto da delegación son, na súa meirande parte, as que correspondían ás xa desaparecidas Comisións Provinciais de Urbanismo (outorgamento de autorizacións, actuacións por subrogación, etc.). Así mesmo, delégase a atribución para emiti-los informes preceptivos que determina a Lei 7/1995, do 29 de xuño, exclusivamente nos supostos de plans parciais e plans especiais que desenvolvan e se axusten ás determinacións do planeamento xeral municipal; quedando en todo caso excluídos da delegación os supostos de plans xerais, normas subsidiarias, programas de actuación e plans especiais que non desenvolvan ou non se axusten ás determinacións do planeamento xeral -que corresponderá informar ó conselleiro-, así como os supostos de estudios de detalle e proxectos de urbanización -que deben entenderse excluídos da aplicación da disposición adicional primeira da Lei 7/1995, do 29 de xuño, dadas as súas funcións limitadas a complementar ou executar, respectivamente, a ordenación </p>
<p>urbanística prevista no planeamento xeral ou parcial-.</p>
<p>Na súa virtude, e en uso das facultades conferidas polo artigo 43.3º da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>Deléganse nos delegados provinciais da Consellería de Política Territorial, Obras Públicas e Vivenda, no seu respectivo ámbito territorial, as atribucións que corresponden ó conselleiro en virtude da lexislación urbanística vixente, nos seguintes supostos:</p>
<p>1. Emiti-los informes preceptivos que determina a Lei 7/1995, do 29 de xuño, nos supostos de plans parciais e plans especiais que desenvolvan e se axusten ás determinacións do planeamento xeral municipal.</p>
<p>2. Actuar por subrogación, logo da solicitude do interesado, no exercicio das competencias urbanísticas que corresponden ós concellos como competencias propias e non atribuídas por delegación, nos supostos e cos requisitos previstos na lexislación vixente.</p>
<p>3. Aproba-los expedientes de expropiación forzosa nos supostos de procedementos de taxación conxunta.</p>
<p>4. Outorgar autorizacións para a constitución das servidumes a que fai referencia o artigo 211 do Real</p>
<p>decreto lexislativo 1/1992, do 26 de xuño, polo que se aproba o texto refundido da Lei sobre réxime do solo e ordenación urbana.</p>
<p>5. Outorgar autorizacións para edificacións de utilidade pública ou interese social que teñan que emprazarse no medio rural, segundo o procedemento previsto no artigo 42 da Lei 11/1985, do 22 de agosto, de adaptación da do solo a Galicia.</p>
<p>6. Exerce-las funcións de inspección urbanística e adopta-las medidas de protección da legalidade urbanística nos supostos previstos na lexislación urbanística vixente, e en particular, no artigo 50 da Lei 11/1985, de adaptación da do solo a Galicia.</p>
<p>7. Leva-lo rexistro de entidades urbanísticas colaboradoras.</p>
<p>Artigo 2º</p>
<p>Os actos dictados por delegación farán constar expresamente esta circunstancia e consideraranse como propios do órgano delegante que, en calquera momento, poderá revoga-la delegación outorgada.</p>
<p>Artigo 3º</p>
<p>O conselleiro poderá, en calquera momento, avocar para si o coñecemento dun asunto de conformidade co disposto no artigo 14 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición derrogatoria</p>
<p>Quedan derrogadas cantas normas de igual ou inferior rango se opoñan ó establecido nesta orde.</p>
<p>Disposición derradeira</p>
<p>A presente orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 27 de setembro de 1995.</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>
<p>6031</p>

