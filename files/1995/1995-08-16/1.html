---
date: '1995-08-16'
id: '3816'
page: 6
number: 156
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 239/1995, do 28 de xullo, polo que se establece a ordenación xeral das
  ensinanzas de formación profesional e as directrices sobre os seus títulos.
range: Decreto
url: 'https://www.xunta.gal/dog/Publicados/1995/19950816/Anuncio3816_gl.html'
---
<p>A sociedade actual, caracterizada por un proceso de cambio acelerado no eido tecnolóxico, asígnalle á formación profesional un papel fundamental á hora de presentar estratexias de crecemento económico, de desenvolvemento tecnolóxico e de mellora da calidade de vida dos cidadáns. Así, unha maior calidade e adaptación das cualificacións profesionais non só facilita unha resposta máis axeitada ós requirimentos do contorno productivo, senón que permite que os traballadores poidan enfrontarse eficazmente coas novas necesidades e retos do mercado laboral.</p>
<p>Neste contexto, estase a acometer unha profunda reforma do sistema de formación profesional, reservándolle, entre outras, a finalidade de garanti-la formación profesional inicial dos alumnos que os capacite para o desempeño cualificado das distintas profesións, proporcionando ó mesmo tempo unha formación polivalente que permita a adaptación dos titulados ós cambios e ás modificacións que poidan producirse ó longo da súa vida laboral.</p>
<p>Esta dobre finalidade, de lograr unha formación polivalente e, á vez, específica e de competencia profesional, orienta e dirixe o deseño da nova formación profesional. Así, o novo modelo diferencia aqueles contidos de carácter máis xeral, comúns a un número amplo de técnicas e perfís profesionais (formación profesional de base), daqueles outros máis especializados e que culminan a preparación específica para o exercicio dunha profesión, que constitúen a formación profesional específica</p>
<p>Un cambio cualitativo que hai que salientar é o paso dun sistema que tradicionalmente acreditaba formación, a outro que, ademais, acredita competencia profesional, entendida esta como o conxunto de capacidades, coñecementos, destrezas e actitudes que capacitan para o desenvolvemento dunha profesión no nivel requirido no emprego.</p>
<p>Cabe destacar tamén o importante papel que os axentes sociais están chamados a xogar, que permitirá unha maior adecuación dos profesionais ás demandas do ámbito productivo. Por unha parte, participan no deseño e contrastación das novas titulacións; por outra banda, unha parte importante do currículo destes estudios desenvolverase nas propias empresas, en situacións productivas reais, a través do denominado módulo de formación en centros de traballo que cursarán obrigatoriamente tódolos alumnos.</p>
<p>A nova organización pretende, ademais, posibilita-la interrelación da formación profesional regrada con outras modalidades de formación profesional, moi particularmente as relacionadas coas accións de formación contínua para traballadores e traballadoras e de formación para a reinserción laboral. Nembargantes, exclúese do ámbito de aplicación do presente decreto ás ensinanzas náuticas-pesqueiras, sendo a súa regulación a establecida no Decreto 428/1993, do 17 de decembro, polo que se regula e refunde a normativa vixente en materia de formación náutico-pesqueira, por non ser ensinanzas recollidas na Lei orgánica 1/1990, do 3 de outubro, de ordenación xeral educativa. Por outra banda, establecida a formación profesional de base a través dos decretos polos que se aproban os currículos da educación secundaria obrigatoria e do bacharelato, faise preciso regula-lo desenvolvemento da formación profesional específica no ámbito da Comunidade Autónoma de Galicia, fixando o marco normativo para </p>
<p>o posterior establecemento dos currículos correspondentes ós distintos ciclos formativos de graos medio e superior en que esta se organiza, que conducirán ás diferentes titulacións de formación profesional.</p>
<p>Este desenvolvemento debe permitir, en primeiro lugar, a adaptación das novas titulacións á realidade socioeconómica galega e ás necesidades de cualificación dos distintos sectores productivos da nosa economía. Por outra parte, debe ter en conta a marxe de liberdade suficiente para que os centros poidan incluí-las necesidades do contorno productivo nos seus proxectos educativos, atende-las necesidades de formación dese entorno nos seus proxectos curriculares e posibilita-la interconexión das accións formativas da formación regrada e a non regrada.</p>
<p>Na súa virtude, por proposta do conselleiro de Educación e Ordenación Universitaria, logo do informe do Consello Escolar de Galicia e logo de deliberación e aprobación do Consello da Xunta de Galicia na súa sesión celebrada o día vinteoito de xullo de mil novecientos noventa e cinco,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto e ámbito de aplicación.</p>
<p>O presente decreto establece a estructura, organización e regulamentación xeral da formación profesional específica, e directrices que deben cumpri-los currículos dos diferentes ciclos formativos, todo iso dentro do ámbito da Lei Orgánica 1/1990, do 3 de outubro, de ordenación xeral do sistema educativo, na Comunidade Autónoma de Galicia, en uso das atribucións recollidas no Estatuto de autonomía no Real decreto 1763/1982 sobre traspaso de funcións e servicios da Administración do Estado á Comunidade Autónoma de Galicia en materia de educación, e en aplicación do disposto no artigo cuarto da referida Lei 1/1990 e no Real decreto 676/1993, do 7 de</p>
<p>maio, que establece as directrices sobre os títulos e as correspondentes ensinanzas mínimas de formación profesional.</p>
<p>Artigo 2º.-Concepto e fins da formación profesional.</p>
<p>1. A formación profesional no ámbito do sistema educativo non universitario comprende o conxunto de ensinanzas que capacitan para o desempeño cualificado das distintas profesións.</p>
<p>2. As ensinanzas de formación profesional conducentes a títulos con validez académica e profesional terán como finalidade proporciona-la formación necesaria para:</p>
<p>a) Adquiri-la competencia profesional característica de cada título.</p>
<p>b) Comprende-la organización e características do sector correspondente, coñece-la lexislación laboral básica e os dereitos e obrigacións que dela se derivan, así como os mecanismos de inserción laboral; dispoñer dos coñecementos e habilidades necesarios para traballar en condicións de seguridade, amosando unha actitude preventiva ante os posibles riscos derivados das situacións de traballo.</p>
<p>c) Profundizar na autonomía, identidade e madurez persoal e profesional de forma que permita realizar futuras aprendizaxes e adaptacións ó cambio de cualificacións.</p>
<p>Artigo 3º.-Compoñentes da formación profesional.</p>
<p>1. As ensinanzas de formación profesional abarcan tanto a formación profesional de base como a formación profesional específica.</p>
<p>2. A formación profesional de base, incluída na educación secundaria obrigatoria e no bacharelato, está constituida por un conxunto de coñecementos, habilidades, destrezas e actitudes comúns a un número amplo de técnicas e perfís profesionais, que son requisito dunha formación polivalente e preparan para cursa-la formación profesional específica. A súa regulamentación vén recollida nos respectivos decretos polos que se establecen os currículos das correspondentes etapas educativas.</p>
<p>3. A formación profesional específica está constituida polo conxunto de coñecementos, habilidades, destrezas e actitudes vinculadas á competencia profesional característica de cada título, que culminan a preparación para o exercicio profesional. As ensinanzas de formación profesional específica conducen á obtención de títulos profesionais expedidos pola Administración educativa.</p>
<p>Capítulo II</p>
<p>Os ciclos formativos de formación profesional específica</p>
<p>Artigo 4º.-Ordenación.</p>
<p>1. As ensinanzas de formación profesional específica organízanse en ciclos formativos de duración variable en función da natureza da competencia profesional buscada en cada caso e da formación precisa para</p>
<p>adquirila. Estes ciclos formativos son de grao medio ou de grao superior.</p>
<p>2. Os ciclos formativos de grao medio requiren a formación profesional de base contemplada na educación secundaria obrigatoria, e capacitan para o exercicio de actividades suficientemente determinadas por traballos de execución e organización que poden ser autónomos no límite da utilización dos instrumentos e técnicas que lles son propias.</p>
<p>3. Os ciclos formativos de grao superior requiren a formación profesional de base recollida no bacharelato; a súa competencia profesional estará orientada ó exercicio de actividades relacionadas con traballos técnicos que poden ser executados de forma autónoma e/ou compartindo responsabilidades de encadramento e de coordinación.</p>
<p>Artigo 5º.-Acceso ós ciclos formativos.</p>
<p>1. Para cursa-los ciclos formativos de grao medio será preciso estar en posesión do título de graduado en educación secundaria.</p>
<p>Para cursa-los ciclos formativos de grao superior será necesario estar en posesión do título de bacharelato. Ademáis, cando as necesidades de formación profesional de base así o aconsellen, o decreto polo que se establece o currículo do título incorporará a obrigación de ter superadas determinadas materias de modalidade do bacharelato, en concordancia cos estudios profesionais ós que se quere acceder, e/ou outros contidos de formación profesional de base.</p>
<p>2. Non obstante o disposto no apartado anterior, os que non reúnan as condicións de titulación indicadas poderán tamén acceder ós ciclos formativos trala superación dunha proba que será convocada e regulada pola Consellería de Educación e Ordenación Universitaria.</p>
<p>Quen concorra á proba de acceso para ciclos formativos de grao medio deberá acreditar que dispón de coñecementos e habilidades suficientes para cursar con aproveitamento as ditas ensinanzas.</p>
<p>Quen concorra á proba de acceso para os ciclos formativos de grao superior deberá ter cumpridos os vinte anos de idade e acreditar que dispón dunha madurez suficiente relacionada cos obxectivos do bacharelato, así como as capacidades básicas relativas ó campo profesional correspondente ó ciclo formativo ó que pretende acceder. Desta última parte da proba poderá quedar exento, da forma que regulamentariamente se determine, quen acredite unha experiencia laboral ou a formación ocupacional que se corresponda cos estudios profesionais que desexa cursar.</p>
<p>3. A Consellería de Educación e Ordenación Universitaria regulará as condicións en que as persoas que acrediten ter superado totalmente as probas de acceso á universidade para maiores de vintecinco anos, poderán quedar total ou parcialmente exentas da proba de acceso ós ciclos formativos, en función do grao de afinidade entre as ensinanzas universitarias e o ciclo formativo ó que queiran acceder.</p>
<p>Capítulo III</p>
<p>Módulos profesionais</p>
<p>Artigo 6º.-Definición.</p>
<p>1. Os ciclos formativos organízanse internamente en módulos profesionais de formación teórico-práctica, cunha duración especificada en horas.</p>
<p>2. Entenderase por módulo profesional un conxunto de ensinanzas de formación profesional específica con coherencia e entidade propia, agrupadas pola súa vinculación cunha ou varias unidades de competencia dun título ou ben pola súa contribución ó logro das finalidades recollidas nos apartados b) e c) do artigo 2.2º deste decreto.</p>
<p>3. Para os efectos deste decreto o termo «módulo profesional» considérase equivalente ós termos «materia» e «área» a que se refiren os artigos 30.4º e 33 da Lei 1/1990, do 3 de outubro.</p>
<p>Artigo 7º.-Tipos e finalidades.</p>
<p>1. Tódolos ciclos formativos incluirán un módulo profesional de formación en centros de traballo, e outro de formación e orientación laboral.</p>
<p>Ademais, os ciclos formativos de grao superior que se impartan na Comunidade Autónoma de Galicia poderán incluír un módulo de proxecto integrado.</p>
<p>2. O módulo de formación e orientación laboral incluirá en tódolos casos un bloque de contidos relacionado co coñecemento do respectivo sector productivo na Comunidade Autónoma de Galicia, e contribuirá de forma específica ó desenvolvemento das seguintes finalidades, orientadas ó sector productivo característico do título correspondente:</p>
<p>a) Coñece-las condicións de saúde e risco da profesión e desenvolver actitudes de prevención, protección e mellora da defensa da saúde e o medio en que se desenvolve a actividade productiva no seu sector.</p>
<p>b) Coñece-la lexislación laboral básica ou aplicable no mundo laboral cos dereitos e obrigacións dos traballadores e as funcións e organización básica dunha empresa.</p>
<p>c) Adquirir, se é o caso, coñecementos sobre lexislación e aspectos básicos da economía.</p>
<p>d) Coñece-los aspectos socioeconómicos básicos do respectivo sector productivo no ámbito de Galicia</p>
<p>e) Favorecer procesos de inserción laboral para o exercicio da profesión tanto por conta propia como allea.</p>
<p>3. O módulo de formación en centros de traballo contribuirá de forma específica ó logro das seguintes finalidades:</p>
<p>a) Complementa-la adquisición polos alumnos da competencia profesional conseguida no centro educativo, mediante a realización dun conxunto de actividades de formación previamente identificadas e delimitadas entre as actividades productivas do centro de traballo.</p>
<p>b) Contribuír ó logro do conxunto das finalidades descritas para a formación profesional no artigo 2º deste decreto.</p>
<p>c) Avalia-los aspectos máis relevantes da competencia profesional adquirida polo alumno.</p>
<p>Deste módulo poderá quedar total ou parcialmente exento, da forma que regulamentariamente se determine, quen acredite unha experiencia laboral ou ocupacional que se corresponda co perfil profesional do título.</p>
<p>As actividades deste módulo desenvolveranse fundamentalmente nos centros productivos, en situacións reais de traballo. Non obstante, cando isto non sexa obxectivamente posible, a Administración educativa poderá determinar que unha parte deste se desenvolva no propio centro educativo.</p>
<p>A Consellería de Educación e Ordenación Universitaria regulará as condicións para o acceso do alumnado a este módulo, así como para a súa implantación temporal no proceso de aprendizaxe. En todo caso, desenvolverase preferentemente no tramo final das ensinanzas do ciclo formativo.</p>
<p>4. O módulo do proxecto integrado contribuirá de forma específica ó logro das seguintes finalidades:</p>
<p>a) Comprender globalmente aspectos sobresaíntes da competencia profesional característica do título que foron abordados noutros módulos profesionais do ciclo formativo.</p>
<p>b) Integrar ordenadamente distintos coñecementos sobre organización, características, condicións, tipoloxías, técnicas e procesos que se desenvolven nas diferentes actividades productivas do sector a que corresponde o título.</p>
<p>c) Adquirir, se é o caso, coñecementos, habilidades, destrezas e actitudes que favorezan o desenvolvemento daquelas capacidades relacionadas coa profesión para a que se forma que, sendo demandadas polo contorno productivo en que radica o centro, non poidan ser recollidas no resto dos módulos profesionais.</p>
<p>Capítulo IV</p>
<p>Organización e modalidades nos ciclos formativos</p>
<p>Artigo 8º.-Organización.</p>
<p>1. A Consellería de Educación e Ordenación Universitaria establecerá as regulacións e orientacións pedagóxicas pertinentes para a ordenación académica dentro de cada ciclo formativo.</p>
<p>2. Os centros educativos ofertarán con carácter xeral os ciclos formativos que teñan autorizados de forma completa.</p>
<p>3. A Consellería de Educación e Ordenación Universitaria adecuará as ensinanzas dos ciclos formativos ás peculiares características da educación a distancia e da educación de persoas adultas. En particular, regulamentará a forma en que os centros debidamente autorizados poderán ofertar de forma parcial os ciclos formativos ou en réxime nocturno.</p>
<p>Capítulo V</p>
<p>Os currículos</p>
<p>Artigo 9º.-Definición e obxectivos.</p>
<p>1. Para os efectos do disposto neste decreto, enténdese por currículo da formación profesional específica o conxunto de obxectivos, contidos, orientacións pedagóxicas, directrices e criterios de avaliación que regularán a práctica docente.</p>
<p>2. Os obxectivos dos diferentes módulos profesionais virán expresados por medio de formulacións denominadas «capacidades terminais».</p>
<p>Artigo 10º.-Establecemento dos currículos.</p>
<p>1. A Consellería de Educación e Ordenación Universitaria establecerá, mediante o correspondente decreto, o currículo básico de cada ciclo formativo.</p>
<p>2. Os contidos establecidos no decreto que regule o currículo básico de cada ciclo formativo non abarcarán a totalidade da duración deste, senón que contemplarán a existencia dunha parte do horario que quedará a disposición dos centros educativos co fin de que, cos criterios que se establezan, poidan dar cumprimento ó previsto no artigo 12º.</p>
<p>3. A porcentaxe horaria a disposición dos centros non será, en ningún caso, superior ó 15 % da duración total do ciclo formativo.</p>
<p>Artigo 11º.-Contidos.</p>
<p>O decreto específico que estableza o currículo básico do ciclo formativo correspondente a cada título determinará as capacidades profesionais e outras características da profesionalidade propias do título e deberá conter, polo menos, os seguintes aspectos que terán carácter obrigatorio para os centros:</p>
<p>a) O currículo básico que constitúe as ensinanzas obrigatorias do ciclo formativo.</p>
<p>b) A duración total do ciclo formativo.</p>
<p>c) Os módulos profesionais que o compoñen, así como a súa secuenciación.</p>
<p>d) O horario mínimo de cada módulo profesional.</p>
<p>e) As especialidades do profesorado con atribución docente nos módulos profesionais do correspondente ciclo formativo.</p>
<p>f) O horario mínimo para as actividades nos centros productivos e no centro educativo correspondentes ó módulo de formación en centros de traballo.</p>
<p>g) As validacións e/ou correspondencia coa formación ocupacional e coa práctica laboral para determinados módulos profesionais.</p>
<p>h) As condicións de acceso ó ciclo formativo</p>
<p>i) Nos ciclos de grao medio, a modalidade ou modalidades de bacharelato ás que da acceso o correspondente título, e as materias susceptibles de convalidación. Nos de grao superior, os estudios universitarios ós que poderán accede-los titulados.</p>
<p>j) Os requisitos mínimos de espacios e instalacións para poder imparti-lo ciclo.</p>
<p>Artigo 12º.-Desenvolvemento.</p>
<p>1. Os centros educativos desenvolverán o currículo das ensinanzas profesionais mediante a elaboración do proxecto curricular de centro. Os seus obxectivos, contidos, organización, metodoloxía e criterios de avaliación terán en conta as necesidades de desenvolvemento económico, social e de recursos humanos do seu contorno socioproductivo, e responderán ás características do alumnado a que van dirixidos.</p>
<p>2. O proxecto curricular tomará como marco de referencia o proxecto educativo do centro. Nos casos en que un mesmo centro imparta varios ciclos formativos, o proxecto curricular abarcará a todos eles, favorecéndose a adopción de criterios homoxéneos, pero respectaranse as especificidades que sexa conveniente establecer para as ensinanzas propias de cada profesión.</p>
<p>Capítulo VI</p>
<p>O profesorado</p>
<p>Artigo 13º.-O equipo docente.</p>
<p>1. O conxunto de profesores que desenvolven o seu labor nun ciclo formativo constitúen o equipo docente responsable deste.</p>
<p>Os profesores desenvolverán as programacións dos módulos que teñan encomendados de acordo co proxecto curricular do seu centro.</p>
<p>2. Cada módulo profesional será impartido, con carácter xeral, por un só profesor, con excepción daqueles nos que se recolla a colaboración dun profesor especialista, a teor do establecido no artigo 33.2º da Lei 1/1990, os que se realicen pola modalidade de oferta parcial e, se procede, o de formación en centros de traballo.</p>
<p>3. A composición do equipo docente dun ciclo formativo deberá se-la necesaria en función dos módulos que compoñan o ciclo, a ratio e o número de grupos; en todo caso, esta composición será o máis reducida posible, co fin de facilita-la cohesión e coordinación deste.</p>
<p>Igualmente, deberá garantirse a coordinación entre os equipos docentes que imparten ciclos formativos correspondentes á mesma familia profesional e entre os que imparten módulos profesionais que son transversais a diferentes ciclos formativos dunha ou varias familias profesionais.</p>
<p>Artigo 14º.-Programación.</p>
<p>1. O equipo docente adaptará as programacións ás necesidades educativas dos alumnos que forman o seu grupo de atención. As programacións conterán, así mesmo, a adecuación das capacidades terminais dos respectivos módulos profesionais ó contexto socioeconómico e cultural do centro.</p>
<p>2. Cando o progreso dun alumno non responda globalmente ós obxectivos programados, os profesores</p>
<p>adoptarán as oportunas medidas de reforzo educativo e, se é o caso, de adaptación curricular.</p>
<p>Cando o desenvolvemento da programación requira unha adaptación curricular significativamente diferente, esta deberá contar coa aprobación previa da Consellería de Educación e Ordenación Universitaria. En ningún caso, a adaptación curricular poderá afectar á desaparición de obxectivos relacionados con competencias profesionais básicas para o logro da competencia xeral característica do título.</p>
<p>3. Cada grupo de alumnos correspondente a un ciclo formativo disporá dun profesor titor que coordinará para cada alumno os procesos de seguimento e de orientación académica, persoal e profesional, que desenvolverá polo conxunto do equipo docente; cando se trate dunha oferta parcial de módulos profesionais, as funcións propias da titoría serán exercidas polo profesor responsable da impartición de cada módulo profesional.</p>
<p>Artigo 15º.-Metodoloxía.</p>
<p>A metodoloxía para utilizar na formación profesional específica tratará de forma globalizada os contidos científicos, tecnolóxicos e organizativos asociados ás súas ensinanzas, integrara a teoría e a práctica, promovendo no alumnado unha visión global e coordinada dos procesos productivos nos que deberá intervir como profesional.</p>
<p>No caso de que a oferta formativa se considere dentro dunha oferta parcial de módulos profesionais e se dirixa a persoas adultas, ou se realice como educación a distancia, o tratamento metodolóxico adaptarase ás peculiares características das persoas ás que vai dirixida.</p>
<p>Capítulo VII</p>
<p>A avaliación</p>
<p>Artigo 16º.-Suxeitos e obxecto.</p>
<p>1. O profesorado avaliará, de forma individual e en equipo, tanto as aprendizaxes dos alumnos e alumnas como a súa propia práctica docente.</p>
<p>2. Na avaliación da propia práctica docente valorarase, entre outras, a programación, a organización e a concreción do currículo en relación á súa adecuación ás características do entorno productivo e ás necesidades do alumnado.</p>
<p>3. A avaliación da aprendizaxe dos alumnos e alumnas será continua e realizarase por módulos profesionais; os profesores considerarán o conxunto dos módulos profesionais do ciclo formativo. A avaliación, realizada polo equipo docente que imparta o ciclo formativo, será coordinada polo profesor titor e asesorada, se é o caso, polo servicio de orientación do centro.</p>
<p>Este proceso de avaliación continua do alumnado require a súa asistencia regular ás clases e actividades programadas para os distintos módulos profesionais.</p>
<p>4. En todo caso, cando se trate de formación dirixida a persoas adultas, o proceso avaliador adaptarase ás súas peculiaridades.</p>
<p>Artigo 17º.-Criterios para a avaliación de alumnos.</p>
<p>1. Os criterios e procedementos de avaliación aplicados polo equipo docente terán en conta a competencia xeral e capacidades profesionais características do título, que constitúen a referencia para defini-los obxectivos xerais do ciclo formativo e os obxectivos, expresados en termos de capacidades, dos módulos profesionais que o conforman; a valoración do grao de consecución destas capacidades farase tomando como referencia inmediata os criterios de avaliación establecidos para cada módulo. O equipo docente avaliará, así mesmo, a madurez do alumnado en relación coas restantes finalidades da formación profesional específica.</p>
<p>2. Na avaliación do módulo de formación en centros de traballo, terase en conta a valoración feita polo responsable ou responsables designados polos correspondentes centros de traballo para o seguimento da formación do alumnado durante a estadía nestes.</p>
<p>3. Nos casos en que a impartición dun módulo profesional forme parte dunha oferta parcial, a avaliación atenderá especificamente ó dito módulo profesional</p>
<p>4. A superación dun ciclo formativo requerirá a avaliación positiva en todos e cada un dos módulos profesionais que o compoñen.</p>
<p>Artigo 18º.-Alumnos con necesidades educativas especiais.</p>
<p>Na avaliación dos alumnos con necesidades educativas especiais a que se refire o artigo 14.2º deste decreto terase en conta a dita circunstancia, tomando como referencia básica os criterios establecidos na adaptación curricular correspondente; e incorporarase ó seu expediente, se se tratase dunha adaptación curricular significativa, unha copia da resolución do órgano responsable que a autorice.</p>
<p>Artigo 19º.-Sesións de avaliación.</p>
<p>1. Polo menos celebrarase unha sesión de avaliación parcial cada trimestre lectivo.</p>
<p>2. En todo caso, antes do comezo do período de formación en centros de traballo realizarase unha sesión de avaliación na que se decidirá, de acordo cos criterios que se establezan e do preceptuado no artigo 23.3º sobre o acceso dos alumnos a dito período de formación en centros de traballo.</p>
<p>3. Unha vez finalizado o período de formación en centros de traballo, realizarase a avaliación final do ciclo formativo completo.</p>
<p>4. Nalgunha das sesións de avaliación anteriormente citadas o equipo docente elaborará un consello de orientación dirixido a cada alumno que curse a oferta formativa completa, con obxecto de asesoralo sobre a súa incorporación ó mundo do traballo para o exercicio profesional.</p>
<p>Capítulo VIII</p>
<p>Matriculación, validacións e promoción</p>
<p>Artigo 20º.-Matriculación.</p>
<p>Para poder cursar un ciclo formativo será preciso cumpri-las condicións especificadas no artigo 5º deste decreto.</p>
<p>Artigo 21º.-Validacións.</p>
<p>1. Regulamentariamente determinarase o procedemento para a convalidación de módulos entre distintos ciclos formativos, así como para a correspondencia e convalidación de módulos declarados nos respectivos títulos susceptibles de convalidación coa formación ocupacional.</p>
<p>2. Así mesmo, regularase o procedemento e condicións para efectuar exencións totais ou parciais de cursar aqueles módulos que se declaren en correspondencia coa práctica laboral.</p>
<p>Artigo 22º.-Promoción de ciclo.</p>
<p>1. En réxime presencial, os alumnos poderán realiza-las actividades programadas para un mesmo módulo profesional un máximo de dúas veces. Quen despois da repetición non obtivese avaliación positiva no módulo, ou quen en calquera momento abandone o centro, poderá completa-los módulos profesionais non superados e así concluí-los seus estudios por algúns dos procedementos previstos no artigo 53 da Lei orgánica 1/1990, do 3 de outubro.</p>
<p>2. No caso de alumnos que sigan unha adaptación curricular significativa de acordo co artigo 14.2º deste decreto, o deseño da dita adaptación poderá recoller criterios de promoción diferentes ós contidos neste artigo.</p>
<p>Artigo 23º</p>
<p>1. Na sesión de avaliación a que se refire o artigo 19.2º, para os alumnos que non reúnan os requisitos para acceder ó período de formación en centros de traballo, o equipo educativo establecerá as oportunas actividades de recuperación dos módulos non superados, e o seu calendario.</p>
<p>2. Con obxecto de facilita-la continuidade nos estudios do alumnado, nesa mesma sesión de avaliación aludida no apartado 19.2º, o equipo docente e os servicios de orientación poderán elaborar consellos de orientación dirixidos ós alumnos con especiais dificultades académicas.</p>
<p>3. Así mesmo, sen prexuízo das condicións de acceso establecidas con carácter xeral para o módulo de formación en centros de traballo, o equipo docente poderá denegar a determinados alumnos o acceso á parte do módulo profesional de formación en centros de traballo situado ó final do ciclo formativo. Esta limitación soamente poderá ser aplicada a aqueles alumnos nos que concorran circunstancias manifestas de baixo rendemento e insuficiente maduración que, ata ese momen</p>
<p>to, fosen detectadas en, polo menos, a metade dos módulos profesionais.</p>
<p>Capítulo IX</p>
<p>Títulos e acreditacións</p>
<p>Artigo 24º.-Títulos: validez e clases.</p>
<p>1. Os títulos a que se refire este decreto terán a validez e efectos que lles recoñece o Real decreto 676/1993, do 7 de maio.</p>
<p>2. A superación das ensinanzas de formación profesional específica de grao medio ou de grao superior dará dereito á obtención, respectivamente, do título de técnico ou técnico superior na correspondente profesión.</p>
<p>3. O título de técnico faculta para o acceso ás modalidades de bacharelato e validacións deste que se determinen no decreto de cada título, de acordo coa súa relación cos estudios de formación profesional cursados.</p>
<p>4. O título de técnico superior da dereito de acceso directo ós estudios universitarios que se determinen, tendo en conta a súa relación cos estudios de formación profesional cursados, e de acordo coa normativa sobre os procedementos de ingreso na universidade.</p>
<p>Artigo 25º.-Acreditación de ensinanzas de módulos profesionais.</p>
<p>A superación das ensinanzas de formación profesional específica correspondentes a un módulo profesional dará lugar á correspondente acreditación. A Consellería de Educación e Ordenación Universitaria, regulará as condicións nas que os centros poidan extende-las ditas acreditacións.</p>
<p>Disposicións adicionais</p>
<p>Primeira.-Adscrición</p>
<p>A adscrición do profesorado dos actuais corpos de ensinanza secundaria e técnicos de formación profesional ás novas especialidades ás que se atribúe a impartición dos diferentes módulos profesionais de cada ciclo formativo realizarase de acordo co que se estableza regulamentariamente.</p>
<p>Segunda.-En todo caso, o corpo de profesores técnicos de formación profesional desempeñará as súas funcións na formación profesional específica, tanto de grao medio como de grao superior, sen perxuízo de que tamén o faga, nas condicións que se establezan, na educación secundaria obrigatoria e no bacharelato.</p>
<p>Disposición transitoria única</p>
<p>En tanto non se produza a adscrición do profesorado ás novas especialidades, naqueles centros que implanten ciclos formativos o Servicio de Inspección, por proposta da dirección do centro, atribuirá, de forma provisional, os módulos profesionais a especialidades dos corpos de profesores de ensinanza secundaria e técnicos de formación profesional que sexan afins ás que sinalen os correspondentes decretos dos títulos.</p>
<p>Disposicións derradeiras</p>
<p>Primeira.-Desenvolvemento.</p>
<p>Autorízase o conselleiro de Educación e Ordenación Universitaria para dicta-las disposicións correspondentes para o desenvolvemento deste decreto.</p>
<p>Segunda.-Entrada en vigor.</p>
<p>Este decreto entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, vinteoito de xullo de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>5084</p>

