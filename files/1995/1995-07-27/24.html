---
date: '1995-07-27'
id: 2EEA
page: 5
number: 143
agency: CONSELLERÍA DE ECONOMÍA E FACENDA
section: VI. ANUNCIOS
title: >-
  Convocatoria do 30 de xuño de 1995 de estadía na Ofinica da Fundación
  Galicia-Europa en Bruxelas dirixida ó persoal ó servicio das entidades membros
  do seu padroado.
range: Convocatoria
url: 'https://www.xunta.gal/dog/Publicados/1995/19950727/Anuncio2EEA_gl.html'
---
<p>A Fundación Galicia-Europa anuncia que a partir do mes de outubro do presente ano pon á disposición do persoal ó servicio das entidades membros desta institución (Xunta de Galicia, Banco Pastor, Caixa de Aforros de Galicia, Caixa Ourense, Caixa Pontevedra, Caixavigo e Cámaras de Comercio galegas) a súa oficina en Bruxelas para acoller persoas que traballen ó seu servicio.</p>
<p>A finalidade que se persegue é a de que, contando coa asistencia do persoal da Fundación destinado en Bruxelas e dos contactos que a través del se poidan establecer coas institucións comunitarias, as persoas seleccionadas realicen traballos de investigación en relación con temas comunitarios que sexan de interese para as entidades das que dependan.</p>
<p>Requisitos:</p>
<p>-Formar parte do cadro de persoal dalgunha das entidades membros do Padroado da Fundación Galicia-Europa.</p>
<p>-Acreditar ter realizados estudios universitarios completos de segundo ciclo, sancionados por un título universitario.</p>
<p>-Ter coñecemento profundo do francés ou do inglés.</p>
<p>-Daráselle preferencia a aqueles candidatos que se ocupen de funcións que demanden unha ampliación de coñecementos en relación con temas comunitarios e que acrediten estudios ou traballos realizados neste sentido.</p>
<p>As entidades ás que pertenzan os candidatos faranse cargo dos gastos de desprazamento e de aloxamento en Bruxelas polo tempo que dure a estadía que terá unha duración variable segundo cada caso, pero que por termo medio será de 15 días.</p>
<p>As estadías realizaranse no período comprendido entre o 1 de outubro de 1995 e o 30 de xuño de 1996.</p>
<p>Os interesados deberán presenta-la súa solicitude na sede da Fundación Galicia-Europa, sita na Casa da Parra, praza da Quintana, Santiago de Compostela, Tfn. 56 26 46.</p>
<p>A documentación que se presentará constará dos seguintes documentos:</p>
<p>-Solicitude dirixida ó director da Fundación Galicia-Europa, no que se fagan consta-las razóns polas que se solicita a estadía e o obxecto do traballo que se vai realizar. Así mesmo, indicaranse as datas máis convenientes para realiza-la estadía e a súa previsible duración.</p>
<p>-Autorización asinada pola autoridade de quen dependa o candidato e compromiso de facerse cargo dos correspondentes gastos.</p>
<p>-Os documentos acreditativos do cumprimento dos requisitos da convocatoria así como unha fotografía tipo carné.</p>
<p>Prazo: a documentación deberá entregarse antes do 15 de setembro.</p>
<p>José Antonio Orza Fernández</p>
<p>Secretario xeral da Fundación Galicia-Europa</p>
<p>95-05051</p>

