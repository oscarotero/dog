---
date: '1995-02-23'
id: B636
page: 1
number: 38
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 9 de febreiro de 1995 de axudas ás entidades locais para a
  erradicación do chabolismo na Comunidade Autónoma de Galicia no exercicio de
  1995.
range: Orde
url: 'https://www.xunta.gal/dog/Publicados/1995/19950223/AnuncioB636_gl.html'
---
<p>O Decreto 266/1989, do 23 de novembro, desenvolve a Lei 5/1989, de medidas para a erradicación do chabolismo no ámbito territorial da Comunidade Autónoma de Galicia.</p>
<p>A presente disposición, que non modifica o procedemento, abre o prazo de presentación das solicitudes, indica a partida orzamentaria na que figuran os créditos que amparan a presente orde e sinala a contía máxima das subvencións a conceder para alugueiros a que se refire o artigo 9 do Decreto 266/1989, do 23 de novembro.</p>
<p>A disposición adicional segunda do devandito decreto faculta o conselleiro de Ordenación do Territorio e Obras Públicas para dictar, no ámbito das súas competencias, tódalas disposicións que sexan necesarias para o desenvolvemento da devandita norma.</p>
<p>Logo dos informes preceptivos segundo o Decreto 21/1992, do 29 de xaneiro, e a orde da Consellería da Presidencia e Administración Pública do 9-11-1993 e en uso da referida autorización,</p>
<p>DISPOÑO:</p>
<p>Artigo 1º.-</p>
<p>Estas axudas instrumentaranse financeiramente a través do crédito que figura consignado para esta finalidade na aplicación 06.50.331A.760 do estado de gastos dos orzamentos xerais da Comunidade Autónoma de Galicia para 1995.</p>
<p>Artigo 2º.-</p>
<p>1.-Para os efectos da presente orde continúan vixentes os límites porcentuais das subvencións establecidas no artigo 2º da Orde do 26 de abril de 1991.</p>
<p>2.-Para os efectos da presente orde o límite máximo por vivenda do importe da subvención para alugueiros ó que se refire o artigo 9 do Decreto 266/1989, do 23 de novembro, queda establecido en 17.500 ptas./mes.</p>
<p>3.-Para a tramitación e concesión das axudas, haberá que aterse ó determinado na Orde do 7 de xuño de 1990, e na Resolución do 17 de outubro de 1990 do Instituto Galego da Vivenda e Solo, no que non resulte modificado pola presente orde.</p>
<p>Artigo 3º.-</p>
<p>O prazo de presentación de solicitudes comezará o día seguinte ó da publicación da presente orde, e rematará o 31 de agosto de 1995.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 9 de febreiro de 1995.</p>
<p>José Cuíña Crespo</p>
<p>Conselleiro de Política Territorial, Obras Públicas</p>
<p>e Vivenda</p>

