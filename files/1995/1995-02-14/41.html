---
date: '1995-02-14'
id: A2E6
page: 1
number: 31
agency: CONCELLO DE SARREAUS
section: VI. ANUNCIOS
title: >-
  Resolución do 23 de xaneiro de 1995 pola que se somete a información pública o
  expediente expropiatorio dos bens e dereitos que se precisan ocupar para a
  execución do Parque de Reserva Empresarial de Ourense en Sarreaus.
range: Resolución
url: 'https://www.xunta.gal/dog/Publicados/1995/19950214/AnuncioA2E6_gl.html'
---
<p>O Concello de Sarreaus, en data do 21 de marzo de 1992, asinou un convenio con Xestión Urbanística de Ourense, S.A. para a creación dun Parque de Reserva Empresarial no municipio.</p>
<p>A Comisión Provincial de Urbanismo de Ourense, en sesión celebrada o día 21 de decembro de 1993, adoptou un acordo polo que se aproba definitivamente o Plan Parcial do Parque de Reserva Empresarial de Ourense en Sarreaus.</p>
<p>Este plan parcial determina como sistema de actuación para a súa execución o sistema de expropiación, o que implica a declaración de utilidade pública das obras e a necesidade de ocupación dos terreos e edificacións correspondentes para os fins da expropiación, de acordo co disposto no artigo 132 do Real decreto lexislativo 1/1992, do 26 de xuño, polo que se aproba o texto refundido da Lei sobre réxime do solo e ordenación urbana.</p>
<p>Os bens e dereitos afectados pola expropiación están comprendidos dentro do ámbito da unidade de execución delimitada polo Plan Parcial do Parque de Reserva Empresarial de Ourense en Sarreaus, e están concretados na relación de propietarios e titulares dos bens e dereitos que se precisan ocupar no documento do plan parcial.</p>
<p>De conformidade co previsto nos artigos 219 e seguintes do Real decreto lexislativo 1/1992, do 26 de xuño, polo que se aproba o texto refundido da Lei sobre réxime do solo e ordenación urbana, sométese a información pública o expediente de expropiación dos bens e dereitos que se precisan ocupar para execución do Parque de Reserva Empresarial de Ourense en Sarreaus.</p>
<p>O expediente estará exposto nas oficinas da sociedade Xestión Urbanística de Ourense, S.A. (Xestur-Ourense), sita en r/ Curros Enríquez nº 1, planta 8ª, 32003 Ourense, durante o prazo de un mes, a partir da publicación desta resolución no Diario Oficial de Galicia.</p>
<p>Durante o dito prazo, todas aquelas persoas ou entidades que se consideren afectadas poderán presenta-las alegacións que coiden oportunas, por triplicado exemplar, no Concello de Sarreaus.</p>
<p>Sarreaus, 23 de xaneiro de 1995.</p>
<p>Gumersindo Lamas Alvar</p>
<p>Alcalde</p>

