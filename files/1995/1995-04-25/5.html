---
date: '1995-04-25'
id: D8DA
page: 3
number: 79
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 108/1995, do 31 de marzo, polo que se acorda a mutación demanial do
  inmoble coñecido como Residencia San Lázaro, sito na rúa San Lázaro, de
  Santiago de Compostela (A Coruña).
range: Decreto
url: 'https://www.xunta.gal/dog/Publicados/1995/19950425/AnuncioD8DA_gl.html'
---
<p>A través do Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, foi transferido o inmoble coñecido como camping xuvenil San Lázaro, sito en Santiago de Compostela, cunha extensión superficial de 9.300 m (BOE nº 235, do 1 de outubro de 1982).</p>
<p>Mediante o Decreto 146/1982, do 1 de decembro, sobre asunción e asignación de competencias, adscríbese á Consellería de Cultura o dito inmoble. Posteriormente, a extinta Consellería de Cultura e Xuventude construíu no antedito inmoble un edificio composto de soto, planta baixa, primeiro, segundo e ático, cunha superficie total construída de 2.760,57 m, para dedicalo a residencia xuvenil. Na actualidade, despois dos distintos cambios na estructura orgánica da Xunta de Galicia, atópase adscrito á Consellería de Familia, Muller e Xuventude.</p>
<p>Posto de manifesto pola Consellería de Familia, Muller e Xuventude que o inmoble non resulta necesario na actualidade para o exercicio das súas competencias e constando a petición subscrita pola Consellería de Educación e Ordenación Universitaria na que solicita a súa adscrición para a instalación de dependencias administrativas dela dependentes, procede, de conformidade co disposto no artigo 12 da Lei 3/1985, do 12 de abril, do patrimonio da Comunidade Autónoma galega, acorda-la mutación do destino do inmoble descrito no encabezamento.</p>
<p>En virtude do anteriormente exposto, por proposta da Consellería de Economía e Facenda, logo de deliberación do Consello da Xunta de Galicia na súa reunión do día trinta e un de marzo de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Acorda-la mutación demanial do inmoble coñecido como residencia San Lázaro, sito na rúa San Lázaro, de Santiago de Compostela (A Coruña), co fin de destinalo a sede dos órganos administrativos dependentes da Consellería de Educación e Ordenación Universitaria.</p>
<p>Artigo 2º</p>
<p>Adscribi-lo antedito inmoble á Consellería de Educación e Ordenación Universitaria, que ostentará as facultades de administración, xestión e conservación del.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para dar efectividade ó disposto no presente decreto.</p>
<p>Santiago de Compostela, trinta e un de marzo de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Ferrnández</p>
<p>Conselleiro de Economía e Facenda</p>

