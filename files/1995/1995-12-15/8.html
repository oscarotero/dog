---
date: '1995-12-15'
id: '6952'
page: 9
number: 239
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 13 outubro de 1995 pola que se convocan encontros e actividades de
  formación e intercambios de experiencias para os coordinadores e membros dos
  equipos de normalización lingüística, e para o profesorado en xeral, dos
  centros de ensino non universitario públicos, privados e privados concertados
  da Comunidade Autónoma de Galicia.
range: Orde
url: 'https://www.xunta.gal/dog/Publicados/1995/19951215/Anuncio6952_gl.html'
---
<p>A Consellería de Educación e Ordenación Universitaria, a través das ordes do 12 de xuño e do 26 de xullo de 1990 (DOG do 5 de xullo e do 17 de agosto, respectivamente) dispuña, entre outras cuestións, que nos centros de ensino non universitario, públicos, privados e privados concertados dependentes dela debía deseñarse un plan xeral para o uso do idioma e un plan específico para o ensino en lingua galega, promovidos e coordinados ámbolos dous por un equipo de normalización lingüística constituído especialmente para iso en cada centro.</p>
<p>Cómpre dinamiza-las actuacións deses equipos, promovendo a formación dos seus membros e o intercambio e a difusión das experiencias dos distintos centros, o cal vai axudar tamén a que se cumpra o disposto no Decreto 247/1995, polo que se desenvolve o que para o ensino non universitario establecía a Lei 3/1983, de normalización lingüística. Por todo isto, esta consellería,</p>
<p>DISPÓN:</p>
<p>Artigo 1º</p>
<p>1. Convócanse encontros e actividades de formación e intercambios de experiencias para os coordinadores e membros dos equipos de normalización lingüística constituídos nos centros educativos non universitarios públicos, privados e privados concertados da Comunidade Autónoma de Galicia, e para o profesorado en xeral. Estes encontros e actividades celebraranse ó longo do ano 1996.</p>
<p>2. A finalidade destes encontros e actividades é a formación do profesorado, para consegui-la normalización lingüística dos centros e a galeguización do ensino en xeral, tal e como dispoñen o Decreto 247/1995 e mailas ordes citadas no preámbulo desta orde.</p>
<p>3. O contido destes encontros e actividades centrarase fundamentalmente nas actuacións previstas no plan xeral para o uso do idioma e no plan específico para o ensino en lingua galega, consignados polos centros dentro do seu proxecto educativo, e mais no establecido no Decreto 247/1995.</p>
<p>4. Todo o que se leve a cabo nestes encontros e actividades farase en galego, de acordo co disposto na Lei 3/1983, do 15 de xuño, de normalización lingüística (disposición adicional) e no Decreto 173/1982, do 17 de novembro, de normativización da lingua galega.</p>
<p>Artigo 2º</p>
<p>Os módulos económicos que se fixen para estes encontros e actividades poderán comprender:</p>
<p>-Gastos de desprazamento dos coordinadores e dos profesores docentes, sempre que o concello no</p>
<p>que se celebren sexa distinto daquel no que está situado o centro no que teñen destino.</p>
<p>-Retribución ós relatores ou conferenciantes, no caso de que os haxa, polas súas conferencias ou relatorios.</p>
<p>-Bolsas de asistencia para os profesores-alumnos en activo, para o desprazamento desde o centro de destino ata o lugar onde se celebre o encontro ou actividade, sempre que estean situados en concellos distintos.</p>
<p>-Dotación específica para material.</p>
<p>Artigo 3º</p>
<p>O número de asistentes a cada encontro ou actividade será de 15 persoas como mínimo.</p>
<p>Artigo 4º</p>
<p>As localidades de celebración, as datas de comezo e mailos correspondentes horarios determinaraos a Consellería de Educación e Ordenación Universitaria a través da Dirección Xeral de Política Lingüística, segundo as solicitudes e a súa distribución xeográfica.</p>
<p>Artigo 5º</p>
<p>Para solicitar ser admitido nestes encontros ou actividades utilizarase o formulario que figura como modelo no anexo desta orde. As solicitudes presentaranse ata o día 30 de xaneiro de 1996 no rexistro das delegacións provinciais da Consellería de Educación e Ordenación Universitaria, ou tramitaranse por calquera dos medios que recolle o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Sobre a admisión das solicitudes resolverá a correspondente delegación provincial da Consellería de Educación e Ordenación Universitaria. Se no prazo de tres meses, contados desde a publicación desta orde no Diario Oficial de Galicia, non recaese resolución expresa, as solicitudes presentadas entenderanse desestimadas.</p>
<p>Artigo 6º</p>
<p>1. A duración de cada encontro ou actividade poderá variar segundo a programación que se dispoña.</p>
<p>2. A asistencia a tódalas sesións destes encontros e actividades será obrigatoria.</p>
<p>3. Ás persoas que participen nos encontros e actividades outorgaráselles un certificado de asistencia.</p>
<p>Disposicións derradeiras</p>
<p>Primeira.-Autorízase a Dirección Xeral de Política Lingüística para dictar, no ámbito das súas competencias, as resolucións necesarias para o desenvolvemento da presente orde.</p>
<p>Segundo.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 13 de outubro de 1995.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>95-7989</p>

