---
date: '1995-05-18'
id: E056
page: 3667
number: 94
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 16 de marzo de 1995 pola que se regulan as axudas á contratación
  cofinanciadas polo Fondo Social Europeo e a Comunidade Autónoma para o
  exercicio de 1995.
range: Orde
url: 'https://www.xunta.gal/dog/Publicados/1995/19950518/AnuncioE056_gl.html'
---
<p>A política de emprego da Unión Europea, a través do Fondo Social Europeo, prevé, entre outras medidas, o cofinanciamento, xunto con diversos poderes públicos dos estados membros, de axudas á contratación de desempregados menores de 25 anos ou con 25 ou máis anos, parados de longa duración, na súa modalidade de duración indefinida a tempo completo, e á conversión de contratos temporais en indefinidos.</p>
<p>Co obxecto de cumprir co mandato constitucional de realizar unha política orientada ó pleno emprego, recollido no artigo 40.1º da Constitución, a Xunta de Galicia e a Administración central, dentro do marco do convenio de colaboración en materia de política de emprego, subscrito co Ministerio de Traballo e Seguridade Social, presenta ó Fondo Social Europeo solicitudes de axuda para o cofinanciamento das accións reguladas na presente orde, ó abeiro do Real, decreto 1492/1987, do 25 de novembro, e de acordo co establecido nas normas e directrices derivadas da reforma dos fondos estructurais da Unión Europea, cuantificadas no marco comunitario de apoio.</p>
<p>Para a posta en marcha dos proxectos presentados perante o precitado fondo, é preciso dicta-las normas que regulen a concesión destas axudas, con cargo ós orzamentos xerais da Comunidade Autónoma para 1995 e cos fondos reflectidos no Marco Comunitario de Apoio da Unión Europea a través do Fondo Social Europeo.</p>
<p>Na súa virtude, en uso das facultades que teño atribuídas, e para a debida aplicación dos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º</p>
<p>1. O obxecto da presente orde, que se rexerá polo disposto na Lei 11/1992, de réxime financeiro e presupostario, pola Lei de orzamentos xerais da Comunidade Autónoma galega para 1995, polo Decreto 52/1994, do 4 de marzo, e pola presente orde de convocatoria é conceder axudas, de ata un máximo de 610.272 pesetas por traballador, a empresas (persoas físicas ou xurídicas) que contraten por tempo indefinido e a xornada completa:</p>
<p>a) A mozos desempregados menores de 25 anos.</p>
<p>b) A desempregados con 25 ou máis anos.</p>
<p>c) Á transformación dun contrato temporal en indefinido, independentemente do momento de forma</p>
<p>lización do de carácter temporal, exceptuándose os contratos en prácticas, para a formación e aprendizaxe.</p>
<p>2. As ditas axudas financiaranse con cargo ás aplicacións orzamentarias 14.04.222A.471, 14.04.222A.472 e 14.04.222A.475 dos orzamentos xerais desta Comunidade Autónoma para 1995, xunto cos fondos recollidos no Marco Comunitario de Apoio da Unión Europea a través do Fondo Social Europeo.</p>
<p>Artigo 2º</p>
<p>1. Os beneficios previstos na presente orde non poderán dar lugar a un financiamento superior ós gastos pertinentes, polo que se procederá á súa reducción proporcional cando o salario bruto anual que deba percibi-lo traballador, xa sexa este o salario mínimo interprofesional ou o que lle corresponda, en virtude do pacto colectivo ou individual, resulte inferior á axuda en principio determinada.</p>
<p>2. Estas subvencións serán incompatibles con outras, que se perciban, en concepto de axuda salarial, como medida de fomento de emprego.</p>
<p>3. O tope máximo de subvención por empresa non excederá de oito millóns de pesetas.</p>
<p>Artigo 3º</p>
<p>Só poderán beneficiarse das axudas previstas nesta orde as empresas que:</p>
<p>1. Teñan centros de traballo na Comunidade Autónoma e contraten o traballador para prestar servicios neste ámbito.</p>
<p>2. Estean inscritas na Seguridade Social o día en que se produza a contratación.</p>
<p>3. Estean ó día no pagamento das cotizacións á Seguridade Social, ou que teñan concedido o aprazamento no pagamento das cotas.</p>
<p>4. Estean ó día nos pagamentos das obrigas tributarias ou teñan concedido aprazamento no pagamento.</p>
<p>5. Non ter pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>6. Incrementen o cadro de persoal fixo da empresa como consecuencia da contratación dos traballadores dos que se fomenta a contratación, de xeito que supere a media aritmética daquela no ano 1994.</p>
<p>7. Non estean en situación de regulación de emprego, suspensión de pagamento ou quebra.</p>
<p>Artigo 4º</p>
<p>Poderán acollerse ós beneficios previstos nesta disposición as modalidades de contratación sinaladas no artigo 1º.1 apartados a) e b), que se leven a cabo desde o comezo do ano 1995, e no seu apartado e), sempre que a transformación se produza no ano 1995, que se resolverán segundo o criterio recollido no artigo 7º.</p>
<p>O prazo de presentación de solicitudes rematará o 31 de outubro. Non obstante, e por razóns de efi-</p>
<p>cacia, resolveranse trimestralmente as solicitudes presentadas nos meses anteriores.</p>
<p>Artigo 5º</p>
<p>Exclúense dos beneficios desta orde:</p>
<p>a) As relacións laborais de carácter especial previstas no artigo 2 da Lei 8/1980, do 10 de marzo, do Estatuto dos traballadores, ou outras disposicións legais.</p>
<p>b) Os contratos celebrados co cónxuxe, ascendentes, descendentes e demais parentes por consaguinidade ou afinidade, ata o segundo grao inclusive, do empresario individual ou dos que ocupen postos de alta dirección na empresa, cando esta adopte forma de sociedade, así como os celebrados cos socios.</p>
<p>c) As contratacións realizadas con traballadores que nos vintecatro meses anteriores ó da data de contratación prestaran servicios na mesma empresa ou grupo de empresas mediante un contrato por tempo indefinido.</p>
<p>Artigo 6º</p>
<p>1. As empresas que desexen acollerse ós beneficios recollidos na presente orde deberán presentar solicitude para o efecto, na que declaren reuni-los requisitos enumerados no artigo 3º, na delegación provincial da Consellería de Familia, Muller e Xuventude onde estea o centro de traballo, ou da forma prevista nas normas reguladoras do procedemento administrativo.</p>
<p>2. Á solicitude deberá unírselle por triplicado exemplar, mediante orixinal ou fotocopias debidamente compulsadas, a seguinte documentación:</p>
<p>a) Copia auténtica do DNI da persoa que asina a solicitude e, se é o caso, poder bastante para actuar en nome da sociedade, debidamente inscrito no Rexistro Mercantil.</p>
<p>b) Modelos TC1 e TC2 de cotización á Seguridade Social de 1994, así como os dos meses inmediatamente anteriores á solicitude, excepto o do mes inmediatamente anterior.</p>
<p>c) Fotocopia do DNI do traballador que se pretende contratar.</p>
<p>d) Compromiso de contratación, ou compromiso da empresa de convertilo en indefinido, no caso de que o contrato inicial estivese suxeito a temporalidade, sempre que non sexan para a formación, en prácticas ou aprendizaxe.</p>
<p>e) Fotocopia da tarxeta de demanda de emprego do traballador que se pretende contratar e/ou, declaración xurada do traballador da súa situación real de desemprego, con indicación do tempo que permaneceu en desemprego; a devandita situación someterase a comprobación, previa á concesión da subvención, por parte dos servicios da Consellería de Familia, Muller e Xuventude.</p>
<p>f) Solicitude de transferencia bancaria en modelo oficial, que será facilitada polas delegacións da Con</p>
<p>sellería de Familia, Muller e Xuventude, fotocopia do código de identificación fiscal e certificado de existencia de conta en banco ou caixa.</p>
<p>g) Declaración expresa de que non se percibe ningún tipo de axuda da mesma natureza concedida por calquera outra Administración pública.</p>
<p>h) Declaración pola que se expresa submisión ás actuacións de comprobación que acorde a Consellería de Familia, Muller e Xuventude.</p>
<p>3. As empresas de nova creación, no momento de presentaren da solicitude, deberán presenta-lo último recibo do imposto de actividades económicas e modelo A de alta na Seguridade Social.</p>
<p>Artigo 7º</p>
<p>1. Terán carácter prioritario as contratacións realizadas naqueles sectores con maior incidencia de desemprego, as efectuadas en favor das mulleres, as pequenas e medianas empresas e aqueloutras que contraten por primeira vez.</p>
<p>2. Se a solicitude tivese algún defecto ou non se presentase algún dos documentos preceptivos, no prazo de 10 días, requirirase o interesado para que, no prazo doutros 10 días, corrixa os defectos ou falta observada, advertíndolle que, no caso contrario, será arquivada a súa sólicitude sen máis trámite.</p>
<p>Artigo 8º</p>
<p>1. Unha vez completos os expedientes, remitiránselle, para o seu informe preceptivo, á comisión de valoración que, unha vez estudiada cada solicitude, efectuará proposta de resolución, elevándoa ante o delegado provincial da Consellería de Familia, Muller e Xuventude.</p>
<p>2. Para os efectos do disposto no parágrafo anterior, a comisión de valoración estará composta polo xefe do Servicio de Formación e Emprego, que actuará como presidente, e serán vocais o xefe de sección con competencias en materia de emprego, que ademais actuará como secretario, e un funcionario destinado na respectiva delegación provincial da Consellería de Familia, Muller e Xuventude, designado polo delegado.</p>
<p>Artigo 9º</p>
<p>1. As resolucións das axudas, unha vez informadas pola comisión de valoración, e fiscalizadas as propostas polas respectivas intervencións territoriais, corresponderalles ós delegados provinciais da Consellería de Familia, Muller e Xuventude.</p>
<p>2. No caso de que o contrato polo que solicita a subvención fose temporal, as delegacións provinciais comunicaranlle á empresa solicitante a obriga de presentar, no prazo de 10 días, a conversión do contrato en indefinido. As respectivas resolucións deberánselles notificar ós solicitantes, podéndose modifica-las ditas resolucións pola alteración das circunstancias determinantes do seu outorgamento.</p>
<p>Artigo 10º</p>
<p>1. Con independencia da súa contía e antes de proceder ó seu cobro, os beneficiarios das subven</p>
<p>cións terán que acreditar que se atopan ó corrente das súas obrigas tributarias e sociais, e que non teñen pendente de pagamento ninguna débeda, por ningún concepto, coa Administración pública da Comunidade Autónoma.</p>
<p>2. A subvención concederase e farase efectiva en forma de pagamento único e unha vez xustificada debidamente, mediante a presentación do contrato indefinido debidamente rexistrado no INEM, así como a alta do traballador na Seguridade Social.</p>
<p>Artigo 11º</p>
<p>No suposto de cesamento dos traballadores polos que se concedese a subvención, a cobertura das vacantes terase que realizar dentro dos 15 días seguintes ó da baixa, feito que lle deberá comunica-la empresa á delegación da Consellería de Familia, Muller e Xuventude que concedese a axuda, dentro dos 10 días seguintes ó do dito cesamento laboral.</p>
<p>Disposicións adicionais</p>
<p>Primeira.-Sen prexuízo das facultades inspectoras que teñan atribuídas outros órganos da Administración do Estado e da Comunidade Autónoma, o Fondo Social Europeo, a Unidade Administradora do Fondo Social Europeo no Ministerio de Traballo e Seguridade Social, a Consellería de Familia, Muller e Xuventude poderá realiza-las comprobacións e verificacións que considere precisas para a constatación do cumprimento do disposto nesta orde e demais normas vixentes que resulten de aplicación.</p>
<p>Segunda.-O incumprimento total ou parcial de calquera das condicións, así como a duplicación da axuda con cargo a outros créditos dos orzamentos xerais do Estado, da Seguridade Social, Administración institucional, autonómica ou local, constituirán causa determinante de revogación da axuda e do reintegro desta por parte do beneficiario ou solicitante, xunto co interese de demora, de acordo co establecido no artigo 78.6º da Lei 11/1992.</p>
<p>Terceira.-As delegacións provinciais da Consellería de Familia, Muller e Xuventude poderán requirir en todo momento a documentación orixinal que consideren necesaria para acreditar mellor o exacto cumprimento das condicións esixidas.</p>
<p>Cuarta.-A concesión das axudas reguladas na presente orde terá como límite global o crédito asignado nos orzamentos xerais da Comunidade Autónoma para este fin, para 1995, e os compromisos reflectidos no Marco Comunitario de Apoio provenientes do Fondo Social Europeo.</p>
<p>Quinta.-Se, por calquera causa, no momento en que a comisión de valoración teña que examina-las solicitudes, algún dos seus compoñentes non puidese asistir, será substituído polo funcionario que para o efecto designe o delegado provincial e, sempre que sexa posible, o nomeamento deberá recaer noutro funcionario do mesmo servicio que o substituído.</p>
<p>Disposicións derradeiras</p>
<p>Primeira.-Facúltase o director xeral de Formación e Emprego, para que dicte, no ámbito das súas competencias, as resolucións e aclaracións precisas para o desenvolvemento e cumprimento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 16 de marzo de 1995.</p>
<p>Manuela López Besteiro</p>
<p>Conselleira de Familia, Muller e Xuventude</p>

