---
date: '1995-01-13'
id: 88BA
page: 519
number: 9
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 2 de xaneiro de 1995 pola que se regulan os servicios e adxudicación
  de estadías nas residencias de tempo libre dependentes da Consellería de
  Familia, Muller e Xuventude.
range: Orde
url: 'https://www.xunta.gal/dog/Publicados/1995/19950113/Anuncio88BA_gl.html'
---
<p>O Estatuto de autonomía de Galicia, no seu artigo 27.23, asígnalle á Comunidade Autónoma competencia exclusiva en materia de asistencia social.</p>
<p>A Lei 4/1993, do 14 de abril, de servicios sociais, inclúe no seu artigo 5.3, como unha das áreas de actuación, os servicios de familia, infancia e mocidade, atribuíndolle o Decreto 2/1994, do 13 de xaneiro, á Consellería de Familia, Muller e Xuventude as competencias neste sector.</p>
<p>Considerando que a institución familiar é a matriz natural na configuración do lecer, e dispoñendo a Consellería de Familia, Muller e Xuventude dos equipamentos materiais das residencias de tempo libre de Panxón e O Carballiño, é polo que se ofertan pola presente orde quendas de estadías nas devanditas residencias, co fin de favorece-la comunicación e participación persoal e socio-familiar.</p>
<p>Na súa virtude, en uso das facultades que teño atribuídas,</p>
<p>DISPOÑO:</p>
<p>Artigo 1º.-Obxecto.</p>
<p>A presente orde ten por obxecto regula-lo procedemento de adxudicación de estadías e servicios das residencias de tempo libre de Panxón e O Carballiño, sitas nas localidades de Panxón (Pontevedra) e O Carballiño (Ourense) respectivamente e dependentes da Consellería de Familia, Muller e Xuventude.</p>
<p>Artigo 2º.-Destinatarios.</p>
<p>Poderán ser destinatarios tódalas persoas maiores de idade ou menores sempre que vaian acompañados dos seus pais ou titores legais.</p>
<p>Artigo 3º.-Tipos de servicio.</p>
<p>1.-Servicio de residencia.</p>
<p>O servicio de residencia consistirá no aloxamento e manutención en réxime de pensión completa durante a quenda adxudicada ó beneficiario.</p>
<p>2.-Servicios para non residentes.</p>
<p>Poderán desfrutar do servicio de comedor os familiares e amigos dos residentes que veñan visita-la instalación, segundo as normas para a previsión de prazas que determine o director/a de cada residencia, e sen prexuízo da lóxica prioridade que se outorga e se garante ós residentes.</p>
<p>Os prezos tanto para os servicios de residencia coma para os non residentes establécense a tal efecto segundo o Decreto 73/1994, do 25 de marzo, polo que se fixan as tarifas de prezos relativas as residencias de tempo libre, e así mesmo as quendas e tempadas para o ano 1995 como se detalla no anexo II.</p>
<p>Artigo 4º.-Solicitudes e documentación.</p>
<p>Farase unha soa solicitude por quenda, segundo o modelo oficial do anexo I e xuntarase, así mesmo, a fotocopia da parte anterior do D.N.I. do solicitante.</p>
<p>As solicitudes de estadías deberán dirixirse por escrito ó director/a da residencia de tempo libre.</p>
<p>Artigo 5º.-Lugar e prazo de presentación de solicitudes.</p>
<p>As solicitudes remitiranse ás residencias de tempo libre de Panxón e O Carballiño, sen prexuízo do disposto no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de admisión será desde o 3 de xaneiro ata o vindeiro 31 de marzo de 1995.</p>
<p>Artigo 6º.-Requirimento de emenda.</p>
<p>As respectivas residencias comprobarán que os expedientes reúnen tódolos requisitos esixidos na presente orde e procederán a reclamarlles por escrito ós interesados cantos datos, documentos complementarios e aclaracións consideren necesarios para poder resolve-lo expediente, co apercibimento de que se así non se fixese nun prazo de 10 días, se terá por desistida na súa petición sen máis trámite.</p>
<p>Artigo 7º.-Adxudicación de estadías.</p>
<p>A distribución das prazas será compartida nun 50% entre a residencia e as centrais sindicais, segundo os resultados obtidos nas derradeiras eleccións sindicais.</p>
<p>A adxudicación de estadias efectuarase por sorteo de datas, que será público e terá lugar ante o delegado/a da Consellería de Familia, Muller e Xuventude, tendo en canta as datas de recepción e rexistro nas residencias de tempo libre, contando desde o 3 de xaneiro ata o 31 de marzo. Todas estas datas entran en sorteo e de elas sairá unha que será pola que se iniciará a adxudicación das prazas, ata cubri-lo total de habitacións dispoñibles. A igualdade de datas tomarase o número de rexistro anterior.</p>
<p>Todas aquelas solicitudes que o 15 de maio non tivesen comunicación, entenderanse que non tiveron praza.</p>
<p>Non se adxudicarán prazas por máis de unha quenda durante a tempada de verán.</p>
<p>Artigo 8º.-Resolución.</p>
<p>Correspóndelle ós delegados provinciais correspondentes a resolución das adxudicacións das estadías levantando acta do devandito sorteo e remitindo o resultado ós respectivos directores das residencias os cales notificarán ós interesados a quenda e tempada concedida.</p>
<p>Artigo 9º.-Pagamento do prezo da estadía.</p>
<p>Os beneficiarios realizarán un depósito á conta do prezo da estadía na contía e na forma que se indique na correspondente notificación da adxudicación. Así mesmo realizarán o depósito da totalidade do prezo da estadía 45 días antes do inicio da quenda adxudicada. Este depósito terase en conta á hora de xira-lo recibo definitivo.</p>
<p>Artigo 10º.-Anulación de estadías e reintegro de pagamentos.</p>
<p>No caso de que o adxudicatario anulase as estadías as cantidades depositadas, seranlle devoltas logo de reclamación do interesado unha vez instruído e resolto o expediente correspondente, de acordo coas porcentaxes que se detallan a continuación:</p>
<p>-Anulación ata 30 días antes da data do comezo do desfrute das estadías o 100%.</p>
<p>-Anulación entre 29 e 15 días antes da data de comezo do desfrute das estadías 75%.</p>
<p>-Anulación entre 14 e 3 días antes da data de comezo do desfrute das estadías 50%.</p>
<p>-Anulación con menos de 3 días ou unha vez comezado o desfrute das estadías 25%.</p>
<p>A anulación de reservas efectuarase por carta certificada e para calcula-la porcentaxe da devolución de cantidades tomarase como data de rexistro de entrada na residencia, non facéndose en ningún caso responsable a residencia dos eventuais retrasos que poidan producirse no envío da devandita documentación.</p>
<p>Disposición derradeira</p>
<p>A presente orde entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, 2 de xaneiro de 1995.</p>
<p>Manuela López Besteiro</p>
<p>Conselleira de Familia, Muller e Xuventude</p>

