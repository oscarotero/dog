---
date: '1995-12-22'
id: 6B86
page: 9
number: 244
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 30 de novembro de 1995 pola que se regula a concesión de subvencións
  de actividades de fomento do estudio e investigación da linguaxe xurídica.
range: Orde
url: 'https://www.xunta.gal/dog/Publicados/1995/19951222/Anuncio6B86_gl.html'
---
<p>O Estatuto de autonomía para Galicia, no seu artigo 5, especifica que a lingua propia de Galicia é o galego e que os poderes públicos de Galicia garantirán o uso normal e oficial dos dous idiomas e potenciarán o emprego do galego en tódolos planos da vida pública, cultural e informativa, e disporán dos medios necesarios para facilita-lo seu coñecemento.</p>
<p>Segundo o artigo 27.20º, correspóndelle á Comunidade Autónoma galega a competencia exclusiva de promoción e o ensino da lingua galega en toda a súa extensión, niveis e graos, modalidades e espe</p>
<p>cialidades, no ámbito das súas competencias, sen prexuízo do disposto na Constitución e nas leis orgánicas.</p>
<p>A Lei 3/1983, do 15 de xuño, de normalización lingüística, no seu artigo 6, ordénalles ós poderes públicos que promovan o uso normal do galego nas súas relacións cos cidadáns e que dicten as disposicións necesarias para a normalización progresiva do galego.</p>
<p>Neste traballo de normalización do idioma é imprescindible poder contar cunha lingua precisa e suficientemente estudiada, especialmente en ámbitos fundamentais coma o xurídico.</p>
<p>Por outra banda, os poderes públicos de Galicia desexan acadar unha maior eficacia nas relacións coas organizacións profesionais e coas institucións xurídicas galegas sen ánimo de lucro, que posibilite e realce a importancia da nosa lingua e que promocione o uso dela entre os seus membros.</p>
<p>Tendo en conta todo isto, a Consellería de Educación e Ordenación Universitaria desexa fomenta-lo estudio e a investigación da linguaxe xurídica e quere colaborar coas organizacións e institucións anteditas para a realización de actividades que estean relacionadas coa normalización lingüística e que persigan as finalidades anteriormente citadas. Polo cal,</p>
<p>DISPOÑO:</p>
<p>Artigo 1º.-Suxeito.</p>
<p>A presente orde vai dirixida ás organizacións profesionais e institucións xurídicas galegas sen ánimo de lucro, legalmente constituídas.</p>
<p>Artigo 2º.-Obxecto.</p>
<p>Convócanse subvencións en réxime de concorrencia competitiva, para a realización de actividades en lingua galega, que fomenten o estudio, a investigación e a promoción da linguaxe xurídica en galego con suxeición ás normas contidas na presente orde con cargo á partida orzamentaria 07.06.353F.480.0, por unha contía máxima total de 10.000.000 de ptas., correspondentes ós orzamentos xerais da Comunidade Autónoma de Galicia para o ano 1996, e condicionado o citado gasto á existencia de crédito adecuado e suficiente no orzamento do exercicio do ano 1996, neste momento en trámite parlamentario.</p>
<p>Artigo 3º.-Requisitos.</p>
<p>Subvencionaranse as actividades que cumpran as seguintes condicións:</p>
<p>1. Estar correctamente realizadas en galego, segundo o disposto na lexislación vixente (disposición adicional da Lei 3/1983, do 15 de xuño, e Decreto 173/1982, do 17 de novembro).</p>
<p>2. Realizarse entre o 1 de novembro de 1995 e o 31 de outubro de 1996.</p>
<p>Artigo 4º.-Exclusións.</p>
<p>Quedan excluídos do ámbito de aplicación da presente orde, aínda que cumpran os requisitos esixidos no artigo precedente, aquelas organizacións pro</p>
<p>fesionais e institucións xurídicas galegas que anteriormente recibisen algunha outra subvención da Consellería de Educación e Ordenación Universitaria, con estes mesmos obxectivos e dentro do ámbito temporal de vixencia desta orde.</p>
<p>Artigo 5º.-Criterios de concesión.</p>
<p>Consideraranse criterios preferentes de concesión da subvención, sen orde de prelación, os seguintes:</p>
<p>1. A realización de actividades que posibiliten a traducción de normativa xurídica estatal de aplicación directa na Comunidade Autónoma galega.</p>
<p>2. A realización de actividades que posibiliten a traducción de normativa xurídica estatal de aplicación supletoria na Comunidade Autónoma galega.</p>
<p>3. O ámbito que abranga a actividade tanto cuantitativa como cualitativamente considerado.</p>
<p>4. O número de participantes posibles.</p>
<p>Artigo 6º.-Limitacións.</p>
<p>A contía de cada subvención non poderá supera-la cantidade dun millón de pesetas por proxecto.</p>
<p>Artigo 7º.-Documentación.</p>
<p>No momento de face-la solicitude da subvención, os interesados presentarán a seguinte documentación:</p>
<p>1. Solicitude no anexo I da presente orde debidamente cuberto.</p>
<p>2. Acreditación da personalidade do solicitante e da súa representación.</p>
<p>3. Unha memoria descritiva dos contidos e dos procedementos do proxecto na que constarán tódolos datos referidos á subvención.</p>
<p>4. Orzamento desagregado de gastos correspondente ó custo real de realización do proxecto para o que se solicita a subvención.</p>
<p>5. Certificación bancaria orixinal da conta corrente ó nome da entidade solicitante na que desexen que se lle realice o pagamento.</p>
<p>6. Fotocopia do CIF da entidade.</p>
<p>Artigo 8º.-Entrega da documentación.</p>
<p>As solicitudes, xunto coa documentación citada no artigo precedente, presentaranse no rexistro xeral da Consellería de Educación e Ordenación Universitaria (edificio administrativo de San Caetano, s/n, Santiago de Compostela), no prazo de 20 días naturais contados a partir do seguinte ó da publicación desta orde no Diario Oficial de Galicia, sendo de aplicación o previsto no artigo 38.4 da Lei de réxime xurídico das administracións públicas e do procedemento administrativo común.</p>
<p>Artigo 9º.-Procedemento.</p>
<p>Recibidas as solicitudes, valoraranse polos servicios competentes da Dirección Xeral de Política Lingüística da Consellería de Educación e Ordenación Universitaria, que procederán a aplica-los criterios e prioridades desta orde, redactando un informe-proposta de concesión, denegación ou exclusión, se fose o caso, das subvencións.</p>
<p>Artigo 10º.-Órgano informante.</p>
<p>Será competente para a elaboración do informe-proposta citado no artigo anterior unha comisión de avaliación presidida polo director xeral de Política Lingüística, ou a persoa na que delegue, e composta polos seguintes membros:</p>
<p>-A subdirectora xeral de Promoción e Ensino da Lingua Galega.</p>
<p>-O xefe do Servicio de Xestión e Promoción Lingüística.</p>
<p>-O xefe do Servicio de Planos e Programas do Ensino da Lingua Galega.</p>
<p>-Un funcionario proposto polo director xeral de Xustiza da Consellería de Xustiza, Interior e Relacións Laborais, e nomeado polo conselleiro de Educación e Ordenación Universitaria.</p>
<p>-A xefa da Sección de Xestión e Promoción Lingüística.</p>
<p>-Un funcionario da Dirección Xeral de Política Lingüística, que actuará de secretario con voz e sen voto.</p>
<p>Artigo 11º.-Resolución.</p>
<p>Á vista do informe da comisión de avaliación, o conselleiro de Educación e Ordenación Universitaria dictará a resolución que porá fin á vía administrativa.</p>
<p>Para os efectos do disposto no artigo 59.5º b) da Lei 30/1992, de réxime xurídico das administracións públicas e do procedemento administrativo común, as notificacións publicaranse no taboleiro de anuncios da Oficina de Información e Atención ó Cidadán da Consellería de Educación e Ordenación Universitaria (edificio administrativo de San Caetano, bloque 2, baixo, Santiago de Compostela), e no Diario Oficial de Galicia.</p>
<p>A concesión de anticipos e pagamentos parciais regularase de acordo coa lexislación vixente na materia.</p>
<p>Se no prazo de tres meses non recaese resolución expresa desta convocatoria, as solicitudes presentadas entenderanse desestimadas.</p>
<p>Artigo 12º.-Aceptación da subvención e compromisos.</p>
<p>As entidades seleccionadas terán que lle comunicar por escrito a súa aceptación da subvención concedida, e os compromisos que isto supón, á Dirección Xeral de Política Lingüística, da Consellería de Educación e Ordenación Universitaria, no prazo máximo de dez días contados a partir da publicación da resolución no Diario Oficial de Galicia.</p>
<p>No caso de que a actividade orixine a elaboración de publicacións, escritos, comunicacións, relatorios, informacións ou publicidade, constará, coa mesma técnica cós créditos da entidade organiza</p>
<p>dora, o patrocinio da Dirección Xeral de Política Lingüística da Consellería de Educación e Ordenación Universitaria, empregando para iso os logotipos aprobados pola imaxe corporativa da Xunta de Galicia, co seguinte texto: «Subvencionado pola Xunta de Galicia, Consellería de Educación e Ordenación Universitaria, Dirección Xeral de Política Lingüística».</p>
<p>No suposto de que a actividade supoña a realización de conferencias ou congresos, a súa lingua oficial terá que se-lo galego nos termos recollidos na presente orde.</p>
<p>Artigo 13º.-Xustificación.</p>
<p>O prazo improrrogable de xustificación e entrega da totalidade da documentación que de seguido se cita, nas condicións expresas na presente orde, rematará o 31 de outubro de 1996.</p>
<p>Antes da citada data deberá remitírselle á Dirección Xeral de Política Lingüística, xunto cun escrito no que se cite o número de expediente e os documentos enviados:</p>
<p>1. Xustificantes orixinais, ou fotocopia compulsada, dos gastos realizados, de acordo coa resolución de concesión e nos termos expresados no proxecto presentado, por un valor mínimo equivalente á axuda outorgada, xunto cunha relación pormenorizada e numerada deles.</p>
<p>2. Certificación de atoparse ó día no pagamento das súas obrigas tributarias expedida pola correspondente delegación ou axencia do Ministerio de Economía e Facenda.</p>
<p>3. Certificación de atoparse ó día do pagamento das súas obrigas sociais expedida pola Tesourería da Seguridade Social.</p>
<p>4. Certificación de non ter pendente de pagamento ningunha débeda coa Administración pública da Comunidade Autónoma de Galicia expedida pola Consellería de Economía e Facenda.</p>
<p>En relación cos xustificantes citados no número 1 deste artigo, as súas datas estarán comprendidas entre o 1 de novembro de 1995 e o 31 de outubro de 1996. No caso de estar exenta a entidade dalgunha das obrigas das que se esixe certificación, esta presentarase especificando a devandita exención.</p>
<p>Artigo 14º.-Perda da subvención.</p>
<p>De o resultado da actividade non se axustar ós datos que figuran no impreso de solicitude ou incumprir algunha das normas contidas na presente orde, revogarase a axuda logo da audiencia ó interesado, e este, se fose o caso, terá que reintegra-las cantidades percibidas.</p>
<p>No caso de que se lle conceda á mesma entidade no prazo de vigor da presente orde outra subvención para esta mesma finalidade, terá que llo comunicar</p>
<p>á Administración, sendo de aplicación o disposto no artigo 78.3º da Lei 11/1992, do 7 de outubro.</p>
<p>Disposicións derradeiras</p>
<p>Primeira.-Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de novembro de 1995.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>95-8142</p>

