---
date: '1995-03-23'
id: C68A
page: 2
number: 58
agency: 'CONSELLERÍA DE AGRICULTURA, GANDERÍA E MONTES'
section: VI. ANUNCIOS
title: >-
  Resolución do 13 de decembro de 1994, do Xurado Provincial de Montes Veciñais
  en Man Común da Coruña, pola que se resolve o expediente número 262 que afecta
  ó monte Susamontes, Parapico e Abelendo, do lugar de Macedos, parroquia de
  Urdilde, concello de Rois, desta provincia.
range: Resolución
url: 'https://www.xunta.gal/dog/Publicados/1995/19950323/AnuncioC68A_gl.html'
---
<p>Para os efectos previstos no artigo 28 do Regulamento de aplicación da Lei 13/1989, de montes veciñais en man común, e de conformidade co disposto no artigo 60.1º da Lei 30/1992, de réxime xurídico das administracións públicas e do procedemento administrativo común, faise público que o Xurado Provincial de Montes Veciñais en Man Común da Coruña, en sesión celebrada o 13 de decembro de 1994, adoptou o seguinte acordo:</p>
<p>Reunido o 13 de decembro de 1994 o Xurado Provincial de Montes Veciñais en Man Común da Coruña, baixo a presidencia do delegado da Consellería de Agricultura, Gandería e Montes, Rogelio Aramburu Núñez, coa asistencia do vicepresidente José Luis Núñez Vide, maxistrado da Audiencia Provincial da Coruña, os vocais, Federico Sánchez Rodríguez, xefe do Servicio de Montes e I. F., Ramón Olano Calleja, letrado do Gabinete Xurídico Territorial da Xunta, Juan Ramón Beneyto Bellas, representante do Colexio de Avogados da Coruña, José</p>
<p>Manuel Caramés Franco, representante das comunidades veciñais de montes en man común e do secretario Manuel Puente Araújo, letrado da citada delegación, para estudiar e resolve-lo</p>
<p>Expediente nº 262</p>
<p>Monte: Susamontes, Parapico e Abelendo</p>
<p>Sito en: lugar de Macedos</p>
<p>Parroquia: Urdilde</p>
<p>Concello: Rois</p>
<p>1ª. Resultando que diversos veciños do lugar de Macedos, parroquia de Urdilde, concello de Rois, solicitaron o 25-11-1987 deste xurado a declaración como veciñal do expresado lugar, do monte arriba citado e que ten as seguintes características:</p>
<p>Superficie: 106,27 ha</p>
<p>Lindeiros:</p>
<p>Monte de Susamontes: cunha superficie de 6 ha e 88 a e que limita: norte: madarrón ou cómaro que o separa de terreos do lugar de Pedre. Sur: corredoira de Cruceiro. Leste: corredoira. Oeste: corredoira que vai de Macedos ó lugar de Pedre.</p>
<p>Monte de Parapico: cunha extensión de 14 ha e 31 a e que limita: norte: muro e camiño que o separa da Veiga de Lira. Sur e leste: muro que o separa do lugar de Minles. Oeste: muro que o separa de terreos a toxal denominados Agro Vello.</p>
<p>Monte Abelendo: cunha extensión de 85 ha e 8 a</p>
<p>e que limita: norte: un cómaro de terra que separa ó monte do lugar de Cabanas. Sur: monte do lugar de Quintáns. Leste: monte do lugar de Saime. Oeste: muro que rodea os terreos do indicado lugar de Macedos.</p>
<p>2º. Resultando que á vista de tal solicitude, o xurado, na súa reunión do 22-12-1987, acordou inicia-lo oportuno expediente (existe un anterior sobre o mesmo monte co número 80, iniciado de oficio o 6-2-1976 e resolto o 4-3-1977), nomeándose como instructor do mesmo a Ramón Olano Calleja, quen aceptou exprexamente o dito cargo. Procedeuse á correspondente tramitación, e expediuse mandamento para a anotación preventiva no Rexistro da Propiedade de Padrón, oídas tódalas persoas, organismos e corporacións interesadas, expedíndose mandamentos para tal fin dirixidos ó alcalde presidente do Concello de Rois, ó xefe do Servicio de Montes e I.F. e publicados edictos no DOG (nº 129, do 8-7-1993), taboleiro de anuncios do concello, Cámara Local Agraria, lugares de costume e parroquia.</p>
<p>3º. Resultando que o expediente iniciado de oficio polo Xurado de Montes o 6-2-1976, ó que xa se fixo referencia, foi obxecto na súa tramitación a reclamación por parte dalgúns veciños de Macedos na crenza de que o xurado podería cambiar, de modo favorable ós seus intereses, a situación xurídica sobre determinadas parcelas situadas no perímetro do monte ocupado polos servicios forestais e que xa foron obxecto de reclamación, desestimada no proceso administrativo do deslinde do monte. Estas circunstancias deron lugar á resolución do xurado do 4-3-1977.</p>
<p>Por outra parte, despois de 17 anos do expediente tramitado de oficio, as circunstancias variaron considerablemente, produciuse un cambio xeracional na veciñanza do lugar de Macedos e os seus intereses non son os mesmos que os do ano 1976, interesando a declaración como veciñal do monte.</p>
<p>4º. Resultando que os veciños de Macedos fundamentan a súa petición perante o Xurado Provincial de Montes Veciñais en Man Común no aproveitamento desde tempo inmemorial de madeiras, esquilmos, leñas, na práctica de cultivos na forma e modo que por costume o fan os labregos e nos aproveitamentos de pastos en réxime extensivo.</p>
<p>5º. Resultando que segundo a documentación que consta no expediente, a propiedade ten unha orixe foral, sendo entonces titular do dominio directo o Conde de Altamira, redimindo os seus antepasados as pensións forais como acreditan en escrituras que se outorgaron ante notario en Santiago de Compostela o 3-12-1898 e o 14-1-1899.</p>
<p>Que, de acordo co informe do Servicio de Montes e I.F., o monte Abelendo se corresponde co monte Macedos, incluído no C.U.P. co número 314.</p>
<p>6º. Resultando que na tramitación das presentes actuacións se cumpriron as formalidades legais e regulamentarias, esixidas principalmente pola Lei 13/1989, do 10 de outubro, de montes veciñais en man común, e o seu Regulamento de aplicación aprobado polo Decreto 260/1992, do 4 de setembro,</p>
<p>ambos da Comunidade Autónoma de Galicia, Lei de procedemento administrativo e demais disposicións aplicables no caso.</p>
<p>Vistos os preceptos das disposicións citadas e demais de xeral aplicación.</p>
<p>1º. Considerando que o Xurado Provincial de Montes Veciñais en Man Común da Coruña ten xurisdicción e competencia para coñecer do presente expediente en virtude do disposto nos artigos 9 e 10 da Lei da Comunidade Autónoma de Galicia 13/1989, do 10 de outubro, de montes veciñais en man común.</p>
<p>2º. Considerando que en conformidade co contido do artigo 11 da citada lei e 19 do regulamento, aprobado polo Decreto 260/1992, do 4 de setembro, os veciños de Macedos, parroquia de Urdilde, concello de Rois, son parte lexítima para solicita-la iniciación do presente expediente de cualificación.</p>
<p>3º. Considerando que, feitas as publicacións e notificacións previstas na Lei 13/1989 e no Regulamento que a desenvolve, e que rexen as actuacións deste Xurado Provincial de Montes Veciñais en Man Común, sen que se recibisen alegacións en contra do solicitado pola xunta promotora no seu escrito de 25-11-1987 polo que se insta a reapertura do correspondente expediente de cualificación.</p>
<p>4º. Considerando que os presentes montes foron obxecto dun anterior expediente de cualificación polo xurado provincial, que en resolución do 4-3-1977 desestima a súa cualificación por considerar que a cuestión relativa ó dominio de tales montes é competencia da xurisdicción ordinaria.</p>
<p>Que ningunha das reclamacións formuladas ante o xurado, as cales deron lugar a aquela resolución, chegaron a ser presentadas ante esta xurisdicción, polo que se estima que despois de 17 anos deben considerarse decaídas xa que non se fixo uso delas.</p>
<p>Que a situación actual da comunidade veciñal dista moito de ser a daquel entonces, tal como o corrobora o escrito do 21-6-1993 dos veciños asinantes da nova solicitude, de igual forma que o fai a gardería forestal da zona.</p>
<p>5º. Considerando que o monte debe reuni-las seguintes características: 1) pertenza a agrupacións de veciños na súa cualidade de grupos sociais, non como entidades administrativas; 2) que se aproveite consuetudinariamente en réxime de comunidade, sen asignación de cotas polos membros de cada agrupación na súa condición de veciños comuneiros; 3) que os veciños comuneiros residan habitualmente con «casa aberta» dentro da área xeográfica sobre a que se asenta o grupo social que tradicionalmente aproveitou o monte (arts. 1, 2 e 3 da Lei 13/1989, e 1, 2 e 3 do Regulamento do 4 de setembro de 1992).</p>
<p>6º. Considerando que das actuacións que constan no expediente, e en especial da comprobación do que se expresa no 4º resultando, se deduce de forma indiscutible que, no presente caso nos encontramos cun monte pertencente á comunidade veciñal do lugar de Macedos, parroquia de Urdilde, no que se cumpren os aludidos requisitos.</p>
<p>Por iso, este xurado, á vista dos antecedentes e fundamentos de dereito expostos, nesta data,</p>
<p>Acorda cualificar como monte veciñal en man común, da comunidade veciñal de Macedos, parroquia de Urdilde, concello de Rois, os denominados Susamontes, Parapico e Abelendo, cos lindeiros, superficie e características que resultan do primeiro resultando. Así mesmo, acórdase excluí-lo declarado do inventario de bens do concello e do catálogo dos de utilidade pública, se neles estivese inscrito, incluíndoo no Rexistro de Montes Veciñais en Man Común que figura na Delegación de Agricultura, Gandería e Montes da Coruña.</p>
<p>Contra a presente resolución poderase interpoñer recurso contencioso-administrativo no prazo de dous meses perante o Tribunal Superior de Xustiza de Galicia, contados a partir do día seguinte ó de publicación da presente resolución, segundo a ata agora vixente Lei de procedemento administrativo.</p>
<p>A Coruña, 13 de decembro de 1994.</p>
<p>Manuel Puente Araújo</p>
<p>Secretario</p>
<p>Vº e prace</p>
<p>Rogelio Aramburu Núñez</p>
<p>Presidente do Xurado Provincial de Montes Veciñais e Man Común da Coruña</p>

