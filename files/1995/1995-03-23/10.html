---
date: '1995-03-23'
id: C62E
page: 2
number: 58
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 27 de febreiro de 1995 pola que se aproba o Plan de Inspección
  Sanitaria para 1995.
range: Orde
url: 'https://www.xunta.gal/dog/Publicados/1995/19950323/AnuncioC62E_gl.html'
---
<p>O Decreto 126/1992, do 14 de maio, sobre ordenación das funcións de inspección de servicios sanitarios da Comunidade Autónoma de Galicia, establece no seu artigo 5 que «o conselleiro de Sanidade e Servicios Sociais, por proposta do secretario xeral, aprobará, no mes de xaneiro de cada ano, o Plan Anual da Inspección Sanitaria, onde estarán definidos os obxectivos e programas de actuación para ese período».</p>
<p>A Orde do 1 de xullo de 1992 pola que se aproba o Plan de Inspección para o segundo semestre de 1992 pretendía ser un primeiro intento do establecemento de obxectivos para este colectivo.</p>
<p>O Plan de Inspección para 1993 inclúe as actividades para todo o ano, e o Plan de 1994 introduce a novidade da planificación de actividades de acordo coa nova estructura periférica da Inspección Sanitaria pola que se crean catro unidades funcionais no ámbito provincial.</p>
<p>Unha vez consolidado o funcionamento das Unidades de Inspección Sanitaria ó longo de 1994, considérase de interese para o ano 1995 fixar obxectivos e actuacións que de acordo coa estructura central e periférica, e tendo en conta a dispoñibilidade dos recursos existentes, supoñan un paso adiante nas actividades xa iniciadas no ano 94, así como a asunción de novos obxectivos ata agora non formulados.</p>
<p>Con esta idea enfócase o Plan de Obxectivos para 1995, potenciando a nivel central por unha parte as actividades de desenvolvemento e planificación da inspección, e por outra, a avaliación dos servicios e centros de maior interese na Comunidade Autónoma. A nivel periférico preténdese desenvolver programas que posibiliten o maior aproveitamento de recursos materiais e humanos de cada unidade e fixar obxetivos cara ó seguimento e avaliación da asistencia sanitaria no ámbito provincial.</p>
<p>O Decreto 198/1994 polo que se establece a nova estructura orgánica da Consellería de Sanidade e Servicios Sociais e o Decreto 199/1994 do Servicio Galego de Saúde introducen entre outras novidades a idea da separación entre as funcións do financiador, que lle corresponden á Consellería de Sanidade e Servicios Sociais e as de prestación dos servicios que lle corresponden ó Servicio Galego de Saúde; o que se traduce nun compromiso anual de actividade para este último.</p>
<p>Neste contexto é indubidable a importancia que adquiren as funcións de inspección e avaliación da asistencia prestada no ámbito do Servicio Galego de Saúde, xa sexa con recursos propios ou concertados, así como a responsabilidade da Consellería de Sanidade e Servicios Sociais como órgano garante do cumprimento dos criterios mínimos de calidade establecidos para o exercicio de calquera actividade de carácter sanitario.</p>
<p>Todo isto unido á inquietude manifesta actualmen</p>
<p>te en todo o Estado en relación co control do gasto farmacéutico, que supón unha especial preocupación en Galicia dada a evolución seguida nos últimos anos, así como as novidades que se introducen en materia de saúde laboral, determinan a conveniencia de que para o ano 1995, o Plan de Inspección Sanitaria se centre fundamentalmente na elaboración de programas dirixidos ós aspectos xa nomeados: a avaliación de servicios, a inspección de centros sanitarios de titularidade privada cara ó cumprimento dos criterios mínimos para o exercicio da súa actividade, o control do gasto farmacéutico e o desenvolvemento da saúde laboral no actual marco lexislativo.</p>
<p>As unidades de inspección, ademais dos obxectivos específicos na súa provincia participarán na realización dos programas e actuacións que lles sexan solicitados pola secretaría xeral da consellería.</p>
<p>Por todo isto e considerando as fluncións de inspección dos servicios, centros e organismos dependentes ou adscritos á consellería, atribuídas no artigo 4 do Decreto 198/1994 á secretaría xeral, e a conveniencia de que estas teñan un carácter programado, a proposta do secretario xeral</p>
<p>DISPOÑO:</p>
<p>Artigo primeiro.-Apróbase o Plan de Inspección Sanitaria para 1995, publicándose como anexos I e II da presente orde.</p>
<p>Artigo segundo.-A memoria anual de actividades da Inspección Sanitaria correspondente a 1995 elaborarase tendo en conta os resultados dos programas incluídos neste plan.</p>
<p>Os servicios de inspección e asistencia sanitaria das direccións provinciais do SERGAS, remitirán antes do día 30 de xaneiro de 1996 a memoria correspondente á inspección na súa provincia.</p>
<p>Santiago de Compostela, 27 de febreiro de 1995.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>ANEXO I</p>
<p>PLAN ANUAL DE INSPECCIÓN</p>
<p>SANITARIA PARA 1995</p>
<p>OBXECTIVOS DA INSPECCIÓN CENTRAL</p>
<p>I.-SAUDE LABORAL.</p>
<p>1.-Continua-la elaboración e difusión periódica da información relativa á incapacidade temporal nos centros asistenciais e administrativos do SERGAS, de acordo coa operativa prevista no Plan de Inspección 1994.</p>
<p>2.-Impulsa-la obtención a nivel central da información relativa ó gasto por incapacidade temporal nos centros do SERGAS. As actuacións para o logro desta obxectivo faranse de acordo coa Dirección Xeral de Recursos Humanos mediante:</p>
<p>2.1.-A determinación e unificación dos criterios para o cálculo do gasto por incapacidade temporal.</p>
<p>2.2.-A obtención mensual nos servicios centrais da información referente ó gasto por incapacidade temporal nos centros propios da rede sanitaria.</p>
<p>3.-Estudia-la morbilidade do perseal do SERGAS como causa da incapacidade temporal.</p>
<p>4.-Impulsa-lo control da incapacidade temporal do persoal da Administración autonómica, mediante a aplicación do programa informático da incapacidade temporal do SERGAS.</p>
<p>5.-O tratamento e análise mensual dos indicadores de incapacidade temporal na poboación xeral no ámbito da CC.AA. Preténdese:</p>
<p>5.1.-O tratamento informatizado das baixas nas catro unidades de Saúde Laboral coa aplicación do Programa da Incapacidade Temporal do SERGAS.</p>
<p>5.2.-A análise e comparación dos indicadores da poboación xeral cas obtidos nos centros do SERGAS.</p>
<p>6.-Informatiza-lo rexistro central dos Servicios Médicos de Empresa e Mutuas de Accidentes de Traballo con ámbito na Comunidade Autónoma.</p>
<p>7.-Impulsar e colaborar coas direccións provinciais do SERGAS na unificación das dependencias de tódolos efectivos das unidades de Saúde Laboral dunha mesma área de saúde nas provincias da Coruña, Lugo e Pontevedra.</p>
<p>8.-Homexeneiza-los criterios de actuación do control da incapacidade temporal en tódalas unidades de Saúde Laboral, co fin de adaptalos ás novas disposicións nesta materia: Real decreto lexislativo 1/1994, polo que se aproba o novo texto refundido da Lei xeral da Seguridade Social, e a Lei 42/1994 de medidas fiscais, administrativas e de orde social, que introducen cambios trascendentes na xestión, control e inspección da incapacidade.</p>
<p>II.-INSPECCIÓN E AVALIACIÓN DE CENTROS E SERVICIOS:</p>
<p>1.-Avalia-la estructura, recursos, actividade e rendemento da Asistencia Sanitaria Urxente en Galicia.</p>
<p>2.-Estudio e avaliación sanitaria e económica do consumo de marcapasos na Comunidade Autónoma.</p>
<p>3.-Analiza-la orixe, motivo e custo das derivacións de pacientes para asistencia sanitaria fóra da Comunidade Autónoma. Estudiaranse os aspectos relacionados con:</p>
<p>-Patoloxías obxecto de derivación.</p>
<p>-Hospital e servicio de orixe.</p>
<p>-Hospital e servicio de destino.</p>
<p>-Gasto anual das derivacións no ano 95 e comparación co ano 94.</p>
<p>4.-Estudiar e avalia-lo custo xerado na Comunidade Autónoma, por probas diagnósticas complementarias en centros alleos concertados.</p>
<p>5.-Análise e avaliación semestral da asistencia sanitaria prestada polo SERGAS en centros e servicios alleos da Comunidade Autónoma.</p>
<p>6.-Análise e avaliación semestral do gasto xerado nas catro direccións provinciais do SERGAS en concepto de:</p>
<p>-Transporte sanitario.</p>
<p>-Osixenoterapia domiciliaria.</p>
<p>-Reintegro de gastos.</p>
<p>-Ortopróteses e cadeiras de rodas.</p>
<p>7.-Avalia-la calidade dos tratamentos de hemodiálise en centros propios e concertados polo Servicio Galego de Saúde.</p>
<p>8.-Estudiar e avalia-la calidade da asistencia sanitaria en atención primaria. Avaliarase:</p>
<p>-A actividade e rendemento dos E.A.P.</p>
<p>-O grao de satisfacción do persoal dos E.A.P.</p>
<p>9.-Estudio e avaliación do cumprimento das condicións estructurais e organizativas nos centros concertados polo SERGAS, establecidas nos correspondentes concertos.</p>
<p>10.-Inspeccionar, no 100% dos casos, a adecuación á normativa sanitaria vixente das entidades de seguro libre de asistencia sanitaria, con ámbito na Comunidade Autónoma.</p>
<p>11.-Audita-los hospitais da rede do SERGAS, para avaliación do pacto de actividade-orzamentos 1995 nos temas que solicite a Dirección Xeral de Asistencia Sanitaria.</p>
<p>III.-PRESTACIÓNS FARMACÉUTICAS.</p>
<p>1.-Implanta-lo Programa de Seguimento da Prescrición de Antibióticos na Comunidade Autónoma para penicilinas, cefalosporinas e macrólidos (Grupo J01).</p>
<p>2.-Seguimento, coordinación e avaliación dos programas de inspección a desenvolver a nivel periférico.</p>
<p>3.-Estudio e valoración das propostas remitidas polas direccións provinciais relativas á racionalización da prestación farmacéutica.</p>
<p>4.-Constituír unha Comisión Central de Seguimento do Gasto Farmacéutico na Comunidade Autónoma, coa finalidade de analiza-lo gasto no ámbito extrahospitalario, propoñendo as medidas para a contención del. Este obxectivo levarase a cabo en coordinación coa Dirección Xeral de Asistencia Sanitaria, a Dirección Xeral de Organización Sanitaria e a Dirección Xeral de Recursos Económicos.</p>
<p>5.-Insta-la creación de cinco Comisións Territoriais de Farmacia, unha para cada xerencia, que dependendo da Dirección Provincial, levarán a cabo o seguimento do gasto farmacéutico extrahospitalario no seu ámbito de actuación, a posta en marcha das medidas para a súa racionalización. Formarán parte desta comisión, o director provincial, que a presidirá, o director xerente de Atención Primaria, o director asistencial, un inspector farmacéutico e demais persoal que propoña a Dirección Xerencia.</p>
<p>ANEXO II</p>
<p>PLAN DE INSPECCIÓN SANITARIA PARA 1995 OBXECTIVOS DAS INSPECCIÓNS PERIFÉRICAS</p>
<p>I.-SAÚDE LABORAL.</p>
<p>A) OBXECTIVOS COMÚNS A TÓDALAS UNIDADES PROVINCIAIS:</p>
<p>1.-Continuar co rexistro informático mensual dos indicadores de incapacidade temporal nos centros do SERGAS e a súa remisión na primeira quincena de cada mes ó Servicio Central.</p>
<p>2.-Iniciar no primeiro semestre deste ano os estudios de morbilidade como causa da incapacidade temporal no persoal do SERGAS.</p>
<p>3.-Unificar nunha única dependencia os efectivos humanos adscritos á Unidade de Saúde Laboral, nas provincias da Coruña, Lugo e Pontevedra.</p>
<p>4.-Realiza-las actuacións pertinentes co fin de informar ós EAP sobre as novas disposicións en materia de incapacidade temporal, invalidez permanente e subsidio de maternidade.</p>
<p>5.-Reduci-los indicadores de absentismo nos centros do SERGAS.</p>
<p>-A Coruña: en atención primaria</p>
<p>-Lugo: en atención primaria e atención especializada.</p>
<p>-Ourense: en atención primaria.</p>
<p>-Pontevedra: en atención primaria e atención especializada.</p>
<p>6.-Inspecciona-los servicios médicos de empresa.</p>
<p>-A Coruña: visitas ós servicios médicos de empresa, dando prioridade ós creados a partir dos requirimentos efectuados por esa unidade no ano 94, e aqueles nos que se detectaron deficencias en anteriores inspeccións.</p>
<p>-Lugo: inspecciona-lo 50% dos servicios provinciais.</p>
<p>-Ourense: inspecciona-lo 50% dos servicios provinciais.</p>
<p>-Pontevedra: inspeccionar polo menos 12 servicios médicos no ano 95.</p>
<p>B) OBXECTIVOS ESPECÍFICOS PARA CADA UNIDADE PROVINCIAL:</p>
<p>A CORUÑA</p>
<p>1.-Incrementa-las actuacións sobre os médicos prescritores das baixas laborais:</p>
<p>1.1.-Entrevistas persoais co 30% dos facultativos da provincia.</p>
<p>1.2.-Remitirlles mensualmente ós facultativos información relativa ós seus indicadores de incapacidade temporal en relación cas indicadores provincial e autonómico.</p>
<p>2.-Revisa-lo 100% dos asegurados en incapacidade temporal ós 12 e 18 meses da baixa.</p>
<p>3.-Resposta ó 100% das denuncias de empresa.</p>
<p>4.-Contesta-lo 100% das reclamacións de alta laboral.</p>
<p>5.-Mante-lo absentismo por incapacidade temporal nos centros do SERGAS nas porcentexes actuais, entre o 4 e 6% da taxa global.</p>
<p>6.-Visita-lo 100% das mancomunidades de nova creación e as non visitadas no último ano.</p>
<p>7.-Visitas de inspección ás empresas colaboradoras de nova creación e as que non envían ás unidades de Saúde Laboral a información regulamentaria.</p>
<p>8.-Tratamento informático dos partes de accidente de traballo e enfermidades profesionais remitidos polas mutuas, empresas autoaseguradoras e servicios médicos de empresa.</p>
<p>9.-Inspección e informe de cualificación de suficiencia ós centros asistenciais non visitados no ano 94.</p>
<p>LUGO</p>
<p>1.-Protocolización de criterios diagnósticos a seguir no control da invalidez.</p>
<p>2.-Revisa-lo 100% dos asegurados en incapacidade temporal ós 12 e 18 meses da baixa.</p>
<p>3.-Resposta ó 100% das denuncias de empresa.</p>
<p>4.-Contesta-lo 100% das reclamacións de alta laboral.</p>
<p>OURENSE</p>
<p>1.-Revisión no 100% dos casos ós 12 e 18 meses da incapacidade temporal.</p>
<p>2.-Resposta ó 100% das reclamacións das empresas.</p>
<p>3.-Resposta ó 100% das reclamacións de alta laboral.</p>
<p>4.-Centralizar nun arquivo único os expedientes de incapacidade temporal e invalidez permanente.</p>
<p>5.-Elimina-la demora existente na revisión de expedientes de invalidez.</p>
<p>6.-Incrementar nun 20% as visitas domiciliarias ós enfermos de incapacidade temporal.</p>
<p>PONTEVEDRA</p>
<p>1.-Impulsar a través da Dirección Provincial do SERGAS a constitución dunha comisión de seguimento da incapacidade temporal na que participarían representantes de Atención Primaria e da Inspección Médica.</p>
<p>2.-Inicia-la obtención de indicadores de absentismo en persoal da Administración autonómica.</p>
<p>3.-Reducir nun 30% a demora existente na revisión de expedientes de invalidez.</p>
<p>4.-Insta-la constitución do Servicio Médico de Empresas no 100% daquelas que tendo a obrigatoriedade non contan con el.</p>
<p>II.-CONCERTOS</p>
<p>A CORUÑA</p>
<p>1.-Avaliación semestral da actividade en centros</p>
<p>e servicios concertados da provincia, e remisión do informe correspondente ó Servicio Central de Inspección Sanitaria.</p>
<p>2.-Mellora-la calidade na recollida de datos da actividade nos centros concertados.</p>
<p>a) Comproba-lo dereito a asistencia prestada con cargo ó SERGAS no 100% dos centros concertados da Área Sanitaria da Coruña.</p>
<p>b) Coñece-lo custo por ingreso e paciente nos cenros concertados da Coruña e Santiago de Compostela.</p>
<p>3.-Posta en marcha do concerto singular do Hospital Xeral da Caridade.</p>
<p>4.-Avalia-lo rendemento de camas nos centros concertados da provincia.</p>
<p>LUGO</p>
<p>1.-Avaliación semestral da actividade en centros e servicios concertados da provincia e remisión do correspondente informe ó Servicio Central de Inspección Sanitaria.</p>
<p>2.-Informatiza-lo 100% da información relativa á actividade desenvolvida nos centros concertados.</p>
<p>3.-Continuar co seguimento mensual do custo e actividade procedente da lista de espera.</p>
<p>4.-Realiza-la avaliación do custo e utilización do TAC e RNM en centros concertados.</p>
<p>OURENSE</p>
<p>1.-Avaliación semestral da actividade en centros e servicios concertados da provincia e remisión do correspondente informe ó Servicio Central de Inspección Sanitaria.</p>
<p>2.-Avaliación da calidade en centros concertados:</p>
<p>a) Revisión dunha mostra das historias clínicas de pacientes asistidos nos centros concertados da provincia.</p>
<p>b) Enquisas de satisfacción posthospitalización co obxecto de identifica-las complicacións postoperatorias que xeran demanda.</p>
<p>3.-Continuar na delimitación de patoloxías para o pagamento por proceso.</p>
<p>PONTEVEDRA</p>
<p>1.-Avaliación semestral da actividade en centros e servicios concertados da provincia e remisión do correspondente informe ó Servicio Central de Inspección Sanitaria.</p>
<p>2.-Posta en marcha e seguimento do concerto de POVISA.</p>
<p>3.-Especial control e seguimento da lista de espera para cirurxía e consultas de especialidades.</p>
<p>4.-Incrementa-las actuacións de apoio e coordinación cos hospitais propios do SERGAS para hospitalización de cuidados mínimos.</p>
<p>5.-Enquisas de satisfacción posthospitalización nos centros concertados da provincia.</p>
<p>III.-PRESTACIÓNS E SERVICIOS COMPLEMENTARIOS</p>
<p>A CORUÑA</p>
<p>1.-Unificar na Dirección Provincial a xestión do transporte sanitario.</p>
<p>2.-Implantar un programa de transporte colectivo para tratamentos crónicos.</p>
<p>3.-Diseñar un programa que posibilite o control da avaliación mensual do gasto xerado polo transporte sanitario.</p>
<p>4.-Informar o 100% dos reintegros de gasto en concepto de material ortoprotésico facturado á Dirección Provincial.</p>
<p>5.-Revisar e desenvolve-los programas informáticos relativos a:</p>
<p>-Ortopróteses.</p>
<p>-Visado de receitas.</p>
<p>-Osixenoterapia domiciliaria.</p>
<p>6.-Finaliza-lo proceso de descentralización administrativa das prestacións.</p>
<p>7.-Diseño dun cadro de mandos que posibilite a xestión interna da unidade.</p>
<p>8.-Avaliación mensual do gasto nas prestacións complementarias para a súa remisión ós servicios centrais.</p>
<p>LUGO</p>
<p>1.-Xeralizar a toda a provincia o programa de transporte colectivo para enfermos crónicos.</p>
<p>2.-Establecer un protocolo de utilización de ambulancias para traslados programados, con avaliación semestral dos resultados obtidos.</p>
<p>3.-Establecer un protocolo para reintegro de gastos por desprazamentos interprovinciais en medios ordinarios e taxi.</p>
<p>4.-Estudio de osixenoterapia con concentradores na provincia de Lugo.</p>
<p>5.-Estudio sobre os distintos aspectos dos tratamentos de hemodiálise en centros propios e concertados, para a súa posterior avaliación.</p>
<p>6.-Estudiar e elaborar propostas referentes á recuperación das cadeiras de rodas.</p>
<p>7.-Avaliación mensual do gasto nas prestacións complementarias para a súa remisión ós servicios centrais.</p>
<p>OURENSE</p>
<p>1.-Explotación informática co 100% de aplicación de visado de receitas.</p>
<p>2.-Posta en marcha a explotación gradual da aplicación informática sobre canalización de pacientes ós distintos centros da provincia.</p>
<p>3.-Ampliación da información relativa a pacientes en osixonoterapia domiciliaria co fin de posibilita-lo estudio epidemiolóxico desta colectivo na provincia de Ourense.</p>
<p>4.-Avaliación mensual do gasto nas prestacións complementarias para a súa remisión ós servicios centrais.</p>
<p>PONTEVEDRA</p>
<p>1.-Estudia-lo circuíto administrativo das solicitudes e establecer procedementos que simplifiquen e axilicen a súa resolución.</p>
<p>2.-Diseñar un programa de recuperación de artigos de ortopróteses.</p>
<p>3.-Reordenación do transporte de pacientes para asistencia fóra da provincia.</p>
<p>4.-Consolidación do programa de transporte colectivo para pacientes en rehabilitación iniciado no ano 94.</p>
<p>5.-Resposta ó 100% das reclamacións.</p>
<p>6.-Implantación do novo programa informático de control de visado de receitas en sistema de rede para atención ó usuario.</p>
<p>7.-Iniciar en colaboración coas xerencias de atención primaria o Programa de Descentralización das Prestacións no relativo ó visado de receitas e P10, mediante correo interno, evitando desprazamentos ós asegurados.</p>
<p>8.-Establecer protocolos de actuación conxunta coa Unidade de Inspección de Farmacia para control da prescrición farmacéutica.</p>
<p>9.-Avaliación mensual do gasto nas prestacións complementarias para á súa remisión ós servicios centrais.</p>
<p>IV.-PRESTACIÓNS FARMACÉUTICAS</p>
<p>A CORUÑA</p>
<p>1.-Implantar e desenvolve-los programas informáticos relativos ó control de:</p>
<p>a) Distribución de receitas oficiais da Seguridade Social.</p>
<p>b) Distribución de receitas de estupefacientes.</p>
<p>c) Devolución de receitas con incidentes.</p>
<p>d) Reintegros de gastos de medicación non dispensable.</p>
<p>e) Tratamentos con hormona de crecemento.</p>
<p>2.-Remisión periódica ós facultativos de atención primaria de información sobre a súa prescrición farmacéutica, especificando os seus indicadores de prescrición, os correspondentes ó seu centro, ó seu municipio e ós provinciais, así como a súa desviación respecto a eles.</p>
<p>3.-Creación e posta en marcha de dúas Comisións de Farmacia e Terapéutica en Atención Primaria, unha por cada xerencia, co obxectivo de orienta-la utilización de medicamentos.</p>
<p>4.-Realizar un estudio sobre consumo de cueiros de incontinencia en residencias dependentes de Servicios Sociais, co obxecto de orza-la adquisición directa en 1996.</p>
<p>LUGO</p>
<p>1.-Cumprimento ó 100% dos criterios xerais da organización interna da unidade.</p>
<p>2.-Revisión cualitativa, cumprindo os criterios de calidade fixados, do 9,35% de promedio anual, do total das receitas facturadas e revisión cuantitativa do 1,2% da facturación.</p>
<p>3.-Remisión periódica ós facultativos de atención primaria de información sobre a súa prescrición farmacéutica, especificando os seus indicadores de prescrición, os correspondentes ó seu centro, ó seu municipio e ós provinciais, así como a súa desviación respecto a eles.</p>
<p>4.-Supervisión do cumprimento dos acordos dos comités sobre hormona de crecemento e sobre eritropoxetina.</p>
<p>5.-Continuar co control dos tratamentos con extractos hiposensibilizantes, psicótropos e calcitonina.</p>
<p>6.-Estudio das prescricións realizadas nos dous municipios de maior consumo farmacéutico.</p>
<p>7.-Realizar unha campaña de información ó cidadán sobre «Uso correcto do medicamento».</p>
<p>8.-Creación e posta en marcha da Comisión de Farmacia e Terapéutica provincial, co obxectivo de orienta-la utilización de medicamentos.</p>
<p>OURENSE</p>
<p>1.-Control e seguimento da visita médica nos centros de atención primaria.</p>
<p>2.-Avaliación da prescrición de absorbentes en Centros da Terceira Idade con vistas a orza-la adquisición directa para o ano 96.</p>
<p>3.-Control e avaliación da prescrición de extractos hiposensibilizantes.</p>
<p>4.-Control e avaliación da prescrición de ciclosporina.</p>
<p>5.-Control e avaliación da prescrición de interferóns.</p>
<p>6.-Remisión periódica ós facultativos de atención primaria de información sobre a súa prescrición farmacéutica, especificando os seus indicadores de prescrición, os correspondentes ó seu centro, ó seu municipio e ós provinciais, así como a súa desviación respecto a eles.</p>
<p>7.-Creación e posta en marcha da Comisión de Farmacia e Terapéutica provincial, co obxectivo de orienta-la utilización de medicamentos.</p>
<p>PONTEVEDRA</p>
<p>1.-Finaliza-lo programa de seguimento e control de contrastes de uroangiografía, desenvolto no último ano, con remisión dos resultados ós facultativos para a súa información.</p>
<p>2.-Finaliza-lo programa de seguimento e utilización de calcitonina iniciado no ano 93 con remisión de resultados ós facultativos para a súa información.</p>
<p>3.-Programa de información a facultativos en relación coas vantaxes da prescrición baixo xenérico</p>
<p>como medida orientada a conte-lo crecemento do prezo medio da receita sen mingua da calidade.</p>
<p>4.-Remisión periódica ós facultativos de atención primaria de información sobre a súa prescrición farmacéutica, especificando os seus indicadores de prescrición, os correspondentes ó seu centro, ó seu municipio e ós provinciais, así como a súa desviación respecto a eles.</p>
<p>5.-Programa de información a facultativos relativo á prescrición de especialidades cualificadas de «Baixa utilidade terapéutica» co obxecto de modera-la súa prescrición.</p>
<p>6.-Realizar un estudio da facturación dos efectos e accesorios co obxecto de modera-lo crecemento do gasto neste contixente, actuando sobre os grupos cunha maior porcentaxe na participación.</p>
<p>Santiago de Compostela, 27 de febreiro de 1995.</p>
<p>Alberto Núñez Feijóo</p>
<p>Secretario xeral da Consellería de Sanidade</p>
<p>e Servicios Sociais</p>

