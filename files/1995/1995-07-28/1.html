---
date: '1995-07-28'
id: 2F2E
page: 5
number: 144
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Orde do 5 de xullo de 1995, pola que se aproba o Regulamento de réxime
  interior da Academia Galega de Seguridade.
range: Orde
url: 'https://www.xunta.gal/dog/Publicados/1995/19950728/Anuncio2F2E_gl.html'
---
<p>Lei 4/1992, do 9 de abril, de creación da Academia Galega de Seguridade, establece no seu artigo 5.5º que é función do Consello Rector elaborar e aproba-lo Regulamento de réxime interior da academia. Por outra banda, o Decreto 121/1995, do 20 de abril, polo que se aproban os criterios básicos de selección, formación, promoción e mobilidade dos membros das policías locais faculta, na súa disposición derradeira, o conselleiro de Xustiza, Interior e Relacións Laborais para dicta-las disposicións necesarias para o seu desenvolvemento.</p>
<p>Co fin de que a Academia Galega de Seguridade poida desenvolver plenamente a súa actividade na consecución das funcións que ten atribuídas, logo da aprobación do Consello Rector e, en virtude das atribución que teño conferidas,</p>
<p>DISPOÑO:</p>
<p>Artigo único.-Apróbase o Regulamento de réxime interior da Academia Galega de Seguridade, que figura no seguinte anexo.</p>
<p>ANEXO</p>
<p>REGULAMENTO DE RÉXIME INTERIOR DA ACADEMIA GALEGA DE SEGURIDADE.</p>
<p>Disposicións xerais</p>
<p>Artigo 1º.</p>
<p>A Academia Galega de Seguridade é un organismo autónomo de carácter administrativo, adscrito organicamente á Consellería de Xustiza, Interior e Relacións Laborais, encargado da formación dos membros da seguridade pública, nas áreas de policía, bombeiros, protección civil e persoal para as tarefas de prevención e extinción de incendios.</p>
<p>O presente Regulamento de réxime interior regula o funcionamento desta academia e vincula a tódolos alumnos que participen no desenvolvemento dalgún dos cursos selectivos de formación que nela se impartan.</p>
<p>Na convocatoria dos cursos de especialización e formación permanente, especificaranse as normas de funcionamento e os requisitos para a obtención de diplomas se é o caso.</p>
<p>Artigo 2º.</p>
<p>Son funcións da Academia Galega de Seguridade:</p>
<p>1.-A realización dos cursos que se establezan para o ingreso e a promoción interna ás distintas escalas dos corpos da policía autónoma e de policías locais.</p>
<p>2.-Imparti-los cursos de formación e perfeccionamento permanente, así como os de especialización, para tódalas categorías ou tódolos postos de policía autónoma e de policías locais.</p>
<p>3.-Investigar, estudiar e divulgar materias e documentación relativas á policía e seguridade cidadá, tendentes a facilitarlles ós concellos os medios de coñecemento e información precisos para unha mellor execución dos servicios específicos das policías locais. Para tales efectos estableceranse as relacións de colaboración correspondentes entre a Comisión de Coordinación de Policías Locais de Galicia e a Academia Galega de Seguridade.</p>
<p>4.-Promove-la celebración de convenios de colaboración e intercambio de experiencias docentes e investigadoras con organismos semellantes de ámbito autonómico, estatal ou internacional.</p>
<p>5.-Imparti-los cursos de formación que se establezan para os membros dos corpos de bombeiros daqueles concellos cos que se formalice o correspondente convenio de colaboración.</p>
<p>6.-Emitirlle informe á Xunta de Galicia nos procesos de selección da policía autonómica e mais ós concellos que o soliciten nos procesos de selección das policías locais.</p>
<p>7.-Organizar, na propia sede da academia ou en colaboración cos concellos ou coas deputacións, cursos de preparación e formación de corpos de funcionarios ou voluntariado para as tarefas de extinción e prevención de incendios e protección civil.</p>
<p>8.-Calquera outra función que se lle poida asignar.</p>
<p>Artigo 3º.</p>
<p>Os órganos de goberno e de administración da Academia Galega de Seguridade son:</p>
<p>1.-O Consello Rector.</p>
<p>2.-O director.</p>
<p>As funcións de cada órgano son as recollidas na Lei 4/1992, do 9 de abril, de creación da Academia Galega de Seguridade.</p>
<p>A estructura orgánica da Academia Galega de Seguridade é a aprobada polo Decreto 23/1993, do 11 de febreiro.</p>
<p>Artigo 4º.</p>
<p>Os profesores poden formar parte do cadro de persoal da academia ou te-la condición de colaboradores temporais. Neste caso a súa selección correspóndelle ó director.</p>
<p>Capítulo I</p>
<p>Alumnos</p>
<p>Artigo 5º.</p>
<p>Durante a súa permanencia na Academia Galega de Seguridade, os alumnos someteranse ás disposicións do presente regulamento, así como, se é o caso, á lexislación xeral dos funcionarios das corporacións locais, e á especial dos corpos de seguridade que lle sexan aplicables.</p>
<p>Artigo 6º.</p>
<p>-Son deberes dos alumnos:</p>
<p>a) Asistir puntualmente ás clases e demais actos académicos que se determinen.</p>
<p>b) Acatar con disciplina as normas do presente regulamento, as instruccións de orde interno que dicte</p>
<p>o director da academia, e as individualizadas que reciban do persoal directivo e profesores da academia.</p>
<p>c) Gardar sixilo respecto dos asuntos inherentes á profesión e que non deban ser divulgados.</p>
<p>d) Observar en todo momento unha conducta decorosa.</p>
<p>e) Esforzarse na mellora das súas aptitudes profesionais e da súa capacidade de traballo, así como en obte-lo maior rendemento posible das ensinanzas recibidas.</p>
<p>f) Fortalece-los lazos de compañeirismo.</p>
<p>g) Colaborar á consecución dos fins do curso.</p>
<p>h) Facer un bo uso do material e das instalacións do centro.</p>
<p>i) E, en xeral, todos aqueles que se deriven do normal funcionamento da academia.</p>
<p>Artigo 7º.</p>
<p>Os alumnos que non poidan asistir a clase por enfermidade ou outra causa xustificada deberán informar, no prazo de corenta e oito horas, á dirección do centro, acreditando o motivo da súa ausencia e incorporándose ó curso cando a causa determinante llo permita ou así se estableza.</p>
<p>Artigo 8º.</p>
<p>-Son dereitos dos alumnos:</p>
<p>a) O funcionamento normal do curso e o logro dos obxectivos que nel se fixen.</p>
<p>b) Expoñer, individualmente e por escrito, á dirección calquera queixa, reclamación ou suxerencia que crea oportuna, así como solicitar entrevistas persoais con este fin.</p>
<p>c) Recibi-las ensinanzas teóricas e prácticas das distintas materias na forma e tempo previstos no programa do curso.</p>
<p>d) E, en xeral, todos aqueles que recoñeza a lexislación vixente.</p>
<p>Artigo 9º.</p>
<p>En cada curso existirá un delegado que exercerá a representación dos alumnos ante os órganos directivos. Este delegado será elixido polos alumnos entre os seus compañeiros ou, no seu defecto, será nomeado polo director da academia.</p>
<p>Artigo 10º.</p>
<p>-Son funcións do delegado do curso:</p>
<p>1.-Colaborar coa dirección e demais órganos rectores nas actividades propias do curso.</p>
<p>2.-Facer chegar á dirección as suxerencias ou queixas que interesen ó colectivo dos alumnos.</p>
<p>3.-Mante-la disciplina na aula en ausencia do profesor.</p>
<p>Capítulo II</p>
<p>Cursos selectivos de formación para policías locais</p>
<p>Sección primeira</p>
<p>Desenvolvemento da formación</p>
<p>Artigo 11º.</p>
<p>Enténdese por cursos selectivos de formación para policías locais, aqueles ós que fan referencia os artigos</p>
<p>23 e 25 da Lei de coordinación das policías locais de Galicia, como os indispensables para o ingreso ou acceso ás diferentes escalas e postos dos corpos de policía local, e regulados no Decreto 121/1995, do 20 de abril, polo que se aproban os criterios básicos de selección, formación, promoción e mobilidade dos membros das policías locais.</p>
<p>Artigo 12º.</p>
<p>Nestes cursos o desenvolvemento da formación estará constituído polas áreas temáticas, que se comporán de materias teóricas e prácticas. En todo caso, haberá as seguintes áreas: xurídica, humanística, técnica policial, e unha de xestión, nos cursos para mandos. O contido das áreas como das materias poderá variar en función do curso que se realice.</p>
<p>Xunto coas áreas puramente docentes, existirá un área de actitude, na que se valorará o comportamento do alumno durante a súa estadía na academia. Nesta área cada alumno disporá dun total de dez puntos dos que se detraerán os correspondentes ás sancións disciplinarias que se lle impoñan.</p>
<p>Artigo 13º.</p>
<p>Ó longo de todo o curso faráselles ós alumnos avaliacións parciais dos coñecementos adquiridos.</p>
<p>Artigo 14º.</p>
<p>Estes cursos de formación terán carácter selectivo e para supera-los será necesario obter, como mínimo, un cinco sobre dez en cada unha das materias que compoñen o plan de estudios, así como na área de actitude, dispoñendo de dúas convocatorias de exame, unha ordinaria e unha extraordinaria. Para a área de actitude non existirá convocatoria extraordinaria.</p>
<p>Artigo 15º.</p>
<p>O director da academia establecerá o horario académico, e poderase modificar ó longo do curso para facilita-la realización daquelas actividades que se consideren de interese para a formación do alumno.</p>
<p>Artigo 16º.</p>
<p>O alumno que, por enfermidade ou algunha outra causa xustificada, perda máis do 15% das clases do curso de formación será declarado «non apto», e poderá incorporarse ó seguinte curso ou cando a causa determinante llo permita. A xustificación da ausencia será valorada polo consello rector da Academia Galega de Seguridade, por proposta do seu director.</p>
<p>Sección segunda</p>
<p>Actitudes e organización</p>
<p>Artigo 17º.</p>
<p>Dentro do horario académico, os alumnos vestirán o uniforme que a academia determine para cada caso, portando o distintivo que os acredite como tales.</p>
<p>Artigo 18º.</p>
<p>O saúdo será obrigatorio con tódalas autoridades e superiores xerárquicos, incluíndose expresamente entre estes o director da academia, persoal directivo, profesores e mandos naturais da policía local.</p>
<p>Artigo 19º.</p>
<p>O saúdo realizarase, cando estean vestidos de uniforme, levando a man dereita estendida ó extremo</p>
<p>da peza de roupa da cabeza, e xunto á sen dereita en posición de firmes, indicando «bos días» ou «boas tardes» segundo o caso.</p>
<p>Artigo 20º.</p>
<p>Se se atopasen de paisano, o saúdo será «bos días» ou «boas tardes», segundo a ocasión, poñéndose en pé no caso de atoparse sentados.</p>
<p>Artigo 21º.</p>
<p>1.-Mentres os alumnos se atopan nas aulas ou cafetería deberán permanecer descubertos, e deberán estar cubertos en tódalas demais dependencias.</p>
<p>2.-O tratamento, con tódalas persoas mencionadas no artigo 18, será o regulamentariamente establecido e, de non haber disposición ó respecto, será de vostede.</p>
<p>3.-Á entrada do profesor na aula, ou dalgunha das persoas mencionadas no artigo 18, os alumnos deberán poñerse en pé, e non abandonarán esa postura en canto non se lles indique. O mesmo farán cando estas persoas abandonen a aula.</p>
<p>4.-Queda prohibido levar co uniforme todo tipo de complemento ou adorno que non sexa o regulamentariamente establecido.</p>
<p>5.-Deberase coidar con esmero o aspecto externo (pelo, barba, roupa, etc.) dando a sensación en todo momento de aseo e pulcritude. As alumnas deberán ir, cando se atopasen de uniforme, co pelo recollido, suxeito, se é o caso, con goma ou lazo da cor do uniforme.</p>
<p>6.-Os alumnos deberán vesti-lo uniforme soamente durante a xornada académica, debendo absterse de facer exhibición del unha vez finalizada esta. Para tal efecto, acondicionaranse os locais necesarios para que os alumnos poidan cambia-la súa roupa de paisano polo preceptivo uniforme.</p>
<p>Sección terceira</p>
<p>Réxime disciplinario</p>
<p>Artigo 22º.</p>
<p>A infracción das normas do presente regulamento será corrixida de acordo coas prescricións que se recollen nos artigos seguintes.</p>
<p>Artigo 23º.</p>
<p>As faltas en que poden incorre-los alumnos clasifícanse en catro graos: moi graves, graves, menos graves e leves.</p>
<p>Artigo 24º.</p>
<p>-Son faltas moi graves:</p>
<p>a) A manifesta insubordinación individual ou colectiva contra os órganos rectores do curso e outras autoridades así coma rebelarse contra as ordes ou disposicións que se dicten.</p>
<p>b) Manifestarse colectivamente con mostras de protesta ou desagrado contra os superiores e as súas decisións.</p>
<p>c) Calquera outro acto susceptible de provocar noutros alumnos o relaxamento da disciplina académica en forma grave.</p>
<p>d) Os actos que lesionen gravemente o prestixio da academia.</p>
<p>e) Calquera acto tipificado como delicto doloso no Código Penal.</p>
<p>f) A reincidencia na falta grave. Haberá reincidencia cando fose sancionado, no curso, por tres ou máis faltas desta natureza.</p>
<p>Artigo 25º</p>
<p>-Son faltas graves:</p>
<p>a) Concorrer a espectáculos públicos e outros lugares anticipando a calidade de membro da Policía Local ou autonómica, ou alegar a condición de funcionario en prácticas do devandito corpo, en circunstancias que non o precisaran.</p>
<p>b) A desobediencia grave ós superiores.</p>
<p>c) Participar en alteracións que perturben o normal desenvolvemento do ensino ou dificulten a boa marcha do curso.</p>
<p>d) A desconsideración grave para coas persoas mencionadas no artigo 18º.</p>
<p>e) A reincidencia en falta menos grave. Haberá reincidencia cando fose sancionado, no curso, por tres ou máis faltas desta natureza.</p>
<p>Artigo 26º.</p>
<p>-Son faltas menos graves:</p>
<p>a) A falta inxustificada de asistencia a clase ou a calquera outro acto escolar obrigatorio, considerándose falta independente a inasistencia a cada unha das clases ou actos en días diferentes.</p>
<p>b) A inexactitude maliciosa nos informes que se emitan para os superiores ou profesores en calquera asunto relacionado co curso.</p>
<p>c) Promover ou tomar parte nas rifas entre compañeiros.</p>
<p>d) Contraer débedas por motivos que menoscaben o prestixio da academia.</p>
<p>e) Causar danos no material e instalacións maliciosamente ou por neglixencia inescusable.</p>
<p>f) O incumprimento das normas establecidas para a seguridade do curso ou do propio alumnado.</p>
<p>g) Ausentarse, sen autorización, durante o desenvolvemento de calquera das actividades do curso.</p>
<p>Artigo 27º.</p>
<p>-Son faltas leves:</p>
<p>a) A falta de puntualidade inxustificada a calquera acto escolar obrigatorio e o retraso no cumprimento dos horarios establecidos.</p>
<p>b) Tratar ós superiores ou profesores sen a debida cortesía ou deferencia.</p>
<p>c) A descortesía cos funcionarios que presten os seus servicios na academia así coma ó persoal empregado nela.</p>
<p>d) A infracción das normas sobre uniformidade.</p>
<p>e) A falta de aseo persoal e o descoido no vestir ou na conservación do equipo.</p>
<p>f) A neglixencia ou pouco interese no cumprimento dos seus deberes académicos.</p>
<p>g) O incumprimento dos deberes que, se é o caso, se impoñan mediante orde da dirección.</p>
<p>Artigo 28º.</p>
<p>As faltas moi graves corrixiranse con:</p>
<p>-Expulsión da academia.</p>
<p>-Perda de 4 a 5 puntos na área de actitude.</p>
<p>Artigo 29º.</p>
<p>As faltas graves corrixiranse con:</p>
<p>-Perda de 2 a 4 puntos da área de actitude.</p>
<p>Artigo 30º.</p>
<p>As faltas menos graves corrixiranse con:</p>
<p>-Perda de 1 a 2 puntos da área de actitude.</p>
<p>Artigo 31º.</p>
<p>As faltas leves corrixiranse con:</p>
<p>-Perda de 0,10 a 1 punto da área de actitude.</p>
<p>-Apercibimento.</p>
<p>Artigo 32º.</p>
<p>A autoridade competente para impoñe-las sancións será:</p>
<p>-Por faltas leves, menos graves e graves, o director da Academia Galega de Seguridade.</p>
<p>-Por faltas moi graves, o Consello Rector, por proposta do director da Academia Galega de Seguridade.</p>
<p>Artigo 33º.</p>
<p>O procedemento sancionador axustarase ós principios de sumariedade, celeridade, información da acusación ó interesado e audiencia. Contra as resolucións impoñendo a sanción correspondente cabe recurso ordinario ante o conselleiro de Xustiza, Interior e Relacións Laborais, previo ó contencioso administrativo ante o Tribunal Superior de Xustiza de Galicia.</p>
<p>Artigo 34º.</p>
<p>1.-As faltas moi graves prescribirán ós tres anos, as graves ó ano, as menos graves ós seis meses e as leves ó mes. O prazo de prescrición comezará a contarse desde que se cometeu a falta.</p>
<p>2.-As sancións impostas por faltas moi graves prescriben ós tres anos, as impostas por faltas graves, ó ano, as impostas por faltas menos graves, ós seis meses e as impostas por faltas leves ó mes.</p>
<p>3.-O prazo de prescrición das sancións comezará a contarse desde o día seguinte a aquel no que adquira firmeza a resolución pola que se impón a sanción, ou desde que se quebrantou o cumprimento da sanción, se xa comezase.</p>
<p>4.-A amplitude e efectos dos indultos de sancións disciplinarias regularanse polas disposicións que os concedan.</p>
<p>5.-A prescrición interrompirase polo comezo do procedemento: para este efecto, a resolución de incoacción do expediente disciplinario deberá ser debidamente rexistrada e volverá corre-lo prazo se o expediente permanece paralizado durante máis de seis meses por causa non imputable ó funcionario suxeito ó procedemento.</p>
<p>Artigo 35º.</p>
<p>Os correctivos que se impoñan ós alumnos anotaranse nos seus respectivos expedientes académicos, con indicación das faltas que os motivaron.</p>
<p>Disposicións derradeiras</p>
<p>Primeira.-No non previsto neste regulamento aplicarase con carácter supletorio o establecido na Lei 30/1992, do 26 de novembro, de réxime xurídico das administracións públicas e do procedemento administrativo común e normas que a desenvolvan.</p>
<p>Segunda.-Aplicarase, tamén con carácter supletorio, o establecido na Lei orgánica 2/1986, do 13 de marzo, de forzas e corpos de seguridade e demais normas de aplicación específica en cada caso e, con carácter subsidiario, no Regulamento de réxime disciplinario dos funcionarios da Administración da Comunidade Autónoma de Galicia, aprobado por Decreto 94/1991, do 20 de marzo.</p>
<p>Terceira.-Este regulamento aplicarase igualmente ás actividades docentes que se desenvolvan nos centros delegados, segundo os convenios de colaboración que se asinen.</p>
<p>Cuarta.-Autorízase o director xeral da Academia Galega de Seguridade para dicta-las instruccións necesarias na aplicación desta orde.</p>
<p>Quinta.-Esta disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de xullo de 1995.</p>
<p>Juan Miguel Diz Guedes</p>
<p>Conselleiro de Xustiza, Interior e Relacións Laborais.</p>
<p>95-5340</p>

