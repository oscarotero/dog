---
date: '1995-02-08'
id: 9BE6
page: 1096
number: 27
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 35/1995, do 27 de xaneiro, polo que se regula a débeda de tesourería a
  que se refire o artigo 24 da Lei 6/1994, do 29 de decembro, de presupostos
  xerais da Comunidade Autónoma de Galicia para o exercicio de 1995.
range: Decreto
url: 'https://www.xunta.gal/dog/Publicados/1995/19950208/Anuncio9BE6_gl.html'
---
<p>O artigo 31 da Lei 11/1992, do 7 de outubro (DOG núm. 200, do 14 de outubro), de réxime financeiro e presupostario de Galicia, establece que no endebedamento que a Comunidade Autónoma leve a cabo con persoas físicas ou xurídicas para atender necesidades transitorias de tesourería, calquera que sexa a forma como se documente, o prazo de reembolso será inferior a un ano. Na lei de orzamentos de cada ano autorízase o límite máximo destas operacións para cada exercicio.</p>
<p>O artigo 24 da Lei 6/1994, do 29 de decembro (DOG núm. 251, do 30 de decembro), de presupostos xerais da Comunidade Autónoma de Galicia para 1995, establece que durante o exercicio de 1995 o Consello da Xunta de Galicia, por proposta do conselleiro de Economía e Facenda, poderá emitir débeda de tesourería ata un importe máximo do 10% da consignación que figura no estado de ingresos por porcentaxe na participación nos ingresos do Estado.</p>
<p>O importe da participación nos ingresos do Estado para o exercicio 1995 ascende a 246.895.408.000 pesetas segundo se establece na devandita Lei de presupostos para 1995. Polo tanto, o importe que se concertará ou emitirá non poderá superar, en ningún momento, a cifra de 24.689.540.800 pesetas, equivalente ó 10% da primeira cifra.</p>
<p>Na súa virtude, por proposta do conselleiro de Economía e Facenda, e logo de deliberación do Consello da Xunta de Galicia na súa reunión do día vintesete de xaneiro de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Autorízase o conselleiro de Economía e Facenda a concertar operacións de crédito ou emitir débeda pública, en calquera das súas modalidades, por un prazo de reembolso inferior a un ano, para atender necesidades transitorias de tesourería.</p>
<p>Artigo 2º</p>
<p>O importe que se concertará ou emitirá non poderá superar en ningún momento, como límite acumulativo máximo para as operacións en vigor, a cifra de 24.689.540.800 pesetas, equivalente ó 10% do importe da participación nos ingresos do Estado, orzada para o exercicio de 1995 en 246.895.408.000 pesetas. As súas condicións (modalidade, tipo de xuro, amortizacións e outros) non serán superiores ás normais de mercado.</p>
<p>Artigo 3º</p>
<p>A Consellería de Economía e Facenda daralle conta ó Consello da Xunta de Galicia das operacións de crédito concertadas de acordo co presente decreto.</p>
<p>Disposición derradeira</p>
<p>Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vintesete de xaneiro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

