---
date: '2012-09-13'
id: O92-120912-0001
page: 35912
number: 175
agency: Instituto Galego de Promoción Económica
section: VI. Anuncios. a) Administración autonómica.
title: >-
  RESOLUCIÓN do 11 de setembro de 2012 pola que se procede á apertura dun prazo
  de recepción de ofertas de empresas do sector conserveiro como trámite
  informativo previo á adquisición de determinados bens de Bernardo Alfageme,
  S.A.
range: Resolución
url: >-
  https://www.xunta.gal/dog/Publicados/2012/20120913/AnuncioO92-120912-0001_gl.html
---
<p>O Consello de Dirección do Instituto Galego de Promoción Económica, na súa xuntanza do 11 de setembro de 2012, aprobou a apertura dun prazo de recepción de ofertas de empresas do sector conserveiro como trámite informativo previo á adquisición de determinados bens de Bernardo Alfageme, S.A. nos termos e condicións que se xuntan como anexo á presente resolución para os efectos do seu xeral coñecemento.</p>
    <p>Na súa virtude, ábrese un prazo de quince días hábiles desde a publicación desta resolución no Diario Oficial de Galicia para que os posibles interesados poidan presentar no Rexistro do Igape a súa oferta.</p>
    <p>Santiago de Compostela, 11 de setembro de 2012</p>
    <footer><p>Javier Aguilera Navarro<br>Director xeral do Instituto Galego de Promoción Económica</p></footer>
    <h2>ANEXO</h2>
    <p>Como consecuencia do aboamento dos avais AV/257, AV/358, AV/440 e AV/582-1, a Xunta de Galicia é acredora de Bernardo Alfageme, S.A., actualmente en concurso de acredores seguido ante o Xulgado do Mercantil número 3 de Pontevedra, autos 69/2010, por un importe conxunto de 32.203.000 € coa cualificación de crédito con privilexio especial.</p>
    <p>O dito concurso de acredores atópase actualmente na fase de liquidación. O artigo 148.1 da Lei 22/2003, do 9 de xullo, concursal, establece que, sempre que sexa factible, o plan de liquidación deberá considerar o alleamento unitario do conxunto dos establecementos produtivos de bens e servizos do concursado.</p>
    <p>O plan de liquidación proposto pola administración concursal no concurso Bernardo Alfageme, S.A., do 8 de abril de 2011, foi aprobado mediante auto ditado polo Xulgado do Mercantil número 3 de Vigo, do 24 de maio de 2011, e posteriormente tal auto foi impugnado en apelación ante a Audiencia Provincial de Pontevedra, cuxa Sección Primeira ditou auto do 26 de decembro de 2011 estimando parcialmente o recurso de apelación presentado pola concursada contra o auto aprobatorio do plan de liquidación, nos seguintes termos:</p>
    <p>«2. Estimar parcialmente o recurso de apelación deducido pola representación de Bernardo Alfageme, S.A. contra o auto aprobatorio do plan de liquidación, do 24 de maio de 2011, nos seguintes termos:</p>
    <p>a) Procedemento de alleamento dos establecementos sitos en Ribadumia (Cambados) e Vilaxoán (Vilagarcía de Arousa), comprendendo todo o seu contido, así como a marca comunitaria Miau e todas as marcas e deseños que inclúan a dita denominación (bens comprendidos nos anexos I, II e III da oferta que se xunta ao plan, formulada por Conservas Consorcio Gallego, S.L.).</p>
    <p>O procedemento será o previsto no plan coas seguintes matizacións:</p>
    <p>a) O procedemento será o da poxa entre as ofertas que se presenten (e que superen o prezo mínimo de 33.241.261,47 €, adxudicándose ao mellor ofertante.</p>
    <p>b) O prazo para a presentación de ofertas será dun mes desde a data da presente resolución.</p>
    <p>c) Mantéñense o resto de previsións do plan que non resulten incompatibles con canto acaba de expresarse».</p>
    <p>En consecuencia, o plan de liquidación confirmou o alleamento como unidade produtiva dos seguintes bens sobre os cales o Igape ten constituída hipoteca inmobiliaria, en concreto, establecementos sitos en Ribadumia (Cambados) e Vilaxoán (Vilagarcía de Arousa), así como a marca comunitaria Miau e todas as marcas e deseños que inclúan a dita denominación (bens comprendidos nos anexos I, II e III da oferta que se xunta ao plan, formulada con Conservas Consorcio Gallego, S.L.). O procedemento será o da poxa entre ofertas que se presenten e superen os 33.241.261,47 € adxudicándose ao mellor ofertante.</p>
    <p>En concreto, o plan establece que as ofertas que se presenten deberán ter os seguintes requisitos para a súa toma en consideración:</p>
    <p>1) Prezo e forma de pagamento: toda oferta que se presente deberá expresar claramente o importe ofertado e a forma de pagamento.</p>
    <p>2) A asunción, sexa polo camiño do pagamento, ou doutro modo, da totalidade dos custos e gastos vencellados aos bens e dereitos transmitidos, incluíndo cargas que graven os bens, así como custos salariais etc.</p>
    <p>3) A asunción por parte do ofertante de todos os gastos e impostos que orixine a transmisión.</p>
    <p>Xúntase ao plan de liquidación unha oferta recibida pola administración concursal, en que deberá terse en conta a interpretación neste punto ofrecida pola audiencia provincial. Segundo esta, o plan de liquidación prescribe, por un lado, que o alleamento singularizado dos bens que integran a unidade produtiva restaría valor a estes, podendo aparecer operadores pouco cualificados buscando un prezo vil, perdendo a posibilidade de atopar un «comprador profesional», privando a economía, en xeral, dun operador cualificado (ou xestor da unidade produtiva) e do valor que xera para o mercado en xeral.</p>
    <p>Por outro lado, inda que se atopan extinguidas as relacións laborais do concursado, o plan de liquidación sinala que non é menos certo que se pugna pola conservación dos postos de traballo adscritos ás unidades produtivas. Entende así a administración concursal que tal finalidade se ve colmada mediante a asunción dos postos de traballo adscritos á unidade produtiva, así como o pagamento dos créditos contra a masa xerados pola extinción daqueles.</p>
    <p>Non se pode esquecer que o Igape ten asignada unha misión que aparece plasmada normativamente, con carácter xeral, no artigo 3 da Lei 5/1992, do 10 de xuño, de creación do Instituto Galego de Promoción Económica, ao dicir que é o instrumento básico de actuación da Xunta de Galicia para impulsar o desenvolvemento competitivo do sistema produtivo galego promovendo actividades que contribúan á creación de emprego en Galicia e a un desenvolvemento económico harmónico, equilibrado e xusto, baseado nun tecido industrial moderno e competitivo.</p>
    <p>Polo tanto, é do máximo interese para este organismo o cumprimento dos obxectivos marcados pola administración concursal neste punto, isto é, a busca dunha oferta que permita, como é o propio da fase de liquidación, non só a satisfacción dos créditos dos acredores, senón tamén o mantemento, na medida do posible, da unidade produtiva, así como a afección dos postos de traballo necesarios para o desenvolvemento da actividade para a que está destinada.</p>
    <p>Co fin de incentivar a presentación de ofertas dentro do plan de liquidación e viabilizar a reapertura das unidades produtivas, tendo en conta que os ditos bens arrastran unhas cargas hipotecarias de 29.373.404,58 €, constituídas a favor do Igape e que garanten o reintegro do importe dos avais xa aboados, proponse articular un sistema para que, previamente á presentación de ofertas no xulgado, o Igape tome coñecemento de posibles empresarios interesados na adquisición dos anteditos bens produtivos, que reúnan as axeitadas condicións de solvencia técnica e económica, e manifesten o importe e condicións en que farían fronte a débeda coa Xunta de Galicia, na cal se subrogarían, de conformidade co artigo 155.3 da Lei concursal.</p>
    <p>Prevese tamén a eventualidade de que as ditas ofertas non acaden o importe ao contado de 29.373.404,58 € evitando que por este único motivo non se poidan acadar os obxectivos fixados polo plan de liquidación, isto é, o alleamento unitario da unidade produtiva, coa asunción conseguinte dos postos de traballo adscritos a ela.</p>
    <p>Deste xeito, ponse en coñecemento dos ofertantes a posibilidade de que, unha vez adxudicados os bens no ámbito do concurso de acredores, e logo de solicitude do interesado, se poida elevar ao Consello da Xunta de Galicia unha proposta para reducir as ditas cargas e a débeda garantida, mediante o procedemento para o inexercicio de accións de reintegro previsto no artigo 39.3 da Lei 11/2011, do 26 de decembro; isto é, «o Consello da Xunta, por proposta da persoa titular da Consellería de Facenda, poderá acordar, logo da petición fundada dos interesados á consellaría correspondente, e por instancia desta, o inexercicio das accións de regreso que ao abeiro do artigo 10.2 do Decreto 284/1994, do 15 de setembro, de regulación de avais do Instituto Galego de Promoción Económica, lle corresponden á comunidade autónoma como consecuencia da prestación por aquel de avais ou contraavais, cando, de se faceren efectivas aquelas, afectar grave ou substancialmente o mantemento da capacidade produtiva ou do nivel de emprego ou de renda de calquera dos sectores ou subsectores básicos da economía galega».</p>
    <p>Os bens afectados son os seguintes:</p>
    <p>a) Predio rexistral 14.661, do Rexistro da Propiedade de Vilagarcía de Arousa, radicado no lugar das Saíñas, parroquia de Vilaxoán-Sobrán, municipio de Vilagarcía de Arousa.</p>
    <p>b) Predio rexistral número 8.087, do Rexistro da Propiedade de Cambados, situado no lugar da Barca ou das Estacas, parroquia de Sisán, municipio de Ribadumia.</p>
    <p>c) Marca comunitaria Miau, número 101170.</p>
    <p>O Igape terá en conta a mellor oferta desde o punto de vista técnico, económico e de condicións de pagamento (importe, prazo, xuros e garantías), para elevar aos órganos competentes, no caso de solicitude do interesado, o inexercicio das accións de regreso segundo o procedemento previsto no artigo 39.3 da Lei 11/2011, do 26 de decembro.</p>
    <p>Debe terse en conta que a dita toma de razón non outorga dereito ningún a quen resulte elixido, posto que calquera acordo sobre a dispoñibilidade de bens e dereitos de titularidade da comunidade autónoma terá que seguir a súa tramitación legal.</p>
    <p>A valoración das ofertas presentadas limita os seus efectos á tramitación dun posible procedemento de inexercicio de accións de regreso dos previstos no artigo 39.3 da Lei 11/2011, do 26 de decembro, e enténdese sen prexuízo, en todo caso, da presentación e valoración de ofertas no proceso concursal.</p>
    <p>Así mesmo, infórmase de que calquera interesado na adquisición da dita unidade produtiva poderá solicitar o financiamento adicional que a Xunta de Galicia pon á disposición de investidores a través dos seus instrumentos financeiros.</p>
    <p>1. Procedemento de selección:</p>
    <p>A convocatoria publicarase na páxina web do Igape www.igape.es e no Diario Oficial de Galicia e remitirase ao Xulgado do Mercantil número 3 de Pontevedra, á administración concursal de Bernardo Alfageme, S.A. e á asociación Anfaco, para o seu coñecemento.</p>
    <p>Nos quince días hábiles seguintes á publicación desta convocatoria no Diario Oficial de Galicia, os posibles interesados poderán presentar no Rexistro do Igape a súa oferta en dous sobres cerrados que conterán a seguinte documentación asinada por apoderado con poder bastante:</p>
    <p>• Sobre 1. Solvencia técnica e económica.</p>
    <p>– Presentación xeral da empresa ou grupo empresarial.</p>
    <p>– Copia do poder do asinante.</p>
    <p>– Declaración responsable da súa experiencia no sector industrial conserveiro ou do grupo empresarial en que estea integrada. Exixirase unha experiencia mínima de 10 anos.</p>
    <p>– Copia dos TC1 e TC2 do mes de xuño de 2012 do seu cadro de persoal ou da suma das entidades que integren o grupo empresarial do que forme parte. Exixirase un mínimo de 100 traballadores.</p>
    <p>– Copia das contas anuais depositadas no rexistro mercantil no ano 2011, que reflictan un volume de negocio ou facturación consolidada a nivel do grupo empresarial en que estea integrada (entendéndose por grupo empresarial o referido no artigo 42 do Código de comercio) de, polo menos, 20 millóns de euros anuais. No caso de grupos de sociedades:</p>
    <p>i. Se tivesen a obriga legal de formular contas anuais consolidadas, copia das contas anuais consolidadas depositadas no rexistro mercantil no ano 2011.</p>
    <p>ii. Se non tivesen obriga legal de consolidar as contas:</p>
    <p>– Copia das contas anuais depositadas no rexistro mercantil no ano 2011, de cada unha das sociedades integrantes do grupo.</p>
    <p>– Certificado asinado por administrador/apoderado de cada unha das sociedades en que se recolla o importe da facturación externa ao grupo ao exercicio ao cal se refiran as contas achegadas.</p>
    <p>– Compromiso de ampliar o seu capital social ata un mínimo de dous millóns de euros (2.000.000 €) antes da adxudicación dos bens.</p>
    <p>• Sobre 2. Oferta económica.</p>
    <p>Que incorporará:</p>
    <p>– Prezo ofertado para a adquisición dos bens expresando se a adquisición é ou non libre de cargas.</p>
    <p>– Forma de pagamento, incluíndo expresamente o aboamento ao contado ou o prazo para o reintegro e tipo de xuro polo aprazamento.</p>
    <p>– Garantías para o cumprimento do pagamento do prezo e da cláusula penal recollida no punto 2.4 para o caso de incumprimento de condicións.</p>
    <p>– Outras precisións sobre a adquisición dos bens.</p>
    <p>Á vista das ofertas presentadas, o Igape seleccionará aquela que cumpra os criterios de solvencia mínimos e presente a mellor oferta económica.</p>
    <p>2. Compromisos mínimos que se propoñerán ao adxudicatario final que opte por solicitar o inexercicio das accións de regreso derivadas do aboamento dos avais prestados polo Igape:</p>
    <p>1) Obriga de mantemento da actividade e limitacións á facultade de dispoñer dos bens adxudicados.</p>
    <p>Mantemento da actividade industrial e prohibición de allear os bens e dereitos adxudicados durante os dez anos seguintes á súa adquisición, agás que a Xunta de Galicia o autorice expresamente por causas motivadas na viabilidade da empresa.</p>
    <p>2) Obriga de manter un capital social non inferior á 2.000.000 € durante un prazo mínimo de dez anos.</p>
    <p>3) Obriga relativa aos traballadores.</p>
    <p>a) Contratar e manter durante 5 anos desde a adxudicación dos bens un cadro de persoal de 150 traballadores computados en termos UTA.</p>
    <p>Para os efectos de dar cumprimento ao exposto, nun prazo máximo de tres semanas contadas desde o outorgamento da escritura de compravenda dos bens e dereitos obxecto de oferta, a adxudicataria deberá dirixirse aos antigos traballadores de Bernardo Alfageme, S.A., xa sexa directamente ou ben a través da súa antiga representación, para os efectos de trasladarlles unha oferta de emprego.</p>
    <p>b) Manter un mínimo de 100 traballadores computados en termos UTA durante 10 anos desde a adxudicación dos bens.</p>
    <p>4) Penalización por incumprimento.</p>
    <p>O incumprimento de calquera das condicións será causa de exixibilidade dunha penalización de 4.780.000 € equivalente ao valor de taxación actual dos bens adxudicados.</p>
    <p>3. Seguimento e control do cumprimento dos compromisos exixidos para quen resulte beneficiario do acordo de inexercicio das accións de regreso derivadas do aboamento dos avais do Igape:</p>
    <p>Para os efectos de realizar os labores de seguimento e control dos compromisos que asuma o beneficiario do acordo de inexercicio das accións de regreso, crearase unha comisión formada por un representante da Consellería de Facenda da Xunta de Galicia, nomeado pola persoa titular dela; un representante da Consellería de Economía e Industria, nomeado pola persoa titular dela, e un representante do Igape, nomeado pola persoa titular da Consellería de Economía e Industria. </p>

