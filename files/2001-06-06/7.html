---
date: '2001-06-06'
id: 94A2
page: 7
number: 109
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 22 de maio de 2001 pola que se convoca un curso sobre operadores
  de radar.
range: Resolución
url: 'https://www.xunta.gal/dog/Publicados/2001/20010606/Anuncio94A2_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 2001 de forma descentralizada, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a realización dun curso sobre operadores de radar, que deberá desenvolverse conforme as seguintes bases:</p>
<p>Obxectivos.</p>
<p>Dota-los membros dos corpos das policías locais de Galicia dos coñecementos teóricos e prácticos suficientes para o manexo dos cinemómetros, coas garantías bastantes para unha maior profesionalidade e que poidan garantir ademais a súa preparación técnica adecuada de cara á autoridade xudicial.</p>
<p>Destinatarios.</p>
<p>O curso vai dirixido ós membros dos corpos das policías locais de Galicia que usen ou vaian usa-los cinemómetros que son cedidos pola Dirección Xeral de Tráfico ou ben os propios de cada concello.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertarán neste curso será de 40.</p>
<p>Solicitudes.</p>
<p>1. O persoal que desexe participar neste curso deberá presentar cuberta á máquina ou con letra moi clara a instancia que figura no anexo.</p>
<p>2. O prazo para a presentación de instancias rematará o día 13 de xuño, ás 14 horas.</p>
<p>3. As instancias deberán vir asinadas polo xefe do cadro de persoal, ou polo concelleiro de tráfico e seladas; será isto requisito indispensable para ser admitido no curso.</p>
<p>4. As instancias deberán enviarse á sede da Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Contido e duración.</p>
<p>O curso realizarase en sesións de mañá e tarde, de luns a xoves, e nel trataranse, entre outros, os seguintes temas: 1. Teoría do radar estático e do radar móbil. 2. Técnicas de medición con equipos estáticos e móbiles. 3. Teoría do pórtico e cabinas. 4. Antenas. 5. Teórica da programación do equipo (I e II). 6. Teórica da fotografía co radar (I e II). 7. Cámaras fotográficas. 8. Mandos de programación. 9. Visualización e dixitalización dos negativos do radar. 10. Obtención informatizada de boletíns de denuncias. 11. Prácticas de montaxe, desmontaxe, programación, radar estático, cámaras e radar móbil.</p>
<p>Datas.</p>
<p>O curso realizarase durante os días 18, 19, 20 e 21 de xuño.</p>
<p>O horario será de 9 a 13 e de 16.30 a 20.30 horas.</p>
<p>Hai que ter en conta que o día 18 o horario será completo para todos eles e a partir deste día axustarase</p>
<p>o horario para facer dous grupos, un de mañá e outro de tarde.</p>
<p>Relación de admitidos.</p>
<p>A relación de admitidos publicarase o día 14 de xuño, no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Lugar.</p>
<p>O curso desenvolverase na sede da Academia Galega de Seguridade, sita na avenida da Cultura, s/n, no concello da Estrada.</p>
<p>Certificado de aproveitamento.</p>
<p>Ó remate do curso entregaráselles un certificado de aproveitamento a aquelas persoas que acrediten a súa participación continuada e superen as correspondentes probas.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>A Estrada, 22 de maio de 2001.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

