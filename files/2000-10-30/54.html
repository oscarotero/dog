---
date: '2000-10-30'
id: 12F9E
page: 14
number: 210
agency: CONCELLO DE FERROL
section: VI. ANUNCIOS
title: Edicto.
range: Edicto.
url: 'https://www.xunta.gal/dog/Publicados/2000/20001030/Anuncio12F9E_gl.html'
---
<p>O Concello Pleno, en sesión que tivo lugar o día 31 de agosto do 2000, aprobou definitivamente a ordenanza municipal para a instalación de elementos engadidos nas fachadas posteriores de edificacións que literalmente di:</p>
<p>Ordenanza municipal para a instalación de elementos engadidos nas fachadas posteriores de edificacións.</p>
<p>Exposición de motivos.</p>
<p>A falta dunha normativa concreta que regule a instalación de elementos engadidos ás fachadas posteriores dos edificios, case sempre de vivendas tales como tapatendais e protección de saídas ás terrazas, fai que en moitos casos a súa presencia constitúa un problema tanto para o concello como para os habitantes dos edificios.</p>
<p>A finalidade desta ordenanza é regula-las institucións destes elementos fixando as súas dimensións e cando é posible instalalas, para deste xeito darlle unha cobertura normativa ó que necesariamente se produce como consecuencia non só do clima, senón tamén da antigüedade do parque de vivenda.</p>
<p>1. Ámbito de aplicación desta ordenanza.</p>
<p>Esta ordenanza é de aplicación para todo o concello e para tódalas ordenanzas de uso residencial. Regula as instalacións dos elementos engadidos ás fachadas posteriores de edificacións sempre e cando sexan fachadas sobre espacios privados.</p>
<p>2. Elementos autorizables.</p>
<p>Nas fachadas posteriores de edificacións residenciais sobre patios, patios de parcela ou patios de bloques de casa definidos pola normativa do Plan xeral, autorizarase a colocación de tendais, tapatendais, viseiras de protección de saídas ás terrazas, agás naqueles casos de vivendas de nova construcción nas que resolvan os tendais entre aliñación exterior e a interior.</p>
<p>3. Condicións xeométricas e constructivas.</p>
<p>Tendais e tapatendais: será posible a súa instalación sempre e cando non supoña o incumprimento da normativa de habitabilidade por afecta-la iluminación ou ventilación das vivendas do edificio.</p>
<p>A dimensión en perpendicular á fachada non excederá os 80 cm, e recuarase lateralmente das outras vivendas 60 cm. Salvo que se trate dunha obra feita conxuntamente en tódalas plantas do edificio, só se autorizará a instalación dun elemento de protección nun plano sensiblemente horizontal sen elementos que formen planos verticais ou celosías. Cando a instalación sexa conxunta en tódalas fachadas e a dimensión do patio ou permita por habitabilidade, poderanse poñer celosías en planos verticais sempre</p>
<p>que permitan a correcta iluminación e ventilación das estancias ás que dean fronte.</p>
<p>A fixación destes elementos á fachada será de xeito que non a deteriore nin lle cause prexuízos.</p>
<p>Faranse sempre con materiais duradeiros, translúcidos e que non sufran corrosión nin degradación por efecto da luz solar.</p>
<p>Os elementos superficiais horizontais serán de seguridade para facer imposible a súa rotura e posterior caída.</p>
<p>Colocaranse sempre por debaixo ou á altura do antepeito das ventás, agás que exista terraza transitable nesa planta, caso no que se poderán colocar á altura de lintel da ventá.</p>
<p>Viseiras de protección das saídas ás terrazas.</p>
<p>Cando existan portas ou ocos de saída ás terrazas, poderase colocar unha viseira de protección que cubra o largo de oco máis 50 cm a cada lado cunha medida en perpendicular á fachada de 120 cm. A viseira situarase sempre por debaixo da cara inferior do forxado.</p>
<p>Son de aplicación as condicións de fixación e materiais dos tapatendais.</p>
<p>Disposición derradeira.</p>
<p>As instalacións autorizadas nunca poderán contravi-las esixencias do planeamento superior, normativa de habitabilidade, normativa autonómica ou xeral de vivenda ni outra de maior rango.</p>
<p>O cumprimento desta ordenanza non eximirá do cumprimento das obrigas ou condicións derivadas da Lei de propiedade horizontal.</p>
<p>A presente ordenanza entrará en vigor o día seguinte ó da súa publicación no BOP.</p>
<p>O que se fai público para xeral coñecemento e pódese interpoñer contra a mencionada aprobación un recurso potestativo de reposición ante o órgano que dictou a resolución dentro do prazo dun mes contado a partir do día da súa publicación no BOP, de conformidade co disposto nos arts. 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, na súa redacción dada por lei, sen prexuízo da posibilidade de interpoñer directamente un recurso contencioso-administrativo ante o Xulgado do Contencioso-Administrativo no prazo de dous meses contados desde o día seguinte ó da publicación deste edicto no BOP e na forma establecida no art. 45 da Lei 29/1998, do 13 de xullo, reguladora da xurisdicción contencioso-administrativa (BOE do 14 de xullo).</p>
<p>Ferrol, 15 de setembro de 2000.</p>
<p>O alcalde</p>
<p>Rubricado</p>

