---
date: '2000-10-30'
id: 12ED2
page: 14
number: 210
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 259/2000, do 13 de outubro, polo que se declara a urxente ocupación,
  para efectos de expropiación forzosa, polo Concello de Ribas de Sil (Lugo),
  dos bens e dereitos necesarios para a realización das obras do proxecto de
  saneamento e abastecemento de auga e afirmado na estrada.
range: Decreto
url: 'https://www.xunta.gal/dog/Publicados/2000/20001030/Anuncio12ED2_gl.html'
---
<p>O Concello de Ribas de Sil (Lugo), en sesión que tivo lugar o día 3 de marzo de 2000, aprobou o proxecto de saneamento e abastecemento de auga e afirmado na estrada e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>O concello remitiu a documentación complementaria para a correcta tramitación do expediente con data en entrada no rexistro xeral da Consellería de Xustiza, Interior e Relacións Laborais o día 13 de setembro de 2000.</p>
<p>Os bens nos que se concreta a declaración de urxente expropiación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data 15 de setembro de 2000.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, por</p>
<p>que segundo sinala o concello trátase de dotar dos servicios básicos de abastecemento de auga potable e saneamento a 15 vivendas unifamiliares habitadas, que actualmente carecen dos referidos servicios, e de non executarse estas dentro dos prazos sinalados no Plan P.C.O.S.M. do ano 2000, no que están incluídas as obras, perderíase a subvención supoñendo un quebranto económico para o concello pola escaseza dos seus orzamentos, co conseguinte prexuízo para os veciños afectados.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día trece de outubro de dous mil,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Ribas de Sil para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de saneamento e abastecemento de auga e afirmado na estrada.</p>
<p>Santiago de Compostela, trece de outubro de dous mil.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

