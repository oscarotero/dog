---
date: '2019-05-09'
id: G0532-240419-0001
page: 22311
number: 88
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 22 de abril de 2019, da Dirección Xeral de Ordenación do Territorio
  e Urbanismo, polo que se publica a Resolución do 16 de abril de 2019 pola que
  se aproba definitivamente a modificación parcial do proxecto de expropiación
  forzosa, polo procedemento de taxación conxunta, da Plataforma
  Loxística-Industrial Salvaterra de Miño-As Neves (Plisan), para a inclusión na
  relación de bens e dereitos afectados da eliminación do aproveitamento
  potencial dos recursos mineiros, así como para a valoración do solo non
  urbanizable de núcleo rural.
range: Anuncio
url: >-
  https://www.xunta.gal/dog/Publicados/2019/20190509/AnuncioG0532-240419-0001_gl.html
---
<p>Antecedentes:</p>
    <p>Primeiro. Mediante a Resolución da Dirección Xeral de Urbanismo do 20 de xullo de 2004 (DOG núm. 152, do 6 de agosto), ditada en virtude do punto noveno da alínea d) da Orde do 6 de marzo de 2003, sobre delegación de competencias no secretario xeral e noutros órganos da Consellería de Política Territorial, Obras Públicas e Vivenda (DOG núm. 50, do 12 de marzo), aprobouse definitivamente o proxecto de expropiación forzosa, polo procedemento de taxación conxunta, dos bens e dereitos necesarios para a execución da Plisan, para os efectos previstos nos artigos 143 e 144 da Lei 9/2002, do 30 de decembro, de ordenación urbanística e protección do medio rural de Galicia (en diante, LOUGA).</p>
    <p>Na citada expropiación actuou como Administración expropiante o Instituto Galego da Vivenda e Solo (en diante, IGVS) e como beneficiarias, ademais do citado organismo, a Autoridade Portuaria de Vigo e o Consorcio da Zona Franca de Vigo.</p>
    <p>Segundo. Contra a citada Resolución do 20 de xullo de 2004 interpuxeron numerosos recursos de reposición os titulares das parcelas incluídas no expediente expropiatorio. Mediante a Resolución do 18 de xullo de 2005, ditada pola Secretaría Xeral da Consellería de Política Territorial, Obras Públicas e Vivenda, ditada en virtude do punto décimo da alínea b) da antedita Orde do 6 de marzo de 2003, deuse publicidade ás resolucións dos recursos presentados. Así mesmo, a resolución notificóuselles individualmente aos recorrentes e demais interesados no expediente administrativo.</p>
    <p>Terceiro. Diversos expropiados interpuxeron recurso contencioso-administrativo contra a resolución do seu recurso de reposición ante o Tribunal Superior de Xustiza de Galicia (en diante, TSXG). Con carácter xeral, os recorrentes solicitaban a inclusión no prezo xusto da indemnización da eliminación do aproveitamento potencial dos recursos mineiros da sección A) da Lei de minas, supostamente existente nos predios da súa propiedade. Así mesmo, nalgúns casos solicitábase tamén a rectificación da cualificación do solo dos predios da súa propiedade.</p>
    <p>Cuarto. En moitas das sentenzas que se ditaron a raíz dos recursos contenciosos interpostos, a Sala do Contencioso-Administrativo do TSXG acordou retrotraer o expediente expropiatorio. Transcríbese a continuación a resolución que figura nestas sentenzas:</p>
    <p>«[...] debemos anular e anulamos este para os únicos efectos de retrotraer as actuacións no procedemento de taxación conxunta ata o momento de elaborarse a relación de bens e dereitos afectados, co fin de incluír na relación de bens e dereitos de que é titular o demandante a eliminación do aproveitamento potencial dos recursos mineiros pertencentes á sección A) que existan no terreo expropiado [] e, en consecuencia, quedan sen efecto os trámites e as resolucións posteriores ao dito momento procedemental seguidas e, por tanto, tamén as acontecidas ante o Xurado de Expropiación de Galicia, incluída a resolución ditada por este, pero só en canto afecten pronunciamentos referidos aos recursos mineiros [...]».</p>
    <p>Respecto á pretensión de rectificación da cualificación do solo formulada por algúns dos propietarios, a Sala do Contencioso-Administrativo resolveu o seguinte:</p>
    <p>«[...] debe recoñecerse, así mesmo, que o solo sobre o cal se asenta o predio […] se encontra clasificado como solo non urbanizable de núcleo rural [...]».</p>
    <p>Quinto En cumprimento das citadas sentenzas, o IGVS, mediante a Resolución do 22 de maio de 2015 (DOG núm. 111, do 15 de xuño),  acordou retrotraer parcialmente o procedemento expropiatorio da Plisan para a inclusión na relación de bens e dereitos afectados da eliminación do aproveitamento potencial dos recursos mineiros, así como para a valoración do solo non urbanizable de núcleo rural. A relación de persoas e predios afectados pola citada retroacción elaborouse de conformidade co establecido nas sentenzas ditadas polo TSXG e de conformidade cos criterios reflectidos na propia Resolución do 22 de maio de 2015.</p>
    <p>De acordo coa normativa de aplicación, a taxación dos bens e dereitos que se debían incorporar no expediente de retroacción foi notificada individualmente aos seus respectivos titulares, xunto coa copia literal da citada Resolución do 22 de maio de 2015 e da correspondente folla de prezo xusto complementaria, así como da proposta de fixación dos criterios de valoración, co obxecto de que puidesen formular alegacións no prazo legalmente establecido dun mes.</p>
    <p>Igualmente, o expediente foi sometido a información pública polo prazo dun mes, mediante inserción do anuncio no DOG (a devandita inserción tivo lugar no DOG núm. 111, do 15 de xuño de 2015) e nun xornal dos de maior circulación da provincia (Faro de Vigo do 15 de xuño de 2015, Galicia-páx. 11). Así mesmo, déuselles trámite de audiencia aos concellos de Salvaterra de Miño e As Neves. Rematados os devanditos trámites, o IGVS emitiu informe individualizado sobre cada unha das alegacións presentadas.</p>
    <p>Sexto. O 19 de xaneiro de 2016, a Sala do Contencioso-Administrativo do TSXG ditou sentenza no procedemento PO 7340/2013, en que se formulaban varias pretensións en relación cos predios situados na zona de Plisan denominada Multifuncional-Industrial (MI), excluída do proxecto sectorial en virtude do Acordo do Consello da Xunta de Galicia do 13 de xaneiro de 2011.</p>
    <p>A sentenza amparou a expropiación realizada polo IGVS neses terreos, o que motivou a necesidade de considerar os seus antigos propietarios como expropiados, para todos os efectos e, en consecuencia, tamén como interesados na retroacción do expediente expropiatorio, para os fins da posible indemnización pola privación dos recursos mineiros. Deste xeito, en virtude do artigo 84 da Lei 30/1992, do 26 de novembro, de réxime xurídico das administracións públicas e do procedemento administrativo común, concedéuselles un trámite de audiencia, para os efectos de que puidesen alegar e presentar cantos documentos e xustificacións considerasen pertinentes. Rematado este trámite, notificóuselles a citada Resolución do 22 de maio de 2015 e as correspondentes follas de prezo xusto, e concedéuselles o prazo dun mes para que formulasen alegacións. Finalmente, o IGVS emitiu informe individualizado sobre cada unha das alegacións presentadas por estes interesados, tanto no trámite de audiencia como na remisión das follas de prezo xusto complementarias.</p>
    <p>No procedemento de retroacción tamén se lles concedeu trámite de audiencia, en calidade de posibles persoas xurídicas interesadas, ás empresas de áridos que tiñan asinados convenios coas entidades que actúan como beneficiarias na referida expropiación da Plisan. En defensa dos seus intereses, presentaron alegacións e consta no expediente o informe do IGVS sobre cada unha delas.</p>
    <p>Sétimo. Con data do 7 de marzo de 2019, o asesor xurídico do Instituto Galego de Vivenda e Solo emitiu informe xurídico favorable.</p>
    <p>Oitavo. Con data do 15 de abril de 2019, o director xeral do Instituto Galego de Vivenda e Solo emitiu informe económico.</p>
    <p>Consideracións legais:</p>
    <p>Primeira. Ao ser o IGVS a entidade que acordou o inicio, polo procedemento de taxación conxunta, do expediente expropiatorio dos bens e dereitos que se precisaban ocupar para a execución da Plisan, tal e como resulta da Resolución ditada polo director xeral do IGVS o 1 de marzo de 2004 (DOG núm. 52, do 15 de marzo), correspóndelle ao citado organismo a retroacción exixida polas sentenzas ditadas pola Sala do Contencioso-Administrativo do TSXG.</p>
    <p>Segunda. Unha vez acordada a retroacción do expediente expropiatorio, a Administración expropiante seguiu os trámites legalmente previstos para dar cumprimento á resolución das sentencias, é dicir, para incluír na relación de bens e dereitos expropiados a eliminación do aproveitamento potencial dos recursos mineiros pertencentes á sección A) que existían nos terreos expropiados, así como recoñecer, de ser o caso, a condición como solo urbanizable de núcleo rural.</p>
    <p>Os restantes trámites do expediente expropiatorio non resultan afectados pola retroacción acordada xudicialmente, razón pola cal o resto das condicións e contidos fácticos e xurídicos do expediente para a execución da Plisan mantén a súa validez e eficacia.</p>
    <p>Non se trata, en definitiva, dunha retroacción completa nin dunha anulación total da resolución pola cal se aprobou definitivamente o expediente expropiatorio, senón dunha mera retroacción parcial, para os efectos de recoñecer nos predios sinalados os bens e dereitos incorrectamente non incluídos e proceder á súa valoración, complementando as follas de taxación individuais e modificando parcialmente os restantes trámites que se poidan ver alterados pola inclusión dos novos bens e dereitos. Deste xeito, deben conservarse, total ou parcialmente, todos os actos do expediente expropiatorio compatibles co disposto nesta resolución que non sexan expresamente modificados.</p>
    <p>Terceira. O expediente tramitado conta coa documentación preceptiva exixida no artigo 143 da LOUGA, que era a norma vixente cando se aprobou definitivamente o proxecto de expropiación forzosa, polo procedemento de taxación conxunta, dos bens e dereitos necesarios para a execución da Plisan. Di así o citado artigo:</p>
    <p>«1. Nos supostos do procedemento de taxación conxunta, o expediente conterá os seguintes documentos:</p>
    <p>a) Delimitación do ámbito territorial, cos documentos que o identifiquen en canto a situación, superficie e estremas, coa descrición de bens e dereitos afectados e a relación dos seus titulares.</p>
    <p>b) Fixación de prezos coa valoración razoada do solo, segundo a súa cualificación urbanística.</p>
    <p>c) Follas de prezo xusto individualizado de cada predio, en que se conterá non só o valor do solo, senón tamén o correspondente ás edificacións, obras, instalacións e plantacións.</p>
    <p>d) Follas de prezo xusto que correspondan a outras indemnizacións.</p>
    <p>2. O proxecto de expropiación cos documentos sinalados será exposto ao público polo prazo dun mes, para que aqueles que poidan resultar interesados formulen as observacións e reclamacións que consideren convenientes, en particular no que atinxe á titularidade ou valoración dos seus respectivos dereitos».</p>
    <p>Cuarta. O artigo 118.6 da Lei 2/2016, do 10 de febreiro, do solo de Galicia, que substitúe o xa derrogado 146.6 da LOUGA, establece que «emitido informe sobre as alegacións, someterase o expediente á aprobación do órgano municipal ou autonómico que sexa competente. Enténdese que o órgano autonómico competente será a persoa titular da consellaría expropiante».</p>
    <p>Pois ben, en virtude do Decreto 106/2018, do 4 de outubro (DOG núm. 191, do 5 de outubro), polo que se modifica parcialmente o Decreto 177/2016, do 15 de decembro, polo que se fixa a estrutura orgánica das consellerías da Xunta de Galicia, e o Decreto 196/2012, do 27 de setembro, polo que se crea a Axencia de Turismo de Galicia e se aproban os seus estatutos, o IGVS está adscrito á Consellería de Medio Ambiente Territorio e Vivenda. Segundo o anterior, a persoa titular da citada consellería sería a competente para ditar a presente resolución. Agora ben, é preciso ter en conta a delegación de competencia que existe neste caso. Así, a Orde do 15 de marzo de 2012 sobre delegación de competencias no secretario xeral técnico e noutros órganos da Consellería de Medio Ambiente, Territorio e Infraestruturas (DOG núm. 58, do 23 de marzo), establece no punto nove, letra d), como delegación específica de competencias na persoa titular da Secretaría Xeral de Ordenación do Territorio e Urbanismo, a seguinte:</p>
    <p>«Aprobar os expedientes de expropiación forzosa que tramite a Administración autonómica polo procedemento de taxación conxunta, no suposto establecido polo artigo 143.6 da Lei 9/2002».</p>
    <p>Non obstante, o Decreto 177/2016 antes citado varía a denominación da Secretaria Xeral de Ordenación do Territorio e Urbanismo, que pasa a denominarse Dirección Xeral de Ordenación do Territorio e Urbanismo. Pola súa parte, a súa disposición adicional décima establece que: «As referencias aos órganos suprimidos ou que varíen a súa denominación por este decreto entenderanse realizadas aos que os substitúen ou asumen as súas competencias».</p>
    <p>Así mesmo, é preciso ter en conta o establecido nos puntos 1 e 2 das disposicións adicionais novena e décima do Decreto 177/2016 e do Decreto 106/2018, respectivamente, relativa a delegación de competencias:</p>
    <p>«1. As delegacións de competencias outorgadas polos distintos órganos superiores e de dirección afectados por este decreto continuarán vixentes ata que sexan expresamente revogadas ou novamente outorgadas.</p>
    <p>2. Cando as delegacións de competencias que manteñan os seus efectos se outorgasen en favor de órganos suprimidos ou modificados na súa denominación polo presente decreto, as ditas delegacións entenderanse vixentes en favor dos órganos en cuxo ámbito de actuación se integre a correspondente competencia».</p>
    <p>Logo do anterior, é competente para ditar a presente resolución, por delegación de competencia, a persoa titular da Dirección Xeral de Ordenación do Territorio e Urbanismo.</p>
    <p>De acordo co informe proposta do director xeral do IGVS do 25 de febreiro de 2019 que figura no expediente,</p>
    <h2>RESOLVO:</h2>
    <p>Primeiro. Aprobar definitivamente a modificación parcial do proxecto de expropiación forzosa, polo procedemento de taxación conxunta, dos bens e dereitos necesarios para a execución da Plisan, para os efectos de incluír a lista de bens e dereitos que se relacionan no anexo desta resolución, así como os informes periciais específicos que constan no expediente de retroacción.</p>
    <p>Segundo. Ordenar a notificación desta resolución, de xeito individualizado, a todos os que aparezan como titulares de bens ou dereitos que figuran no presente expediente de retroacción, á cal se lle deberá xuntar a correspondente folla de prezo xusto definitiva complementaria.</p>
    <p>Igualmente, deberase notificar esta resolución ao IGVS e ao Ministerio Fiscal, para os efectos establecidos no artigo 5 da Lei de expropiación forzosa, en relación cos propietarios descoñecidos e os non comparecentes no expediente expropiatorio que se retrotrae.</p>
    <p>Terceiro. Ordenar a publicación da presente resolución, así como o seu anexo de relación de bens e dereitos afectados, no DOG e nos taboleiros de edictos dos concellos de Salvaterra de Miño e As Neves. Así mesmo, publicarase un anuncio no Boletín Oficial del Estado, o que servirá de notificación aos propietarios descoñecidos e dos cales se ignore o lugar de notificación ou o medio, ou ben, intentada esta, non se puidese efectuar, de conformidade co artigo 59.5 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Durante o prazo de vinte días, contado desde o seguinte ao da recepción da notificación ou, de ser o caso, da data da publicación no Boletín Oficial del Estado, os interesados poderán manifestar mediante escrito dirixido á Dirección Xeral do IGVS, por triplicado exemplar, que se deberá presentar na Área provincial do IGVS en Pontevedra, a súa desconformidade coa valoración establecida no expediente aprobado, conforme dispón o artigo 143.7 da Lei 9/2002, do 30 de decembro, de ordenación urbanística e protección do medio rural de Galicia. Transcorrido o citado prazo sen que se formule oposición á valoración, entenderase aceptada a que se fixou no acto aprobatorio do expediente e entenderase determinado o prezo xusto definitivamente, de conformidade co artigo 143.8 da referida lei.</p>
    <p>Contra esta resolución, que pon fin á vía administrativa, poderase interpor recurso potestativo de reposición ante a conselleira de Medio Ambiente, Territorio e Vivenda, no prazo dun mes, contado a partir do día seguinte ao da súa notificación, ou recurso contencioso-administrativo, de conformidade coa Lei 29/1998, do 13 de xullo, da xurisdición contencioso-administrativa.</p>
    <p>Santiago de Compostela, 22 de abril de 2019</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>

