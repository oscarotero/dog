---
date: '2001-01-30'
id: 1C5E
page: 1
number: 21
agency: UNIVERSIDADE DE VIGO
section: III. OUTRAS DISPOSICIÓNS
title: >-
  Resolución do 9 de xaneiro de 2001 pola que se publica a normativa de creación
  de cargos académicos.
range: Resolución
url: 'https://www.xunta.gal/dog/Publicados/2001/20010130/Anuncio1C5E_gl.html'
---
<p>Aprobada a normativa de creación de cargos académicos pola Xunta de Goberno con data do 24 de xuño de 1999 e polo Claustro Universitario con data do 5 de maio de 2000, este rectorado resolveu publica-la devandita normativa, que figura no anexo desta resolución.</p>
<p>Vigo, 9 de xaneiro de 2001.</p>
<p>Domingo Docampo Amoedo</p>
<p>Rector da Universidade de Vigo</p>
<p>CREACIÓN DE CARGOS ACADÉMICOS</p>
<p>Os estatutos da Universidade de Vigo, no seu artigo 90, establecen o seguinte:</p>
<p>«A creación de cargos académicos distintos dos previstos nestes estatutos deberá ser aprobada polo Claustro, por proposta da Xunta de Goberno, que a remitirá ó Consello Social».</p>
<p>Cómpre, pois, establecer unha normativa que dea abeiro ós cargos xa existentes na actualidade e que fixe o procedemento para os que se poidan crear no futuro.</p>
<p>1. Créase o cargo académico de director de área, con responsabilidade nun determinado ámbito de competencias non dependente necesariamente de forma directa dun membro do equipo de goberno.</p>
<p>2. A súa exención de obrigas docentes será de 2 horas lectivas e de 2 horas de titoría.</p>
<p>3. Estes cargos poderán ter carácter estable ou conxuntural.</p>
<p>4. A iniciativa para a creación efectiva dunha área, así como para a súa supresión ou modificación, corresponde ó equipo de goberno ou á Xunta de Goberno. As propostas de creación deberán vir acompañadas das funcións e da retribución económica e deberán ser aprobadas pola Xunta de Goberno.</p>
<p>5. O nomeamento da persoa que ocupe o cargo corresponde ó rector, quen informará debidamente á Xunta de Goberno.</p>
<p>6. Os membros da Comunidade Universitaria que desempeñen este cargo terán dedicación a tempo completo e non poderán exercer simultaneamente a titularidade de máis dun cargo unipersoal (artigos 87 e 88 dos estatutos).</p>
<p>7. A presente normativa será aprobada polo Claustro, tralo informe da Xunta de Goberno.</p>
<p>8. Coa súa aprobación considéranse creados os seguintes cargos:</p>
<p>-Director da Oficina de I+D.</p>
<p>-Director da ORI.</p>
<p>-Director do CACTI.</p>
<p>-Director da Área de Calidade.</p>
<p>-Director da Área de Tecnoloxías de Información e as Comunicacións.</p>
<p>-Director da Oficina de Medio Ambiente.</p>
<p>-Director da Área de Deportes e Participación Estudiantil.</p>
<p>-Director da Área de Cultura.</p>
<p>-Director da Área de Residencias e Aloxamentos.</p>

