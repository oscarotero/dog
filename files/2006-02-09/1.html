---
date: '2006-02-09'
page: 1
number: 28
agency: CONSELLERÍA DE INNOVACIÓN E INDUSTRIA
section: I. DISPOSICIÓNS XERAIS
title: >-
  Decreto 15/2006, do 2 de febreiro, polo que se establece a composición do
  Consello Asesor de Investigación e Desenvolvemento Tecnolóxico de Galicia.
range: Decreto
---
<p>A Lei 12/1993, do 6 de agosto, de fomento de investigación e desenvolvemento tecnolóxico de Galicia (DOG do 23 de agosto), crea no artigo 14 o Consello Asesor de Investigación e Desenvolvemento Tecnolóxico, e determina que estará composto por un presidente, un secretario e os vogais que representen as universidades, a comunidade autónoma e os axentes sociais do modo que regulamentariamente se determine.</p>
<p>No artigo 15 da Lei 12/1993, establécense entre as funcións do Consello Asesor de Investigación e Desenvolvemento Tecnolóxico, as de propoñerlle obxectivos para a súa incorporación ao Plan Galego de Investigación e Desenvolvemento Tecnolóxico, propoñerlle á Comisión Interdepartamental de Ciencia e Tecnoloxía de Galicia (Cicetga) a incorporación ao plan daqueles programas que considere importantes e a de emitir informe sobre o anteproxecto do plan, así como calquera outro que lle sexa requirido pola Cicetga de cara á elaboración da memoria anual.</p>
<p>A composición do Consello Asesor foi inicialmente establecida polo Decreto 141/1995, do 10 de maio (DOG nº 101, do 29 de maio), e posteriormente polo Decreto 14/1998, do 15 de xaneiro (DOG nº 12, do 20 de xaneiro). Os nomeamentos e cesamentos dos seus membros fixéronse a través de varios decretos (Decreto 416/1996, do 21 de novembro; Decreto 21/1998, do 22 de xaneiro; Decreto 23/1998, do 22 de xaneiro; Decreto 250/1998, do 10 de setembro; Decreto 223/2000, do 29 de setembro).</p>
<p>Os cambios producidos desde o establecemento da última composición do Consello Asesor en 1998, tanto na estrutura da Xunta de Galicia, como noutras institucións que o compoñen, fan necesario que se proceda a renovar a súa composición e proceder a nomear os seus novos membros.</p>
<p>Na súa virtude, por proposta do conselleiro de Innovación e Industria e logo de deliberación do Consello da Xunta de Galicia na súa reunión do día dous de febreiro de dous mil seis,</p>
<p>DISPOÑO:</p>
<p>Artigo 1º</p>
<p>O Consello Asesor de Investigación e Desenvolvemento Tecnolóxico estará composto por un total de 19 membros: un presidente, os tres reitores das universidades de Galicia, tres representantes da Administración autonómica, o delegado do Consello Superior de Investigacións Científicas en Galicia,</p>
<p>seis representantes dos axentes sociais, catro representantes de recoñecido prestixio no ámbito da I+D+I e un secretario; todos eles serán nomeados por orde do conselleiro de Innovación e Industria.</p>
<p>Artigo 2º</p>
<p>O presidente do Consello Asesor de Investigación e Desenvolvemento Tecnolóxico será proposto polo conselleiro de Innovación e Industria entre investigadores de recoñecido prestixio.</p>
<p>Artigo 3º</p>
<p>Vogais:</p>
<p>1. Os reitores das universidades de Galicia ou persoa en quen deleguen.</p>
<p>2. Tres representantes da Administración autonómica:</p>
<p>2.a) O director xeral de Investigación, Desenvolvemento e Innovación.</p>
<p>2.b) O secretario xeral da Consellería de Innovación e Industria.</p>
<p>2.c) O director xeral de Promoción Científica e Tecnolóxica do Sistema Universitario de Galicia.</p>
<p>3. O delegado do Consello Superior de Investigacións Científicas en Galicia.</p>
<p>4. Seis representantes das organizacións empresariais e sindicais:</p>
<p>4.a) Tres serán propostos polas organizacións sindicais que teñan a consideración de máis representativas dentro do ámbito territorial da comunidade autónoma, de conformidade coa normativa vixente.</p>
<p>4.b) Tres serán representantes das organizacións empresariais de maior implantación en Galicia.</p>
<p>5. Catro representantes de recoñecido prestixio no ámbito da I+D+I propostos pola Comisión Interdepartamental de Ciencia e Tecnoloxía de Galicia, dos que dous procederán do ámbito empresarial e dous do académico.</p>
<p>Artigo 4º</p>
<p>Un subdirector xeral da Dirección Xeral de Investigación, Desenvolvemento e Innovación terá o cargo de secretario do Consello Asesor de Investigación e Desenvolvemento Tecnolóxico.</p>
<p>Artigo 5º</p>
<p>O mandato dos vogais sinalados nos puntos 4 e 5 do artigo 3º será de catro anos renovables por unha soa vez. No suposto de cesamento dalgún deles antes de finalizar o dito período, o seu substituto será nomeado para o tempo que reste para a finalización do mandato.</p>
<p>Disposición derrogatoria</p>
<p>Quedan derrogados o Decreto 14/1998, do 15 de xaneiro, e todas aquelas disposicións de igual o inferior rango que se opoñan ao disposto neste decreto.</p>
<p>Disposicións derradeiras</p>
<p>Primeira.-Quedarán sen efecto os nomeamentos dos actuais membros do Consello Asesor de Investigación e Desenvolvemento Tecnolóxico a partir da entrada en vigor deste decreto.</p>
<p>Segunda.-No prazo máximo de tres meses desde a entrada en vigor deste decreto procederase á constitución do Consello Asesor de Investigación e Desenvolvemento Tecnolóxico.</p>
<p>Terceira.-Facúltase o conselleiro de Innovación e Industria para ditar as disposicións necesarias de desenvolvemento e execución deste decreto.</p>
<p>Cuarta.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, dous de febreiro de dous mil seis.</p>
<p>Emilio Pérez Touriño</p>
<p>Presidente</p>
<p>Fernando Xabier Blanco Álvarez</p>
<p>Conselleiro de Innovación e Industria</p>

