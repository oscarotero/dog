---
date: '2003-06-24'
id: 148BA
page: 8
number: 121
agency: 'CONSELLERÍA DE FAMILIA, XUVENTUDE E VOLUNTARIADO'
section: III. OUTRAS DISPOSICIÓNS
title: >-
  Orde do 11 de xuño de 2003 pola que se convocan prazas para residencia de
  educadores en centros de atención a menores dependentes da Consellería de
  Familia, Xuventude e Voluntariado.
range: Orde
url: 'https://www.xunta.gal/dog/Publicados/2003/20030624/Anuncio148BA_gl.html'
---
<p>O Estatuto de autonomía de Galicia no seu artigo 27.23º atribúelle á Comunidade Autónoma a competencia exclusiva en materia de asistencia social.</p>
<p>O Decreto 195/2003, do 20 de marzo, que establece a estructura orgánica da Consellería de Familia, Xuventude e Voluntariado, no seu artigo 1 asígnalle as competencias sobre protección de menores á citada consellería.</p>
<p>Coa realización desta convocatoria preténdese favorece-los estudiantes con dificultades económicas para o seu acceso ó ensino universitario e ós licenciados universitarios que están realizando estudios de doutoramento, ó mesmo tempo que se dota de apoio no eido educativo e asistencial ós centros de atención de menores que se relacionan no anexo II desta orde.</p>
<p>Para este fin destínase un crédito de 50.490 A con cargo á aplicación orzamentaria 14.02.212B.228, que figura cunha dotación económica de 6.026.567 A nos estados de gastos do orzamento para o ano 2003 establecidos na Lei 6/2002, do 27 de decembro, de orzamentos xerais da Comunidade Autónoma de Galicia (DOG nº 251, do 30 de decembro).</p>
<p>Na súa virtude, en uso das facultades que teño atribuídas para a debida aplicación dos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º.-Obxecto da convocatoria.</p>
<p>Convoca-la cobertura de 33 prazas para residencia de educadores en prácticas para o curso escolar 2003-2004 nos centros de internado de menores dependentes da Consellería de Familia, Xuventude e Voluntariado, segundo o número e distribución que figura no anexo II desta orde.</p>
<p>Artigo 2º.-Condicións dos solicitantes.</p>
<p>Son requisitos para participar na convocatoria os seguintes:</p>
<p>a) Ser español/a ou nacional de calquera país membro da Unión Europea, legalmente establecido en España e con residencia na Comunidade Autónoma de Galicia.</p>
<p>b) Non ter cumpridos os 26 anos na data de finalización do prazo de presentación de solicitudes.</p>
<p>c) Estar cursando estudios universitarios de 1º ou de 2ª ciclo, e ter aprobado integramente dous cursos dos devanditos estudios, ou ter finalizada unha licenciatura ou diplomatura.</p>
<p>d) Non ter perdido con anterioridade a condición de educador en prácticas por causa imputable ó solicitante.</p>
<p>e) Non padecer defecto físico que impida o desenvolvemento normal da actividade do centro.</p>
<p>Artigo 3º.-Solicitudes.</p>
<p>Os interesados deberán cubri-la solicitude que figura no anexo I, podendo optar soamente por centro/s dunha mesma provincia, remitila e presentala na delegación provincial da Consellería de Familia, Xuventude e Voluntariado que corresponda, sen prexuízo do disposto no artigo 38.4º da Lei de réxime xurídico das administracións públicas e do procedemento administrativo común.</p>
<p>Xunto coa solicitude presentarán asemade os seguintes documentos:</p>
<p>a) Xustificación de ingresos da unidade familiar: copia da declaración do IRPF de cada membro da unidade familiar obrigado a declarar.</p>
<p>No caso de non ter obriga de presentar declaración:</p>
<p>-Os solicitantes de devolución rápida (MOD. 104) achegarán copia da comunicación que lles envía a Axencia Estatal de Administración Tributaria en aplicación do artigo 81 da Lei 40/1998, do 9 de decembro, do imposto sobre a renda das persoas físicas.</p>
<p>-As persoas non obrigadas a declarar e que non solicitan devolución rápida (MOD. 104) achegarán certificación dos datos existentes na Administración, expedida pola Axencia Estatal de Administración Tributaria, en aplicación do artigo 16 da Lei 1/1998, do 26 de febreiro, de dereitos e garantías dos contribuíntes.</p>
<p>b) Orixinal ou fotocopia compulsada do expediente académico.</p>
<p>c) Proxecto sobre un taller para realizar cos menores dos centros que se soliciten.</p>
<p>d) Fotocopia compulsada dos certificados que acrediten a experiencia en traballo e intervención educativa cos menores, animación sociocultural e coñecementos específicos en materia físico-deportiva.</p>
<p>e) Fotocopia compulsada da matrícula en facultades ou escolas universitarias e/ou do título que acredite os estudios realizados.</p>
<p>f) Acreditación, se é o seu caso, da condición de educador en prácticas en anos anteriores dalgún centro de menores dependente na actualidade desta consellería.</p>
<p>g) Fotocopia compulsada do documento nacional de identidade do solicitante, ou da tarxeta de residencia en réxime comunitario no suposto de nacio</p>
<p>nais da Unión Europea ou do espacio económico europeo legalmente establecidos en España.</p>
<p>h) Certificado médico que acredite non padecer defecto físico que impida o desenvolvemento normal da actividade do centro.</p>
<p>i) Declaración de non realizar actividades profesionais remuneradas por conta propia ou allea, nin recibir bolsas equiparables ás desta convocatoria.</p>
<p>O prazo de presentación de solicitudes será dun mes, contado a partir do día seguinte ó da publicación desta orde no Diario Oficial de Galicia. Non obstante, os interesados disporán dun prazo de dez días para emendar calquera falta ou acompaña-los documentos preceptivos nos termos que establece o artigo 71 da Lei 30/1992, de réxime xurídico das administracións públicas e do procedemento administrativo común.</p>
<p>Artigo 4º.-Dereitos dos adxudicatarios.</p>
<p>A concesión da praza comporta para o/a educador/a en prácticas:</p>
<p>a) Aloxamento e mantenza gratuítos no centro desde o comezo das prácticas. O aloxamento será de tal xeito que lle permita o/a educador/a en prácticas a normal realización dos seus estudios.</p>
<p>b) A asunción pola Consellería de Familia, Xuventude e Voluntariado dos gastos seguintes:</p>
<p>-Custos de matrícula de estudios universitarios nunha facultade ou escola universitaria ou nun curso de doutoramento, posgrao ou máster, ata un importe de 210 euros, logo de xustificación.</p>
<p>-Custos pola adquisición de libros relacionados cos estudios cursados, ata un importe de 120 euros, logo de xustificación.</p>
<p>c) A asunción pola Consellería de Familia, Xuventude e Voluntariado de ata 120 euros/mes durante dez meses en concepto de bolsa, logo de xustificación polo director do centro da realización das prácticas como educador/a nos meses correspondentes.</p>
<p>d) A solicitar das universidades de Santiago de Compostela, A Coruña e Vigo, no caso de ser alumnos delas, o recoñecemento de 2 créditos de libre elección curricular.</p>
<p>Para o recoñecemento destes créditos, os alumnos deberán presentar nas universidades que lles correspondan a seguinte documentación:</p>
<p>* Diploma ou certificación acreditativa da superación das prácticas realizadas.</p>
<p>* Unha memoria da actividade realizada no centro.</p>
<p>Estes créditos recoñeceranse como de libre configuración curricular, sen que sexa posible supera-los límites que para estes efectos establecen os correspondentes plans de estudios.</p>
<p>Artigo 5º.-Obrigas dos adxudicatarios.</p>
<p>A condición de educador en prácticas obriga ó adxudicatario dunha praza ó seguinte:</p>
<p>-A realiza-las tarefas relacionadas coas prácticas, que a dirección do centro lle encomende, en horario de actividade extraescolar. Estas deberanse realizar de tal xeito que resulten compatibles co aproveitamento académico do propio educador en prácticas.</p>
<p>-A gardar absoluta confidencialidade sobre os datos persoais e familiares ós que teñan acceso como consecuencia das actividades realizadas e documentación observada nas unidades nas que realicen as prácticas.</p>
<p>-Os datos obtidos ou observados, dos que se teña constancia por medio das prácticas realizadas, relativos ás diferentes materias xurídico-administrativas referentes ós centros (funcionamento, actividades, programas, persoal, etc.) que se puideran coñecer e utilizar en traballos de natureza académica non poderán facerse públicos de ningún xeito e, por suposto, en ningún medio de comunicación público ou privado, agás que a Consellería de Familia, Xuventude e Voluntariado o autorice expresamente.</p>
<p>-A presentar unha memoria da actividade realizada no centro, ó remate do período de prácticas e estancia no centro, que será remitida á Dirección Xeral de Familia. Edificio administrativo San Caetano, s/n. 15781 Santiago de Compostela.</p>
<p>Artigo 6º.-Duración das prácticas.</p>
<p>A duración das prácticas, e polo tanto, as estancias nos centros dos adxudicatarios das prazas, será do 1 de setembro de 2003 ó 30 de xuño de 2004.</p>
<p>Ó remata-la estadía no centro, seralles entregado polo/a delegado/a provincial da consellería e logo do informe favorable do director do centro, un diploma acreditativo das prácticas realizadas.</p>
<p>Artigo 7º.-Procedemento para a avaliación das solicitudes.</p>
<p>Para a adxudicación das prazas procederase da seguinte maneira:</p>
<p>1. Constituirase unha comisión por cada provincia onde se sitúen os centros, presidida polo respectivo xefe de Servicio de Familia, Infancia e Menores e actuando como vocais, un funcionario designado polo delegado provincial e os directores dos centros que deban recibir ós educadores en prácticas</p>
<p>2. A dita comisión examinará as solicitudes presentadas, valorando no seu conxunto os seguintes datos:</p>
<p>-Expediente académico universitario (de 0 a 5 puntos).</p>
<p>-Experiencia en animación sociocultural e coñecementos específicos en actividades deportivas (de 0 a 2 puntos).</p>
<p>-Experiencia en traballo e intervención educativa de menores. (de 0 a 2 puntos).</p>
<p>-Situación económica da unidade familiar (de 0 a 6 puntos).</p>
<p>-Ter sido educador en prácticas dalgún centro de atención a menores dependente na actualidade desta consellería (de 0 a 5 puntos).</p>
<p>-Entrevista persoal, na que se terán en conta as aptitudes e actitudes persoais para a función que se vai desempeñar (de 0 a 10 puntos).</p>
<p>A puntuación máxima será de 30 puntos.</p>
<p>3. En canto ás titulacións, terase en conta o ámbito de actuación no que se desenvolverán as prácticas polo que, neste sentido, terán prioridade os solicitantes con estudios máis directamente relacionados coas funcións a realizar nun centro de menores, como son os estudios de Psicoloxía, Ciencias da Educación, Psicopedagoxía, mestre nas diferentes especialidades e Educación Social.</p>
<p>4. A comisión competente confeccionará unha lista, por orde de preferencia, das solicitudes recibidas para cada centro, elevando a correspondente proposta de resolución ó delegado provincial da Consellería de Familia, Xuventude e Voluntariado no prazo máximo de quince días, contados a partir do remate do prazo de presentación das instancias.</p>
<p>Si algún solicitante fora seleccionado como educador en prácticas para máis dun centro, seralle comunicada tal circunstancia, para que nun prazo non superior a 10 días desde a data de comunicación, opte por un dos centros nos que foi seleccionado.</p>
<p>Artigo 8º.-Resolución.</p>
<p>A resolución correspóndelle ó delegado provincial da consellería, que a dicta por delegación da conselleira de Familia, Xuventude e Voluntariado, logo da fiscalización da Intervención, e comunicarase tanto ós centros como a tódolos solicitantes. O prazo máximo para resolver será de 2 meses, contado a partir do día seguinte ó da publicación desta orde no Diario Oficial de Galicia. No caso de non existir resolución expresa transcorrido o prazo, as solicitudes poderán entenderse desestimadas.</p>
<p>Esta resolución non pon fin á vía administrativa e contra ela pode interpoñerse recurso de alzada ante a conselleira de Familia, Xuventude e Voluntariado no prazo dun mes, contado a partir do día seguinte ó da notificación desta resolución, de acordo co previsto nos artigos 114 e 115 da Lei 30/1992, de réxime xurídico das administracións públicas e do procedemento administrativo común.</p>
<p>Os seleccionados terán un prazo de 10 días desde a notificación da concesión da praza para acredita-la domiciliación bancaria, para efectos do pagamento, así como calquera outra documentación alegada na solicitude, que lle fose requirida pola delegación provincial correspondente.</p>
<p>A non presentación en prazo da acreditación referida ou a non suficiente acreditación dos méritos alegados na solicitude, suporá a perda do dereito á praza, procedéndose a adxudicar esta ó seguinte solicitante que figura por orde de puntuación na lista confeccionada inicialmente.</p>
<p>Utilizarase este mesmo procedemento cando, durante o curso escolar se producira algunha vacante nas prazas ofertadas.</p>
<p>No caso de non haber solicitudes para determinado centro ou as que houbera fosen valoradas negativamente, a praza de educador/a será considerada deserta.</p>
<p>Unha vez lle sexa asignada a praza de educador/a en prácticas nun centro determinado, deberase pór en práctica o proxecto presentado para ese centro.</p>
<p>Artigo 9º.-Natureza da relación entre o educador en prácticas e a Xunta de Galicia.</p>
<p>A concesión da praza non xera ningún tipo de vínculo laboral, administrativo nin de calquera outra orde entre a Xunta de Galicia e o adxudicatario.</p>
<p>Artigo 10º.-Perda da condición de educador en prácticas.</p>
<p>A condición de educador en prácticas extínguese ó remata-lo curso académico na data fixada no artigo 6º desta convocatoria, así como por renuncia expresa do interesado.</p>
<p>Así mesmo, o incumprimento por parte do educador das obrigas ás que se refire esta orde, a ausencia inxustificada, o non cumprimento da disciplina do centro, a obtención da praza sen reuni-los requisitos esixidos para a súa concesión ou a non utilización coa finalidade para a que foi concedida, serán causas da perda da condición de educador en prácticas para tódolos efectos. A resolución pola que se acorde esta circunstancia correspóndelle ós delegados provinciais desta consellería logo de instrucción do oportuno expediente de conformidade coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposicións derradeiras</p>
<p>Primeira.-Facúltase a directora xeral de Familia para dicta-las normas necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de xuño de 2003.</p>
<p>Pilar Rojo Noguera</p>
<p>Conselleira de Familia, Xuventude e Voluntariado</p>
<p>ANEXO II</p>
<p>Relación de centros e prazas de educadores</p>
<p>en prácticas</p>
<table><tbody><tr><td></td></tr>
<tr><td></td></tr>
<tr><td>Provincia</td><td>Centro</td><td>Localidade</td><td>Nº prazas</td></tr>
<tr><td></td></tr>
</tbody></table>
<table><tbody><tr><td>A Coruña</td><td>Centro Virxe do Carme</td><td>Ferrol</td><td>3</td></tr>
<tr><td></td></tr>
<tr><td>A Coruña</td><td>Colexio San José de Calasanz</td><td>A Coruña</td><td>3</td></tr>
<tr><td></td></tr>
<tr><td>A Coruña</td><td>Residencia de Estudio Soutomaior</td><td>Ferrol</td><td>4</td></tr>
<tr><td></td></tr>
<tr><td>Lugo</td><td>Centro Educativo Santo Anxo da Garda</td><td>Rábade</td><td>2</td></tr>
<tr><td></td></tr>
<tr><td>Lugo</td><td>Centro Educativo Virxe dos Ollos Grandes</td><td>Lugo</td><td>2</td></tr>
<tr><td></td></tr>
<tr><td>Ourense</td><td>Centro Educativo Montealegre</td><td>Ourense</td><td>3</td></tr>
<tr><td></td></tr>
<tr><td>Ourense</td><td>Residencia de estudios A Carballeira</td><td>Ourense</td><td>8</td></tr>
<tr><td></td></tr>
<tr><td>Pontevedra</td><td>Centro Especial Avelino Montero</td><td>Pontevedra</td><td>4</td></tr>
<tr><td></td></tr>
<tr><td>Pontevedra</td><td>Centro de Menores de Marín</td><td>Marín</td><td>1</td></tr>
<tr><td></td></tr>
<tr><td>Pontevedra</td><td>Centro Fogar San Paio</td><td>Vigo</td><td>3</td></tr>
<tr><td></td></tr>
<tr><td>Total de prazas:</td><td>33</td></tr>
<tr><td></td></tr></tbody></table>

