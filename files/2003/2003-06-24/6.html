---
date: '2003-06-24'
id: 148A2
page: 8
number: 121
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 12 de xuño de 2003 pola que se nomea con carácter provisional o
  Padroado da Fundación Fernández Espín.
range: Orde
url: 'https://www.xunta.gal/dog/Publicados/2003/20030624/Anuncio148A2_gl.html'
---
<p>Con data do 27 de decembro de 1973, en Camariñas, ante o notario Rafael Benzo Mestre, outorgou testamento Manuela Fernández Espín, constituíndo a Fundación Fernández Espín e facendo beneficiarios dela os veciños de Camariñas.</p>
<p>O Padroado inicial da Fundación ó que fai referencia o artigo 5 dos seus estatutos nunca foi constituído xa que os seus integrantes non chegaron a acepta-los cargos. Na actualidade dous deles xa faleceron e outro está discapacitado.</p>
<p>Como consecuencia do anteriormente exposto, a vontade da fundadora Manuela Fernández Espín non puido ser realizada xa que a fundación constituída vía testamentaria nunca foi operativa.</p>
<p>Co fin de levar a cabo a vontade da fundadora e promove-lo fin da atención a anciáns e desvalidos, a Asociación de Veciños de Camariñas solicita a posta en marcha da fundación, polo que, de conformidade co establecido no artigo 22 f) da Lei 11/1991, do 8 de novembro, de reforma da Lei 7/1983, do 22 de xuño, de réxime das fundacións de interese galego, e o artigo 9.2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, e co o obxecto de restablece-la actividade fundacional, prócedese ó nomeamento, con carácter provisional, do padroado. Por todo iso,</p>
<p>DISPOÑO:</p>
<p>Artigo 1º</p>
<p>De conformidade co establecido no artigo 22 f) da Lei 11/1991, do 8 de novembro, de reforma da</p>
<p>Lei 7/1983, do 22 de xuño, de réxime das fundacións de interese galego, e o artigo 9.2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, e co obxecto de restablece-la actividade fundacional, procédese ó nomeamento, con carácter provisional, do Padroado da Fundación Fernández Espín, da seguinte forma:</p>
<p>Presidente: o cura párroco de San Jorge de Camariñas.</p>
<p>Secretaria: Ana María Campos Sánchez.</p>
<p>Vocais: o presidente da Asociación de Veciños de Camariñas, o director do Colexio Público de Xaviña, e o responsable do Colexio Público de Infantil e de Primaria O Areal, ámbolos dous de Camariñas.</p>
<p>Artigo 2º</p>
<p>O padroado procederá á adecuación da carta fundacional á normativa vixente en materia de fundacións de interese galego.</p>
<p>Disposición adicional</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 12 de xuño de 2003.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

