---
date: '2003-02-07'
id: 4D6A
page: 1
number: 27
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 23 de xaneiro de 2003 pola que se convocan subvencións a empresas
  vinculadas co sector audiovisual para apoia-lo desenvolvemento de proxectos de
  producción audiovisual en lingua galega, así como a producción audiovisual en
  lingua galega.
range: Orde
url: 'https://www.xunta.gal/dog/Publicados/2003/20030207/Anuncio4D6A_gl.html'
---
<p>A Consellería de Cultura, Comunicación Social e Turismo, no exercicio das súas competencias de fomento e promoción nos diversos ámbitos da cultura en Galicia, é consciente da importancia que está adquirindo o sector audiovisual na sociedade actual, contribuindo ó enriquecemento cultural e ó desenvolvemento económico da Comunidade Autónoma de Galicia.</p>
<p>A través das axudas ó desenvolvemento dos proxectos audiovisuais en lingua galega preténdese fomentar unha das fases máis esenciais da producción audiovisual, como é a da posta a punto dos aspectos guionísticos e orzamentarios.</p>
<p>Enténdese por desenvolvemento de proxectos o conxunto de operacións que preceden á fase de producción propiamente dita, a rodaxe dunha obra audiovisual. O devandito concepto inclúe, en particular, a redacción do guión, a procura de socios, a preparación do plan financeiro da producción, e elaboración do plan de márketing e de distribución.</p>
<p>Para certos tipos de producción, considéranse como parte integrante do desenvolvemento da obra a investigación gráfica e a realización dun filme piloto (para as películas de animación), a busca de arquivos (para as produccións que valoren o patrimonio audiovisual europeo) e o desenvolvemento de software específico (para produccións multimedia).</p>
<p>Este procedemento de desenvolvemento culmina propiamente coa fase da producción polo que a Consellería de Cultura, Comunicación Social e Turismo establece axudas para a producción audiovisual en lingua galega, co fin de fomenta-lo crecemento do sector audiovisual en lingua galega na nosa comunidade autónoma.</p>
<p>Por todo isto,</p>
<p>DISPOÑO:</p>
<p>I. Bases xenéricas para a concesión das subvencións.</p>
<p>Artigo 1º.-Obxecto e partida orzamentaria.</p>
<p>Convócanse subvencións, mediante réxime de concorrencia competitiva, para apoia-lo desenvolvemen</p>
<p>to de proxectos de producción audiovisual en lingua galega e a realización de produccións audiovisuais en lingua galega.</p>
<p>A Consellería de Cultura, Comunicación Social e Turismo adicará un importe de 3.180.710 euros, que se financiarán con cargo á aplicación orzamentaria 10.04.353B.770 dos orzamentos xerais da Comunidade Autónoma de Galicia, sendo a cantidade de 2.400.409 euros para a anualidade 2003 e a de 780.304 euros para a de 2004, ó abeiro do disposto no artigo 58 do texto refundido da Lei de réxime financeiro e orzamentario de Galicia aprobado polo Decreto lexislativo 1/1999, do 7 de outubro.</p>
<p>No caso de que se solicite axuda plurianual para as anualidades referidas, farase constar expresamente na solicitude.</p>
<p>Artigo 2º.-Beneficiarios.</p>
<p>Poderán optar a estas subvencións as productoras audiovisuais e empresas de producción multimedia legalmente constituídas como tales no territorio da Unión Europea e que conten, polo menos, cunha axencia de representación en Galicia.</p>
<p>Os proxectos presentados ó abeiro desta convocatoria deberán realizarse nun mínimo do 25 % na Comunidade Autónoma de Galicia.</p>
<p>En todo caso, nas bases específicas determinaranse os requisitos concretos que deben cumpri-los solicitantes para accederen a ámbalas modalidades.</p>
<p>Artigo 3º.-Motivos de exclusión.</p>
<p>Quedan excluídos os solicitantes que foran beneficiarios dalgunha outra subvención da Consellería de Cultura, Comunicación Social e Turismo e incumpriran as bases e a finalidade establecida na súa convocatoria, así como proxectos encargados por terceiras persoas e as produccións didácticas e publicitarias.</p>
<p>Ademais, quedan excluídos aqueles solicitantes que, para o mesmo proxecto, xa foran beneficiarios dunha axuda para a realización de proxectos de producción audiovisual en lingua galega que incorporen novos realizadores, convocadas pola Consellería de Cultura, Comunicación Social e Turismo.</p>
<p>Artigo 4º.-Obtención dos formularios de solicitude.</p>
<p>Os formularios para as solicitudes de axuda reguladas nesta orde serán cubertos e obteranse necesariamente polo solicitante a través da aplicación informática establecida no enderezo da Internet <a href="http://www.xunta.es/conselle/cultura/index.htm. Estes formularios así obtidos presentaranse asinados">http://www.xunta.es/conselle/cultura/index.htm. Estes formularios así obtidos presentaranse asinados</a>, sen engadir novos datos e sen realizar emendas ou riscaduras no seu formato orixinal.</p>
<p>Poderánse cubrir e obte-los formularios ata as 24 horas do día anterior á data de finalización do prazo de presentación de solicitudes.</p>
<p>No caso de dúbida, dificultades técnicas ou necesidade de máis información poderán dirixirse á Dirección Xeral de Comunicación e Audiovisual, a través do teléfono 981 54 45 23 ou no enderezo de correo electrónico cultura*xunta.es que adoptará as medidas necesarias para facilita-la presentación por escrito das solicitudes.</p>
<p>Artigo 5º.-Prazo de presentación de solicitudes e documentación.</p>
<p>As solicitudes, cubertas e obtidas conforme o artigo anterior, dirixiranse por duplicado exemplar ó conselleiro de Cultura, Comunicación Social e Turismo e presentaranse, asinadas, no rexistro xeral dos servicios centrais, no das delegacións provinciais da Consellería de Cultura, Comunicación Social e Turismo ou a través dalguna das formas recollidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo para a súa presentación será de corenta días hábiles contados desde o día seguinte ó da publicación desta orde no Diario Oficial de Galicia.</p>
<p>Estas solicitudes irán acompañadas da seguinte documentación administrativa:</p>
<p>a) Copia compulsada do DNI do representante ou solicitante.</p>
<p>b) Copia compulsada do documento público do poder notarial, co que actúa o representante, debidamente inscrito.</p>
<p>c) Copia compulsada do documento público da constitución legal da empresa e da axencia constituída en Galicia.</p>
<p>d) Copia compulsada da tarxeta de identificación fiscal.</p>
<p>e) Copia compulsada de certificado de inscrición no Rexistro de Empresas do Instituto de Cinematografía e Artes Audiovisuais (ICAA).</p>
<p>f) Copia compulsada do documento acreditativo de estar ó día no pagamento do imposto de actividades económicas.</p>
<p>g) Documentación compulsada e acreditativa de que o proxecto é obra orixinal e/ou de posuí-los dereitos suficientes do guión, obra literaria ou calquera outro medio que requira a obtención de dereitos ou opción de compra sobre eles.</p>
<p>h) Declaración de solicitudes efectuadas ou axudas concedidas, para o mesmo proxecto, das distintas administracións públicas.</p>
<p>A esta documentación de carácter xeral engadiráselle a documentación técnica sinalada nas correspondentes bases específicas de cada unha das modalidades de subvención.</p>
<p>Artigo 6º.-Tramitación.</p>
<p>Os servicios competentes da Dirección Xeral de Comunicación e Audiovisual tramitarán as solicitudes e instrumentarán os procedementos necesarios para a concesión das subvencións, así como a determinación da viabilidade técnica e económica dos proxectos presentados.</p>
<p>Así mesmo, correspóndelle á Dirección Xeral de Comunicación e Audiovisual eleva-la proposta de resolución, dentro das dispoñibilidades económicas, ó conselleiro de Cultura, Comunicación Social e Turismo, que resolverá poñendo fin á vía administrativa.</p>
<p>Artigo 7º.-Comisión asesora.</p>
<p>Para a avaliación dos proxectos presentados constituirase unha comisión asesora, de carácter consultivo, nomeada polo conselleiro de Cultura, Comunicación Social e Turismo, que estará presidida polo director xeral de Comunicación e Audiovisual e composta polos seguintes vocais:</p>
<p>-Un vocal en representación da CRTVG.</p>
<p>-Dous vocais en representación do sector audiovisual.</p>
<p>-Un vocal en representación das universidades de Galicia.</p>
<p>-Un vocal en representación do Centro Galego de Artes da Imaxe.</p>
<p>-Un vocal da Dirección Xeral de Comunicación e Audiovisual.</p>
<p>-Un vocal do Consorcio Audiovisual de Galicia.</p>
<p>-Actuará como secretario, con voz e sen voto, un funcionario da Dirección Xeral de Comunicación e Audiovisual.</p>
<p>A comisión asesora poderá requirir dos solicitantes canta documentación complementaria considere precisa e informará única e exclusivamente sobre os criterios que figuran respectivamente nos artigos 17º e 23º desta orde, segundo a modalidade de subvención.</p>
<p>Os membros da comisión presentarán os seus informes previos dos proxectos, valorando cada criterio en catro niveis, segundo puntuación que se sinala no seguinte cadro e elaborarán un informe conxunto sobre os proxectos presentados.</p>
<p>NivelTramos puntuación</p>
<p>Moi favorable6 - 10</p>
<p>Favorable5 - 6</p>
<p>Aceptable3 - 4</p>
<p>Desfavorable0 - 2</p>
<p>Artigo 8º.-Resolución.</p>
<p>Para os efectos establecidos no artigo 42.2º da Lei 30/1992, do 26 de novembro, de réxime xurídico das administracións públicas e do procedemento administrativo común, o prazo máximo para resolve-las solicitudes correspondentes ás accións especificadas nesta orde será de cinco meses, contados a partir do día seguinte á publicación desta convocatoria. De non notificarse resolución favorable neste prazo, entenderase desestimada a petición correspondente, podendo interpoñer, con carácter potestativo, recurso de reposición ante o conselleiro de Cultura, Comunicación Social e Turismo no prazo dun mes previo ó recurso contencioso-administrativo ante o Tribunal Superior de Xustiza de Galicia.</p>
<p>Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da concesión.</p>
<p>Artigo 9º.-Prazo de aceptación.</p>
<p>Notificada a resolución de subvención, os beneficiarios deberán manifestar por escrito a súa acep</p>
<p>tación comprometéndose a executa-lo proxecto subvencionado no prazo e condicións establecidas. De non recibirse a aceptación no prazo de dez días naturais, entenderase que o beneficiario renuncia á subvención concedida e procederase, sen máis trámite, ó arquivo do expediente.</p>
<p>Artigo 10º.-Garantías que hai que presentar.</p>
<p>De conformidade co establecido no artigo 17 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, será obrigatoria a prestación de garantías para a expedición de anticipos ou pagamentos parciais nos seguintes supostos:</p>
<p>a) Anticipos que superen os 30.050,61 euros.</p>
<p>b) Pagamentos parciais cando a contía da subvención exceda de 30.050,61 euros.</p>
<p>A garantía deberá cubri-lo importe dos anticipos ou pagamentos fraccionados xunto cos xuros destes calculados ó tipo de xuro legal do diñeiro vixente no momento da concesión e polo prazo que medie entre a data da solicitude e como mínimo aquela en que se cumpran dous meses do remate do prazo de xustificación. A presentación da garantía realizarase ante a Consellería de Cultura, Comunicación Social e Turismo no prazo de quince días a partir da notificación da resolución da concesión.</p>
<p>Artigo 11º.-Obrigas do beneficiario.</p>
<p>Os beneficiarios das subvencións, unha vez aceptadas estas, quedarán obrigados a destina-los fondos percibidos para o obxecto concreto para o que foron concedidos. A Consellería de Cultura, Comunicación Social e Turismo poderá realiza-las oportunas comprobacións para o mellor coñecemento da efectiva realización do proxecto obxecto de axuda.</p>
<p>De igual maneira, o beneficiario estará obrigado a facilitar toda a información que lle sexa requirida pola Consellería de Cultura, Comunicación Social e Turismo, a Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas.</p>
<p>En ningún caso o importe das subvencións concedidas poderá ser de tal contía que, illadamente ou en concorrencia coas concedidas a través doutras administracións públicas ou doutros entes públicos ou privados, nacionais ou internacionais, supere o custo da actividade para desenvolver polo beneficiario ou, se for o caso, a porcentaxe máxima do investimento subvencionable que se estableza legalmente.</p>
<p>Artigo 12º.-Pagamento.</p>
<p>O pagamento das subvencións quedará condicionado ás posibles observacións ou modificacións formuladas pola Comisión Europea como consecuencia da notificación deste réxime de axudas.</p>
<p>Artigo 13º.-Perda da subvención.</p>
<p>O incumprimento por parte do beneficiario de calquera requisito desta orde facultará a Consellería de Cultura, Comunicación Social e Turismo para instruír expediente sancionador, conforme o previsto</p>
<p>no artigo 79 do texto refundido da Lei de réxime financeiro e orzamentario aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, de medidas fiscais e orzamentarias, de función pública e de actuación administrativa, e na Lei de réxime xurídico das administracións públicas e do procedemento administrativo común; se procede, anulará os beneficios concedidos e solicitará a devolución das cantidades percibidas, se as houbese, segundo o procedemento que establece o Regulamento xeral de recadación.</p>
<p>II. Bases específicas para a concesión das subvencións.</p>
<p>A) Subvencións para o desenvolmento de proxectos de producción audiovisual:</p>
<p>Artigo 14º.-Tipos de proxectos.</p>
<p>Será obxecto de subvención o desenvolvemento dos seguintes proxectos:</p>
<p>a) Longametraxes cinematográficas.</p>
<p>b) Telefilmes.</p>
<p>c) Series de televisión.</p>
<p>d) Produccións multimedia.</p>
<p>e) Documentais.</p>
<p>Os devanditos proxectos terán a consideración que se sinala no artigo 21º.</p>
<p>Artigo 15º.-Beneficiarios de subvención ó desenvolvemento.</p>
<p>Poderán optar a estas subvencións as productoras audiovisuais e empresas de producción multimedia legalmente constituídas e que teñan acordo ou contrato, como mínimo, cun guionista para desenvolver algún proxecto dos tipos sinalados no artigo anterior.</p>
<p>Artigo 16º.-Documentación técnica relativa ó proxecto.</p>
<p>Ademais da documentación sinalada no artigo 5º da presente orde, xuntaranse sete exemplares encadernados da seguinte documentación técnica:</p>
<p>-Memoria explicativa do proxecto (2 páxinas máximo).</p>
<p>-Sipnose argumental (2 páxinas máximo).</p>
<p>-Tratamento e/ou borrador de guión (extensión mínima de 10 páxinas), con especificación da situación dos dereitos de autor correspondentes.</p>
<p>-Orzamento das actividades de desenvolvemento do proxecto, desenvolvendo o punto 2.2 do anexo II, incluíndo a incidencia no emprego existente e por crear, directo e indirecto.</p>
<p>-Acordo ou contrato co guionista.</p>
<p>-Calquera outra documentación que o solicitante estime conveniente para a mellor defensa do proxecto.</p>
<p>Esta documentación poderá ser recollida nas dependencias da Dirección Xeral de Comunicación e Audiovisual polas productoras no prazo de seis meses desde a publicación da convocatoria. Transcorrido este prazo, a documentación será destruída co obxecto de garanti-la confidencialidade dos datos.</p>
<p>Artigo 17º.-Criterios de valoración.</p>
<p>A proposta da Dirección Xeral de Comunicación e Audiovisual elaborarase tendo en conta os seguintes aspectos:</p>
<p>a) Interese do proxecto e calidade artística (orixinalidade e creatividade del).</p>
<p>b) A contribución ó fomento do emprego no sector e a implicación no proxecto de recursos de Galicia (a participación de profesionais, equipos técnicos ou artísticos galegos na producción) unha vez entrado en fase de producción.</p>
<p>c) Orzamento do proxecto de desenvolvemento achegado.</p>
<p>d) Redacción en lingua galega da versión orixinal do guión.</p>
<p>e) Contribución ós valores culturais de Galicia.</p>
<p>Artigo 18º.-Contía das axudas.</p>
<p>As axudas poderán alcanzar, con carácter xeral, o 50% do importe subvencionable. Considerarase importe subvencionable o gasto asociado imputable e axustado ós proxectos os que refire o artigo 14º da orde, excluídos impostos, que estará integrado pola suma dos gastos necesarios para a súa realización.</p>
<p>Artigo 19º.-Xustificación do investimento.</p>
<p>Para o libramento da axuda, o beneficiario deberá solicita-lo pagamento e presentar ante a Dirección Xeral de Comunicación e Audiovisual a documentación xustificativa da realización do desenvolvemento do proxecto e a dos gastos subvencionables, tendo de prazo ata o 31 de outubro, inclusive, de 2003.</p>
<p>Documentación que xustifica a realización do desenvolvemento do proxecto:</p>
<p>a) Un exemplar do guión definitivo en galego.</p>
<p>b) Un exemplar do plan de producción definitivo.</p>
<p>Documentación para xustifica-los gastos subvencionables, que se presentarán por exemplar duplicado (orixinal ou copia compulsada e unha copia):</p>
<p>a) Relación numerada e ordenada por capítulos de gasto, que inclúan o número de factura, o emisor, a suma parcial folla por folla e a suma do total da relación de gastos, excluído o IVE.</p>
<p>b) Facturas relativas ós gastos subvencionables correspondentes ó desenvolvemento do proxecto e nos termos expresados no orzamento presentado, excluído o IVE. Presentaranse coa mesma orde de capítulos e co mesmo número ordinal có asignado na relación numerada do punto a).</p>
<p>Outros documentos esixidos polo Decreto 287/2000, do 21 de novembro, que se presentarán por exemplar duplicado (un orixinal e unha copia):</p>
<p>a) Declaración asinada do conxunto de axudas obtidas e/ou solicitadas para o mesmo proxecto en calquera outra Administración, organismo ou ente público ou privado. No caso de ser beneficiario dalgunha axuda ou subvención para a mesma actuación, deberá achegarse a documentación necesaria para a súa valoración para os efectos da súa concorrencia coa axuda concedida.</p>
<p>b) Certificados orixinais e actuais que acrediten estar ó día nas súas obrigas coa Seguridade Social, de non ter pendente de pagamento ningunha débeda, por ningún concepto, coa Administración da Comunidade Autónoma de Galicia e de estar ó día nas súas obrigas tributarias estatais. As ditas certificacións expediranse para os efectos de subvención.</p>
<p>c) Certificación orixinal expedida pola entidade bancaria da titularidade da conta onde se debe realiza-lo pagamento, na que conste: ordinal bancario, código de banco, código da sucursal e código da conta corrente.</p>
<p>Artigo 20º.-Publicidade da subvención recibida.</p>
<p>Na futura documentación do proxecto e nos títulos de crédito da producción resultante farase constar que recibiu unha subvención ó seu desenvolvemento por parte da Consellería de Cultura, Comunicación Social e Turismo, Dirección Xeral de Comunicación e Audiovisual da Xunta de Galicia, coa súa imaxe corporativa.</p>
<p>B) Subvencións á producción audiovisual en lingua galega:</p>
<p>Artigo 21º.-Tipos de proxectos.</p>
<p>Para efectos de clasificación dos proxectos, terán a consideración de:</p>
<p>a) Curtametraxes, as produccións cinematográficas de duración inferior a sesenta minutos.</p>
<p>b) Longametraxes, as produccións cinematográficas de duración igual ou superior a sesenta minutos.</p>
<p>c) Vídeo-creación, os proxectos que expresen unha clara vontade de experimentación formal.</p>
<p>d) Telefilmes, películas dirixidas á emisión en televisión.</p>
<p>e) Programas pilotos de series de televisión, os que mostren mediante un capítulo a viabilidade dun proxecto de serie televisiva.</p>
<p>f) Documentais, as produccións informativas dalgún aspecto da realidade sen empregar como principal instrumento a ficción.</p>
<p>g) Produccións multimedia, as que conxuguen o emprego de medios informáticos e audiovisuais interactivos tanto na súa elaboración como no seu consumo.</p>
<p>Artigo 22º.-Documentación técnica que hai que presentar.</p>
<p>Ademais da documentación sinalada no artigo 5º da presente orde, xuntaranse sete exemplares encadernados da seguinte documentación técnica:</p>
<p>a) Memoria explicativa (2 páxinas máximo).</p>
<p>b) Sinopse do proxecto (2 páxinas máximo).</p>
<p>c) Guión definitivo da producción.</p>
<p>d) Historial da empresa e relación de membros do equipo.</p>
<p>e) Plan de producción co seu orzamento total, desenvolvendo o punto 2.2 do anexo IV, incluíndo a incidencia no emprego existente e por crear, directo e indirecto.</p>
<p>f) Plan de financiamento, con expresión das contribucións doutras entidades, organismos ou institucións e documentalmente acreditado.</p>
<p>g) Calendario desagregado do gasto para a execución do traballo (gastos xerais, gasto de persoal, servicios contratados para as produccións, material, consumibles, outros), indicando a parte correspondente que se vai executar cada ano no caso de solicitude de axuda plurianual.</p>
<p>h) Calquera outra documentación que o solicitante estime pertinente para a mellor defensa do proxecto.</p>
<p>Esta documentación poderá ser recollida nas dependencias da Dirección Xeral de Comunicación Social e Audiovisual polas productoras no prazo de seis meses desde a publicación da convocatoria. Transcorrido este prazo, a documentación será destruída co obxecto de garanti-la confidencialidade dos datos.</p>
<p>Artigo 23º.-Criterios de valoración.</p>
<p>A proposta da Dirección Xeral de Comunicación e Audiovisual elaborarase tendo en conta os seguintes aspectos:</p>
<p>a) Calidade do proxecto (grao de desenvolvemento, elaboración, axuste entre o proxecto e o orzamento, presentación a outras convocatorias de axuda).</p>
<p>b) A contribución ó fomento do emprego no sector e a aplicación no proxecto de recursos de Galicia (a participación de profesionais, equipos técnicos ou artísticos galegos na producción). Utilización de recursos de Galicia (persoal artístico, técnico e servicios instalados en Galicia, así como a rodaxe na comunidade autónoma).</p>
<p>c) Calidade artística (orixinalidade e creatividade do proxecto así como a súa contribución ós valores culturais de Galicia).</p>
<p>d) Rodaxe en lingua galega da versión orixinal da producción audiovisual.</p>
<p>Artigo 24º.-Contía da axuda.</p>
<p>Considérase importe subvencionable o gasto asociado imputable e axustado ó proxecto, que estará integrado pola suma dos gastos necesarios para a súa realización ata a obtención da primeira copia estándar, excluídos impostos, podendo alcanza-las axudas, con carácter xeral, as porcentaxes do importe subvencionado que se relacionan a continuación.</p>
<p>1. Proxectos de curtametraxe: ata o 50%, cun máximo de 30.000 euros.</p>
<p>2. Proxectos de longametraxe: ata o 40%.</p>
<p>3. Proxectos de documentais: ata o 50%.</p>
<p>4. Proxectos de vídeo-creación: ata o 50%, cun máximo de 15.000 euros.</p>
<p>5. Proxectos de telefilmes: ata o 40%.</p>
<p>6. Proxectos de programas pilotos de series de televisión: ata o 50%.</p>
<p>7. Proxectos de producción multimedia: ata o 50%, cun máximo de 15.000 euros.</p>
<p>Artigo 25º.-Obrigacións do beneficiario.</p>
<p>1. As produccións subvencionadas terán que axustarse fielmente ó proxecto presentado. Calquera</p>
<p>modificación no proxecto ou no equipo técnico e artístico deberá ser notificada á Consellería de Cultura, Comunicación Social e Turismo, que decidirá o que proceda e adoptará as medidas que considere procedentes.</p>
<p>2. As productoras subvencionadas deberán comunicarlle á Consellería de Cultura, Comunicación Social e Turismo a data de iniciación e finalización da rodaxe ou gravación da producción subvencionada, no caso de que estas varíen respecto das previsións do proxecto.</p>
<p>3. Nos títulos de crédito da producción, así como en toda a publicidade que dela se faga, farase constar que a producción foi subvencionada pola Dirección Xeral de Comunicación e Audiovisual, Consellería de Cultura, Comunicación Social e Turismo, segundo a normativa da imaxe corporativa da Xunta de Galicia.</p>
<p>Artigo 26º.-Xustificación de gastos.</p>
<p>Para o libramento da axuda, o beneficiario deberá solicita-lo seu pagamento e presentar ante a Dirección Xeral de Comunicación e Audiovisual a documentación xustificativa da realización da producción audiovisual subvencionada e a dos gastos subvencionables, tendo de prazo ata o 31 de outubro, inclusive, de 2003.</p>
<p>Documentación que xustifica a realización da producción do proxecto:</p>
<p>a) Un exemplar en formato DVD da producción audiovisual resultante final.</p>
<p>Documentación para xustifica-los gastos subvencionables, que se presentará por exemplar duplicado (orixinal ou copia compulsada e unha copia):</p>
<p>a) Relación numerada e ordenada por capítulos de gastos que inclúan o número de factura, o emisor, a suma parcial folla por folla e a suma do total da relación de gastos, excluído o IVE.</p>
<p>b) Facturas relativas ós gastos subvencionables realizados na anualidade que corresponda xustificar, de acordo coa resolución de concesión e nos termos expresados no orzamento presentado, excluído o IVE. Presentaranse coa mesma orde de capítulos e co mesmo número ordinal que o asignado na relación numerada no punto a).</p>
<p>Outros documentos esixidos polo Decreto 287/2000, do 21 de novembro (un orixinal e unha copia):</p>
<p>a) Declaración complementaria do conxunto de axudas obtidas e/ou solicitadas para o mesmo proxecto en calquera outra Administración, organismo ou ente público ou privado. No caso de ser beneficiario dalgunha axuda ou subvención para a mesma actuación, deberá achegarse a documentación necesaria para a súa valoración para os efectos da súa concorrencia coa axuda concedida.</p>
<p>b) Certificados orixinais e actuais que acrediten estar ó día nas súas obrigas coa Seguridade Social, de non ter pendente de pagamento ningunha débeda,</p>
<p>por ningún concepto, coa Administración da Comunidade Autónoma de Galicia e de estar ó día nas súas obrigas tributarias estatais. As ditas certificacións expediranse para os efectos de subvención.</p>
<p>c) Certificación orixinal expedida pola entidade bancaria da titularidade da conta onde se debe realiza-lo pagamento, na que conste: ordinal bancario, código de banco, código da sucursal e código da conta corrente.</p>
<p>Artigo 27º.-Obriga de entrega definitiva da producción audiovisual.</p>
<p>En calquera caso, o beneficiario non poderá percibir máis do 80% da subvención total concedida ata a entrega definitiva da producción audiovisual, que se realizará antes do 31 de decembro da anualidade que corresponda, en lingua galega, e que constará de dúas copias no formato subvencionado de acordo coas seguintes modalidades:</p>
<p>-Curtametraxes: 35 mm ou Betacam dixital ou SP, segundo proxecto.</p>
<p>-Longametraxes: 35 mm.</p>
<p>-Documentais: 35 mm. ou Betacam dixital ou SP, segundo proxecto.</p>
<p>-Vídeo-creación: Betacam dixital ou SP.</p>
<p>-Telefilmes: Betacam dixital ou SP.</p>
<p>-Programas pilotos de serie de televisión: Betacam dixital ou SP.</p>
<p>-Multimedia: CD Rom ou DVD Rom.</p>
<p>As copias entregadas á Consellería de Cultura, Comunicación Social e Turismo quedarán depositadas no Centro Galego de Artes da Imaxe dependente da Dirección Xeral de Comunicación e Audiovisual, para a súa conservación e uso con fins culturais e de promoción do audiovisual galego. En todo caso, e para estes fins, a Consellería de Cultura, Comunicación Social e Turismo poderá realizar cantas copias considere precisas.</p>
<p>Disposición adicional</p>
<p>En todo o non previsto nesta orde será de aplicación o disposto no Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Disposicións derradeiras</p>
<p>Primeira.-Facúltase o director xeral de Comunicación e Audiovisual para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de xaneiro de 2003.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

