---
date: '2003-04-25'
id: E9F6
page: 5
number: 80
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 225/2003, do 11 de abril, polo que se crea o Colexio Oficial de
  Odontólogos e Estomatólogos de Lugo.
range: Decreto
url: 'https://www.xunta.gal/dog/Publicados/2003/20030425/AnuncioE9F6_gl.html'
---
<p>A Real orde do 14 de marzo de 1925 ordenou a constitución dos colexios oficiais rexionais de odontólogos.</p>
<p>O 16 de abril de 1999 os colexiados con exercicio na provincia de Lugo acordan promove-la segregación do Colexio Oficial de Odontólogos e Estomatólogos da 10ª Rexión para constituírse en colexio independente.</p>
<p>Na Asemblea Xeral Extraordinaria do Colexio Oficial de Odontólogos e Estomatólogos da 10ª Rexión que tivo lugar o 4 de novembro de 2000 aprobouse a segregación por maioría dos asistentes, presentándose a solicitude de creación do Colexio Oficial de Odontólogos e Estomatólogos de Lugo ante a Consellería de Xustiza, Interior e Relacións Laborais.</p>
<p>Tendo en conta a Lei 11/2001, do 18 de setembro, de colexios profesionais da Comunidade Autónoma de Galicia, de acordo co establecido no artigo 36 da Constitución española, no artigo 27.29º do Estatuto de autonomía de Galicia, na Lei orgánica 16/1995, do 27 de decembro, de transferencia de competencias á Comunidade Autónoma galega, no Real decreto 1643/1996, do 5 de xullo, de traspaso de funcións e servicios da Administración do Estado na materia de colexios oficiais e profesionais, no Decreto 337/1996, do 13 de setembro, da Xunta de Galicia sobre asunción de funcións e competencias ás que se refire o real decreto citado; por proposta do conselleiro de Xustiza, Interior e Administración Local e logo de deliberación do Consello da Xunta de Galicia na súa reunión do once de abril de dous mil tres,</p>
<p>DISPOÑO:</p>
<p>Artigo 1º</p>
<p>Créase o Colexio Oficial de Odontólogos e Estomatólogos de Lugo, por segregación do Colexio Oficial de Odontólogos e Estomatólogos da 10ª Rexión.</p>
<p>Artigo 2º</p>
<p>O ámbito territorial do colexio será o da provincia de Lugo.</p>
<p>Disposición transitoria</p>
<p>1. A asemblea xeral dos colexiados con exercicio na provincia de Lugo constituirá unha comisión xestora do novo colexio, que deberá aprobar no prazo de seis meses a partir da entrada en vigor deste decreto uns estatutos provisionais do Colexio Oficial de Odontólogos e Estomatólogos de Lugo, nos que se regulará a asemblea colexial constituínte, coa previsión da forma da convocatoria, que deberá ser anunciada, como mínimo, con vinte días de antelación no Diario Oficial de Galicia e nun xornal dos de maior difusión de Galicia, e do procedemento do desenvolvemento dela.</p>
<p>2. A asemblea colexial constituínte deberá:</p>
<p>a) Elaborar e aproba-los estatutos do colexio.</p>
<p>b) Elixi-los membros dos seus órganos colexiais de goberno.</p>
<p>3. Os estatutos, logo de seren aprobados, xunto coa acta da asemblea constituínte, remitiránselle á consellería competente en materia de colexios profesionais para os efectos da súa aprobación definitiva, publicación no Diario Oficial de Galicia e inscrición no rexistro de colexios profesionais.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Laias-Cenlle (Ourense), once de abril de dous mil tres.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Administración Local</p>

