---
date: '2003-04-25'
id: EA02
page: 5
number: 80
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 28 de febreiro de 2003, da Delegación Provincial da Coruña, pola
  que se dispón o depósito e a publicación, no Diario Oficial de Galicia, do
  convenio colectivo do Concello de Porto do Son.
range: Resolución
url: 'https://www.xunta.gal/dog/Publicados/2003/20030425/AnuncioEA02_gl.html'
---
<p>Visto o expediente do convenio colectivo do Concello de Porto do Son (código convenio 1503992), que tivo entrada nesta delegación provincial o día 8-1-2003, complementado o 26-2-2003, subscrito en representación da parte económica polo Concello de Porto do Son, e, da parte social, pola delegada de persoal, o día 27-12-2003, co acordo favorable do Pleno da Corporación adoptado o 20-12-2002, de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro, rexistro de convenios colectivos de traballo, que consta nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 28 de febreiro de 2003.</p>
<p>Elisa Madarro González</p>
<p>Delegada provincial da Coruña</p>
<p>Convenio colectivo do persoal laboral do Concello de Porto do Son</p>
<p>Exposición de motivos.</p>
<p>O obxectivo deste convenio colectivo é a regulación das condicións de emprego do conxunto do persoal do Concello de Porto do Son; unha única regulación válida, para conseguir unha administración galega máis homoxénea.</p>
<p>Por todo iso e de conformidade co disposto nas leis e na normativa legal aplicable, as partes negociadoras acordan que se subscriban como convenio colectivo as condicións de emprego do persoal ó servicio do Concello de Porto do Son.</p>
<p>Artigo 1º.-Ámbito funcional.</p>
<p>Este convenio colectivo aplicarase a tódolos traballadores e traballadoras pertencentes ó Concello de Porto do Son con relación de persoal laboral, en calquera das modalidades legalmente establecidas.</p>
<p>Artigo 2º.-Ámbito temporal, vixencia e denuncia.</p>
<p>O convenio colectivo entrará en vigor o día en que sexa aprobado polo Pleno da Corporación, independentemente da data de publicación preceptiva no BOP. O seu período de vixencia abranguerá desde o 1 de xaneiro ata o 31 de decembro de 2002, período que se entenderá prorrogado por anualidades, de non existir denuncia dalgunha das partes ata a entrada en vigor do novo convenio que substitúa o anterior, trala oportuna negociación. De se producir prórroga, os salarios incrementaranse na mesma porcentaxe que se estableza para os funcionarios do concello.</p>
<p>Ámbalas partes conveñen en que o convenio se considerará denunciado cando se faga con tres meses de antelación á finalización da súa vixencia ou da de calquera prórroga, co fin de inicia-las negociacións e deliberacións do novo convenio nunha data non posterior a un mes contado a partir daqueloutra data da denuncia.</p>
<p>Denunciado o convenio, e mentres non se dea chegado a un acordo expreso, prorrogarase en todo o seu articulado e aplicarase un incremento sobre tódolos conceptos retributivos igual ó que lle corresponda ó resto dos empregados funcionarios do concello.</p>
<p>Artigo 3º.-Garantía ad personam. Condicións máis beneficiosas.</p>
<p>Respectaranse as condicións superiores e máis beneficiosas que puidese gozar calquera traballador ou traballadora; estas consolidaranse como complemento persoal non absorbible.</p>
<p>Artigo 4º.-Irrenunciabilidade.</p>
<p>Considerarase nula e non feita a renuncia que fagan os traballadores e traballadoras de calquera beneficio establecido no convenio.</p>
<p>Artigo 5º.-Publicidade do convenio colectivo.</p>
<p>Con independencia da súa aprobación polo Pleno municipal, será publicado no BOP da Coruña. Esta publicidade será por conta do concello.</p>
<p>Artigo 6º.-Conflictividade laboral.</p>
<p>Antes de adoptaren medidas disciplinarias ou actitudes conflictivas de carácter colectivo, as partes asinantes do convenio comprométense a esgota-la vía do diálogo, dentro da propia institución.</p>
<p>Artigo 7º.-Xornada laboral.</p>
<p>A xornada laboral será de 37,5 horas semanais, de acordo co establecido para o persoal dependente das administracións públicas. A xornada laboral anual fíxase en 1.760 horas efectivas de traballo.</p>
<p>Dadas as características dos diversos servicios que presta o persoal laboral do concello, a xornada poderá desenvolverse durante os sete días da semana, garantindo un descanso ininterrompido de, polo menos, un día e medio.</p>
<p>Artigo 8º.-Vacacións.</p>
<p>Tódalas traballadoras e traballadores pertencentes ó concello gozarán de 30 días naturais de vacacións anuais, retribuídos con tódolos emolumentos ós que se teña dereito nun mes de traballo.</p>
<p>Artigo 9º.-Pagas extraordinarias.</p>
<p>As traballadoras e traballadores percibirán dúas pagas extraordinarias ó ano, unha o 30 de xuño e a outra o 24 de Nadal de cada ano. Cada unha das devanditas</p>
<p>pagas extraordinarias será igual a un mes de retribución ordinaria.</p>
<p>Artigo 10º.-Nocturnidade.</p>
<p>Aqueles traballadores ou traballadoras que desenvolvan o seu traballo entre as 10 da noite e as 6 da mañá recibirán unha compensación equivalente ó 30% sobre o seu salario base.</p>
<p>Artigo 11º.-Complemento de antigüidade.</p>
<p>Os traballadores e traballadoras terán dereito ó complemento de antigüidade coa mesma contía cá establecida para o persoal funcionario e segundo a categoría profesional.</p>
<p>Artigo 12º.-Incapacidade temporal.</p>
<p>No suposto de incapacidade temporal, calquera que sexa a causa, terase dereito a percibi-los ingresos sen mingua ningunha, tanto na nómina mensual coma nas pagas extraordinarias.</p>
<p>Artigo 13º.-Licencias retribuídas.</p>
<p>O concello concederá licencias retribuídas, como se dun día de traballo se tratar, a tódolos traballadores e traballadores que a soliciten, polos seguintes motivos:</p>
<p>-Por matrimonio: vinte días.</p>
<p>-Por matrimonio de fillos ou irmáns: un día.</p>
<p>-Por enfermidade grave do cónxuxe ou parella de feito, pais ou fillos; por parto da muller ou compañeira; por morte do cónxuxe, pais ou irmáns: tres días. Se o suceso é fóra da localidade: catro días (deberán achegarse os xustificantes).</p>
<p>-Por enfermidade grave ou morte de irmáns políticos, sogros, avós, netos, xenros ou noras: dous días. Se for fóra da localidade: tres días (deberán achegarse os xustificantes).</p>
<p>-Por cumprimento dun deber público ou para asistir ó médico: o tempo necesario.</p>
<p>-Por cambio de domicilio: un día natural. Se o desprazamento for fóra da localidade: dous días naturais.</p>
<p>-Por exame: o tempo necesario.</p>
<p>Artigo 14º.-Licencias non retribuídas.</p>
<p>Durante o ano concederanse sete días de licencia non retribuídos, segundo as necesidades dos traballadores e traballadoras.</p>
<p>Artigo 15º.-Roupas de traballo.</p>
<p>O concello facilitará a roupa de traballo e mailos medios de protección necesarios para o desenvolvemento do traballo.</p>
<p>Artigo 16º.-Estabilidade no emprego.</p>
<p>O concello asume que cómpre adopta-las medidas necesarias para acada-la maior estabilidade posible no emprego dos seus traballadores e traballadoras; con tal fin, durante a vixencia deste convenio, cubrirá os postos de necesidade estable polos procedementos concursais establecidos legalmente, de xeito que estes postos sexan cubertos por persoal laboral fixo e fixo descontinuo, segundo as especificidades do traballo desempeñado.</p>
<p>O concello recoñecerá suficientemente os servicios prestados polos actuais traballadores e traballadoras.</p>
<p>Artigo 17º.-Gastos de transporte.</p>
<p>O concello compensará o gasto de transporte daqueles traballadores e traballadoras que teñan que desprazarse para desempeñaren o seu labor.</p>
<p>Táboa de salarios ano 2002</p>
<table><tbody><tr><td></td></tr>
<tr><td>Categoría</td><td>Salario
mensual</td><td>Bruto
anual</td></tr>
<tr><td></td></tr>
</tbody></table>
<table><tbody><tr><td>Titulado superior</td><td>1.167,73</td><td>16.348,23</td></tr>
<tr><td>Coordinador servicios sociais</td><td>1.249,86</td><td>17.498,07</td></tr>
<tr><td>Director coordinador deportivo</td><td>1.211,82</td><td>16.965,00</td></tr>
<tr><td>Profesor de baile</td><td>1.381,90</td><td>19.346,60</td></tr>
<tr><td>Animador deportivo</td><td>777,68</td><td>10.888,38</td></tr>
<tr><td>Administrativo</td><td>889,50</td><td>12.453,00</td></tr>
<tr><td>Auxiliar administrativo</td><td>777,68</td><td>10.888,38</td></tr>
<tr><td>Delineante</td><td>777,68</td><td>10.888,38</td></tr>
<tr><td>Auxiliar de turismo</td><td>777,68</td><td>10.888,38</td></tr>
<tr><td>Auxiliar de biblioteca</td><td>663,30</td><td>9.286,20</td></tr>
<tr><td>Limpador</td><td>663,30</td><td>9.286,20</td></tr>
<tr><td>Auxiliar axuda a domicilio</td><td>663,30</td><td>9.286,20</td></tr>
<tr><td>Oficial de 1ª oficios varios</td><td>889,50</td><td>12.453,00</td></tr>
<tr><td>Conductor motobomba contraincendios</td><td>999,90</td><td>13.998,60</td></tr>
<tr><td>Peón forestal contraincendios</td><td>817,38</td><td>11.443,32</td></tr>
<tr><td>Conductor rozadora</td><td>786,27</td><td>11.007,78</td></tr>
<tr><td>Peón servicios varios</td><td>663,30</td><td>9.286,20</td></tr>
<tr><td>Lector contadores auga</td><td>663,30</td><td>9.286,20</td></tr>
<tr><td>Xardineiro</td><td>889,50</td><td>12.453,00</td></tr>
</tbody></table>
<p>Artigo 18º.-Comisión paritaria.</p>
<p>A comisión paritaria estará composta polo alcalde, ou en quen este delegue, e pola persoa delegada de persoal. Terá como funcións a consulta e a interpretación que corresponda do asinado neste convenio.</p>

