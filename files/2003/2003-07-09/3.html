---
date: '2003-07-09'
id: '16706'
page: 9
number: 132
agency: INSTITUTO GALEGO DAS ARTES ESCÉNICAS E MUSICAIS
section: III. OUTRAS DISPOSICIÓNS
title: >-
  Resolución do 2 de xullo de 2003 pola que se fai pública a convocatoria de I
  Premio Internacional Barriga Verde de textos para teatro de títeres.
range: Resolución
url: 'https://www.xunta.gal/dog/Publicados/2003/20030709/Anuncio16706_gl.html'
---
<p>O IGAEM, a través do Centro de Documentación das Artes Escénicas e Musicais de Galicia e o Festival Internacional de Títeres Galicreques, coa colaboración dos concellos participantes, tentando dar pulo a unha das formas artísticas de maior incidencia social, a do teatro de monicreques, e en lembranza dun dos galegos pioneiros deste tipo de teatro, Barriga Verde, convoca o I Premio Internacional Barriga Verde de textos para teatro de títeres, de acordo coas seguintes bases:</p>
<p>Primeira.</p>
<p>Anúnciase a convocatoria anual do Premio Internacional Barriga Verde de textos para teatro de títeres, e establécense dúas modalidades cunha dotación económica de 3.000 euros en cada unha delas.</p>
<p>Segunda.</p>
<p>Poderán optar ó premio tódolos autores, calquera que sexa a súa nacionalidade, que presenten obras inéditas, non representadas nin premiadas con anterioridade, escritas en calquera lingua oficial, sempre e cando estes textos veñan acompañados da súa correspondente traducción para o galego.</p>
<p>Terceira.</p>
<p>Establécense dúas modalidades ás que os autores poderán optar:</p>
<p>-Textos de teatro de monicreques para rapaces.</p>
<p>-Textos de teatro de monicreques para adultos.</p>
<p>A dotación do premio para cada unha destas modalidades será de 3.000 euros.</p>
<p>Cuarta.</p>
<p>As obras serán de temática e extensión libres. Presentaranse acompañadas de alomenos un exemplar na lingua orixinal e cinco en galego, en exemplares separados, mecanografados a dobre espacio, en tamaño DIN A4, por unha soa cara, numerados, grampados ou encadernados.</p>
<p>Os textos orixinais presentaranse baixo un título e un lema, achegados dunha plica na que conste no exterior o título e mailo lema, e no interior o nome e os apelidos do autor, o seu enderezo, número de teléfono, correo electrónico -se dispón del-, a súa nacionalidade e fotocopia do documento que a acredite.</p>
<p>Quinta.</p>
<p>O prazo de admisión de orixinais remata o día trinta de agosto de dous mil tres.</p>
<p>Sexta.</p>
<p>O xurado estará composto por presidente e catro persoas de recoñecido prestixio no ámbito cultural e do teatro de monicreques, máis unha persoa nas funcións de secretario, con voz pero sen voto.</p>
<p>O nomeamento do xurado farase público con anterioridade á súa primeira reunión.</p>
<p>Os membros do xurado non poderán optar ó premio.</p>
<p>Sétima.</p>
<p>No caso de que calquera das obras presentadas ó premio recibise algún outro galardón mentres opta a este, o autor terá a obriga de lle comunicar ó Galicreques esta incidencia e procederase á súa exclusión do concurso.</p>
<p>O xurado actuará en pleno, se é posible en sesión única, e será necesaria a asistencia dos dous tercios dos seus membros.</p>
<p>As deliberacións serán secretas e delas redactarase a acta correspondente, que será asinada pola totalide dos membros do xurado.</p>
<p>O xurado poderá declarar deserto o premio en calquera das súas modalidades.</p>
<p>O fallo do xurado terá lugar no transcurso do Galicreques 2003, e darase a coñecer nos distintos medios de comunicación.</p>
<p>Oitava.</p>
<p>Os textos que desexen optar ó premio deberán ser remitidos ó seguinte enderezo:</p>
<p>I Premio Internacional Barriga Verde.</p>
<p>Centro de Documentación das Artes Escénicas e Musicais de Galicia.</p>
<p>Rúa do Vilar 35, 2º.</p>
<p>15705 Santiago de Compostela.</p>
<p>A Coruña - España.</p>
<p>Novena.</p>
<p>A obra galardoada poderá ser publicada polos convocantes do premio, que se reservarán para si por un prazo de dous anos desde a concesión do galardón os dereitos de edición ou de coedición, comprometéndose a lle entregar ó autor trinta exemplares da obra publicada.</p>
<p>Os convocantes tamén reservan para si o dereito, durante un prazo de dous anos desde a concesión do galardón, de promocionar e realiza-la montaxe e representación da obra premiada, sen que isto supoña ningún compromiso ou compensación para con respecto ó autor.</p>
<p>Décima.</p>
<p>Os orixinais non premiados poderán ser retirados no Centro de Documentación das Artes Escénicas e Musicais de Galicia, nun prazo de 30 días naturais contados a partir da data de comunicación do fallo.</p>
<p>Rematado o prazo sinalado de trinta días, os textos que non sexan retirados pasarán a incorporarse ó fondo de inéditos do mencionado Centro de Documentación, tendo este postestade para abri-las plicas e identificar autores e obras. Calquera acción de difusión pública dos orixinais queda supeditada á explícita autorización do autor e ás limitacións que marca a lei de propiedade intelectual.</p>
<p>Así mesmo, os autores dos textos poderán optar libremente a deixalos no mencionado Centro de</p>
<p>Documentación baixo as premisas que eles decidan e que o dito centro considere pertinentes.</p>
<p>Décimo primeira.</p>
<p>A participación nesta convocatoria supón a total aceptación destas bases.</p>
<p>José Manuel Soto Virulegio</p>
<p>Xerente do Instituto Galego das Artes Escénicas</p>
<p>e Musicais</p>

