---
date: '2003-11-21'
id: 210A6
page: 14
number: 227
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 14 de novembro de 2003 pola que se regulan as operacións de peche do
  exercicio de 2003 en relación coa contabilización dos gastos públicos.
range: Orde
url: 'https://www.xunta.gal/dog/Publicados/2003/20031121/Anuncio210A6_gl.html'
---
<p>A regulación das operacións de cerramento do exercicio de 2003 en relación coa contabilidade dos gastos públicos fai necesario dicta-las oportunas instruccións.</p>
<p>Na súa virtude,</p>
<p>DISPOÑO:</p>
<p>1. Sinalamento de haberes no mes de decembro.</p>
<p>1.1. As nóminas para a percepción de haberes activos e da paga extraordinaria do mes de decembro quedarán confeccionadas o día 10 do dito mes e remitiranse o día 11 ás intervencións delegadas, que procederán á súa fiscalización e tramitación dos documentos contables correspondentes antes do día 17 do mesmo mes, para o cal os partes do mes de decembro deberán recibirse no CIXTEC antes do día 28 de novembro.</p>
<p>1.2. Os haberes activos e as pagas extraordinarias correspondentes ó mes de decembro satisfaranse conxuntamente a partir do día 19 do mesmo mes.</p>
<p>2. Tramitación e pagamento de mandamentos nos últimos días do mes de decembro.</p>
<p>O último día do exercicio de 2003 no que poderán ser satisfeitos libramentos de pagamento pola Tesourería da Dirección Xeral de Política Financeira e Tesouro será o 30 de decembro. As citadas dependencias proseguirán o pagamento dos pendentes de satisfacer, o primeiro día hábil do mes de xaneiro de 2004.</p>
<p>3. Recepción e tramitación de documentos contables.</p>
<p>Os documentos contables en fase A, D, O terán como data límite de entrada nas oficinas contables das intervencións delegadas, correspondentes a cada centro xestor, o día 30 de decembro, sen prexuízo do previsto no artigo 9 da Lei 6/2002, do 27 de decembro, de orzamentos xerais da Comunidade Autónoma para 2003.</p>
<p>Para os documentos con fase K, a data límite de entrada nas ditas oficinas será o 16 do mesmo mes ou o día 9 se fosen para xustificar.</p>
<p>A data límite para que as intervencións delegadas e territoriais tramiten á Dirección Xeral de Política Financeira e Tesouro os documentos OK para xustificar será o día 16 de decembro, e o resto dos documentos con fase K o día 23 do mesmo mes. Non obstante, naqueles casos excepcionais en que por razóns de prazo sexa ineludible a realización do pagamento, o conselleiro de Economía e Facenda poderá autoriza-la entrada e contabilización de documentos con fase K con posterioridade ás ditas datas.</p>
<p>Quedan exceptuados do previsto no punto anterior os documentos con fase K que correspondan a pagamentos financiados, total ou parcialmente, con fondos FEOGA-Garantía para os que a data límite de remisión á intervención delegada será o día 26 de decembro e a da súa tramitación á Dirección Xeral de Política Financeira e Tesouro o 27 do mismo mes.</p>
<p>Así mesmo, quedan exceptuados os documentos con fase K correspondentes ás aplicacións orzamentarias do Plan FIP 1605241A229, 1605241A4710 e 1605241A4800 e os correspondentes á cota patronal da Seguridade Social do mes de decembro, que terán data límite de entrada nas intervencións delegadas o día 30 de decembro.</p>
<p>Os interventores territoriais e os interventores delegados do interventor xeral da Comunidade Autónoma coidarán moi especialmente o cumprimento desta norma.</p>
<p>4. Procedemento en fin de exercicio.</p>
<p>4.1. A Dirección Xeral de Política Financeira e Tesouro realizará procesos de ordenación de pagamentos como última data válida de 2003 o día 30 de decembro, mantendo aberta a contabilidade de recepción de tales propostas ata o día 23 inclusive, data na que as oficinas de contabilidade dos centros xestores deixarán de expedir propostas de pagamento con imputación á contabilidade do exercicio de 2003. Non obstante, desde principios de 2004 e con imputación á contabilidade deste, poderá expedir ordes de pagamento por conta das propostas recibidas en calquera momento.</p>
<p>4.2. A información derivada da contabilidade financeira da Administración xeral deberá conter, a dobre columna, tanto os resultados correspondentes ó peche do exercicio de 2003 coma de 2002.</p>
<p>A medida que se dispoña da valoración daquelas partidas de inmobilizado non incluídas na conta de patrimonio que forma parte integrante da conta xeral, procederase á súa contabilización con aboamento á conta 100 Patrimonio.</p>
<p>Mentres non se establezan os coeficientes de amortización, utilizarase o 2% para inmobles e o 10% para o restante inmobilizado amortizable.</p>
<p>5. Operacións de fin de exercicio.</p>
<p>Os créditos que o derradeiro día do exercicio non estean afectados ó cumprimento de obrigas xa recoñecidas quedarán anulados de pleno dereito, de conformidade co disposto no artigo 59.1º do Decreto lexislativo 1/1999, do 7 de outubro, de texto refundido da Lei de réxime financeiro e orzamentario de Galicia.</p>
<p>Polo tanto, o último día do exercicio procederase á anulación, para todas e cada unha das aplicacións orzamentarias, dos saldos de compromisos e de autorizacións, así como ás retencións de crédito existentes.</p>
<p>Analogamente, na agrupación de exercicios posteriores anularanse os saldos de autorización e os de créditos retidos.</p>
<p>Todas estas anulacións serán realizados de oficio pola Subdirección Xeral de Contabilidade.</p>
<p>6. Relacións nominais de acredores.</p>
<p>Conformarán a agrupación de orzamentos pechados aquelas obrigas debidamente contraídas e que por algunha causa xustificada non proceda efectua-la proposta de pagamento. Enténdese que unha obriga está debidamente contraída cando a correspondente prestación se encontra realizada e xustificada adecuadamente, conforme determina a alínea a) 3 do artigo 73 do Decreto lexislativo 1/1999.</p>
<p>6.1. Cada oficina contable formará unha relación nominal de acredores clasificada por claves territoriais e seccións, que consignará para cada acredor o DNI ou NIF e o importe das obrigas contraídas con cargo ó orzamento de 2003.</p>
<p>Esta relación deberá xustificar integramente, no peche do exercicio, os saldos de obrigas pendentes de propoñe-lo pagamento que figuran nos seus correspondentes estados de execución.</p>
<p>A relación clasificarase por aplicacións orzamentarias.</p>
<p>Un exemplar da relación de acredores enviarase á Intervención Xeral da Comunidade Autónoma (Subdirección Xeral de Contabilidade), e outro exemplar unirase á xustificación que se remite á Intervención Xeral para o seu envío ó Consello de Contas co fin de xustifica-lo saldo de obrigas.</p>
<p>6.2. Polas obrigas pendentes de propoñe-lo pagamento o 31 de decembro de 2003, correspondentes a orzamentos pechados anteriores ó dito ano, formarán tamén unha relación nominal de acredores, coa mesma estructura.</p>
<p>6.3. A partir do primeiro día hábil do exercicio de 2004 poderanse tramita-las oportunas propostas de pagamento, manténdose como número de operación de procedencia o do documento con fase O correspondente.</p>
<p>6.4. A Dirección Xeral de Política Financeira e Tesouro, como ordenadora de pagamentos, deberá formar unha relación de propostas de pagamento recibidas que estean pendentes de ordenar ó 31 de decembro. Estas relacións xustificarán o saldo de propostas de pagamento pendentes de ordenar.</p>
<p>6.5. A Subdirección Xeral do Tesouro, da Dirección Xeral de Política Financeira e Tesouro, formará unha relación de ordes de pagamento emitidas pendentes o 31 de decembro na caixa que xustificará o saldo das ditas ordes de pagamento pendentes. A estructura será:</p>
<p>1º Relación de ordes de pagamento do exercicio de 2003.</p>
<p>2º Relación de ordes de pagamento de exercicios anteriores.</p>
<p>Un exemplar das relacións sinaladas nos puntos 6.4 e 6.5 enviarase á Intervención Xeral (Subdirección Xeral de Contabilidade), outro unirase á documentación que se vai remitir ó Consello de Contas por conducto da Intervención Xeral e un terceiro quedará en poder da devandita dirección xeral.</p>
<p>6.6. Tódalas listaxes definidas neste punto VI deberanse obter automaticamente polo sistema XUMCO2.</p>
<p>7. Ingresos procedentes de dereitos liquidados.</p>
<p>Os interventores territoriais coidarán moi especialmente o cumprimento do disposto no artigo 80 do Decreto lexislativo 1/1999, do 7 de outubro, do texto refundido da Lei de réxime financeiro e orzamentario de Galicia, polo que respecta ós dereitos liquidados que non sexan esixibles no momento do peche do exercicio orzamentario en virtude de aprazamento, fraccionamento, moratoria ou que o prazo legal para realiza-lo ingreso en período voluntario exceda do 31 de decembro.</p>
<p>8. Vixencia dos mandamentos de pagamento.</p>
<p>8.1. Os documentos P que non fosen satisfeitos o 31 de decembro conservarán a súa plena vixencia ata o momento en que se lles fagan efectivos ós acredores, se anulen ou se declare a súa prescrición.</p>
<p>8.2. As ordes de pagamento correspondentes ó exercicio 2003 ou anteriores, que conteñan erros que impidan a súa realización e estean na caixa pendentes de pagamento o 31 de decembro de 2003, pagaranse en formalización no exercicio 2004, compensando o dito pagamento cun ingreso en formalización ó concepto 13990112.- Outros ingresos. Recursos eventuais, que figurará como único desconto na orde de pagamento, substituíndo os que puidesen figurar anteriormente.</p>
<p>9. Orzamentos pechados.</p>
<p>9.1. A Dirección Xeral de Política Financeira e Tesouro, como ordenadora de pagamentos, a partir do primeiro día hábil do mes de xaneiro de 2004, poderá ordenar pagamentos ata unha cantidade igual ó importe das obrigas recoñecidas pendentes de ordena-lo pagamento á fin do exercicio.</p>
<p>9.2. Os pagamentos que se ordenen a partir da data indicada no número anterior, por propostas de pagamento pendentes de ordenar no peche do exercicio, serán contabilizadas na agrupación de orzamentos pechados.</p>
<p>10. Créditos orzamentos.</p>
<p>Os expedientes de modificación de crédito terán como data límite de entrada na Consellería de Economía e Facenda o día 5 de decembro, agás os que se refiran a créditos do capítulo I Gastos de Persoal e ás seccións 01, 02, 03, 21, 22 e 23 do orzamento de gastos.</p>
<p>Disposición adicional</p>
<p>A Intervención Xeral dictará as instruccións oportunas para a regularización da situación contable de obrigas e dereitos de exercicios anteriores pendentes de realización o 31 de decembro.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 14 de novembro de 2003.</p>
<p>José Antonio Orza Fernández</p>
<p>Conselleiro de Economía e Facenda</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E VIVENDA</p>

