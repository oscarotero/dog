---
date: '2003-03-04'
id: 887E
page: 2
number: 44
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 19 de febreiro de 2003 pola que se clasifica como de interese cultural
  a Fundación Rogelio Groba.
range: Orde
url: 'https://www.xunta.gal/dog/Publicados/2003/20030304/Anuncio887E_gl.html'
---
<p>Visto o expediente de clasificación da Fundación Rogelio Groba; con domicilio en Ponteareas (Pontevedra).</p>
<p>Supostos de feito.</p>
<p>1. A fundación formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada en Ponteareas (Pontevedra), o día 13 de decembro de 2002, ante o notario José Manuel Gómez Varela, co número tres mil trescentos corenta e nove do seu protocolo, por Rogelio Groba Groba, María Manuela Otero Suárez, María Dolores Groba Otero, Rogelio Celso Groba Otero e Clara Groba Otero; todos eles interveñen en nome e representación propia.</p>
<p>3. O obxecto da fundación é, segundo establece o artigo 6 dos seus estatutos, a protección, estudio, coidado e difusión da obra musical de Rogelio Groba Groba. Para este fin poderá sumarse a promoción da música culta, e en xeral, mediante as actividades que se consideren axeitadas ou convenientes en cada momento.</p>
<p>4. O padroado da fundación estará integrado por Rogelio Groba Groba como presidente, María Manuela Otero Suárez como vicepresidenta e María Dolores, Rogelio Celso e Clara Groba Otero como vocais.</p>
<p>5. A comisión integrada polos secretarios xerais de tódalas consellerías eleva ó conselleiro da Pre</p>
<p>sidencia, Relacións Institucionais e Administración Pública proposta de clasificación como de interese cultural da Fundación Rogelio Groba, dado o seu obxecto e finalidade, polo que, véndose cumpridos os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como de interese cultural e a súa adscrición á Consellería de Cultura, Comunicación Social e Turismo.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da fundación e a adscrición á consellería correspondente, que exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 18 de febreiro de 2003.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior,</p>
<p>de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como de interese cultural a Fundación Rogelio Groba e adscribila á Consellería de Cultura, Comunicación Social e Turismo, que exercerá plenamente o protectorado sobre ela.</p>
<p>Santiago de Compostela, 19 de febreiro de 2003.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

