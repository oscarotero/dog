---
date: '2003-05-07'
id: FC5E
page: 5
number: 87
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 25 de febreiro de 2003, da Delegación Provincial da Coruña, pola
  que se dispón o depósito e a publicación, no Diario Oficial de Galicia, do
  convenio colectivo da Confraría de Pescadores Santiago Apóstol de Barallobre.
range: Resolución
url: 'https://www.xunta.gal/dog/Publicados/2003/20030507/AnuncioFC5E_gl.html'
---
<p>Visto o expediente do convenio colectivo da Confraría de Pescadores Santiago Apóstol de Barallobre (código convenio 1503982), que tivo entrada nesta delegación provincial o día 21-2-2003, subscrito en representación da parte económica pola confraría de pescadores, e da parte social polo delegado de persoal o día 13-2-2003, de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 25 de febreiro de 2003.</p>
<p>Elisa Madarro González</p>
<p>Delegada provincial da Coruña</p>
<p>I Convenio colectivo da Confraría</p>
<p>de Pescadores Santiago Apóstol de Barallobre</p>
<p>Do 1 de xaneiro ó 31 de decembro de 2003</p>
<p>Capítulo I</p>
<p>Artigo 1º.-Ámbito territorial.</p>
<p>As normas deste convenio laboral serán de aplicación dentro da Confraría de Pescadores Santiago Apóstol de Barallobre (Fene).</p>
<p>Artigo 2º.-Ámbito funcional e persoal.</p>
<p>Este convenio afectará a totalidade dos traballadores/as da empresa indicada no artigo anterior.</p>
<p>Artigo 3º.-Ámbito temporal.</p>
<p>Este convenio entrará en vigor o día 1 de xaneiro de 2003, con independencia da data de publicación</p>
<p>no diario oficial correspondente, mantendo a súa vixencia ata o 31 de decembro de 2003 e quedando prorrogado ata a súa substitución por outro convenio de igual ámbito e eficacia.</p>
<p>Artigo 4º.-Denuncia.</p>
<p>A denuncia deste convenio entenderase automática ó momento do seu vencemento, neste caso o día 31 de decembro de 2003; non obstante, a comisión negociadora do convenio constituirase 90 días antes do vencemento do convenio.</p>
<p>Artigo 5º.-Composición da comisión negociadora.</p>
<p>A mesa negociadora estará formada gardando unha paridade de 1:1 entre empresa e traballadores/as. Os/as traballadores/as estarán representados/as por:</p>
<p>a) O representante legal dos/as traballadores/as ó abeiro do Estatuto dos traballadores (delegado/a sindical).</p>
<p>b) Aquelas persoas en calidade de asesores/as que determine o/a delegado/a de persoal.</p>
<p>A empresa estará representada por:</p>
<p>a) A persoa que desempeñe a representación legal da confraría (patrón/a maior).</p>
<p>b) O representante da empresa que esta designe, para efectos de asesor.</p>
<p>Na mesa negociadora estará presente o/a secretario/a co obxecto de levanta-las actas, con voz pero sen voto.</p>
<p>Capítulo II</p>
<p>Organización do traballo</p>
<p>Artigo 6º.-Concepto xeral.</p>
<p>A organización do traballo, con suxeición a este convenio laboral e á lexislación vixente, será potestade e facultade da dirección da empresa.</p>
<p>O representante ou representantes dos/as traballadores/as terá/n funcións de información, orientación e proposta no relacionado coa organización e racionalización do traballo de conformidade ao establecido no Estatuto dos traballadores e demais lexislación vixente.</p>
<p>Capítulo III</p>
<p>Clasificación do persoal</p>
<p>Artigo 7º.-Clasificación funcional.</p>
<p>a) Secretario/a.</p>
<p>b) Auxiliar administrativo/a.</p>
<p>c) Poxador/a.</p>
<p>d) Patrón/a da embarcación de vixilancia.</p>
<p>e) Garda pesca marítimo.</p>
<p>f) Biólogo/a (asistencia técnica).</p>
<p>Artigo 8º.-Funcións dos/as traballadores/as.</p>
<p>As funcións e os labores dos/as traballadores/as serán aqueles que neste convenio así queden establecidos; non poderán incorre-las funcións dos/as traballadores/as en faltas tipificadas nunha lei ou norma de maior rango a este convenio, nin en delictos tipificados na lexislación española.</p>
<p>Capítulo IV</p>
<p>Funcións de cada posto de traballo</p>
<p>Artigo 9º.-Determinación das funcións laborais.</p>
<p>Nos seguintes parágrafos indícanse as funcións de cada traballador/a dentro do seu posto de traballo.</p>
<p>1. Secretario/a.</p>
<p>O/a secretario/a terá as funcións que lle atribúe o estatuto da confraría; terá, así mesmo, as funcións de tramitar, solicitar, expedir e, en definitiva, aquelas que polo seu posto de traballo precisen da súa sinatura, comparecencia ou trámite, como responsable administrativo/a.</p>
<p>2. O/a auxiliar administrativo/a.</p>
<p>O auxiliar administrativo/a será o/a encargado/a de realizar todo tipo de trámites administrativos, ademais daqueles que lle sexan encomendados polo/a secretario/a como responsable administrativo/a.</p>
<p>3. Poxador/a.</p>
<p>O/a poxador/a será o/a encargado/a de realiza-las funcións propias da lonxa (venda, expedición de guías de transporte), achega-los datos necesarios para a elaboración de albarás, con independencia dos trámites administrativos. Manter en perfectas condicións de limpeza e hixiene o recinto da lonxa da confraría.</p>
<p>4. O/a patrón/a da embarcación de vixilancia.</p>
<p>O patrón/a da embarcación de vixilancia será o/a encargado/a da manipulación das embarcacións de vixilancia; así mesmo, deberá procura-lo bo mantemento delas, informando inmediatamente a empresa por escrito das necesidades tanto administrativas (rol, seguros, revisións, etc.), como mecánicas da embarcación -a dita información figurará no parte de incidencias que entregará diariamente na confraría para o seu posterior arquivo- e fará labores de vixilancia cando lle sexa encomendado pola dirección da confraría.</p>
<p>5. Garda pesca marítimo.</p>
<p>Os/as garda pesca marítimo serán os/as encargados/as de realiza-las funcións de vixilancia das autorizacións administrativas que lles sexan encomendadas pola empresa; deberán, ademais, levar un control sobre certas accións como son a venda das capturas, os tamaños, os topes e, en definitiva, daquelas que lles sexan precisas para o bo desenvolvemento do seu labor. Deberá, así mesmo, emitir un parte de incidencias que será entregado diariamente na confraría para o seu arquivo, ademais de facilitarlle á Consellería de Pesca e Asuntos Marítimos aquela</p>
<p>información que lle sexa solicitada co obxecto de lle dar cumprimento á lexislación autonómica sobre pesca. Realizará as funcións de patrón sempre que sexa requirido pola empresa e se atope habilitado para exercer.</p>
<p>6. O/a biólogo/a.</p>
<p>O/a biólogo/a terá como funcións as que se atopan recollidas no convenio da confraría coa Consellería de Pesca e Asuntos Marítimos.</p>
<p>Capítulo V</p>
<p>Lugar de traballo e os seus posibles cambios</p>
<p>Artigo 10º.-Lugar de traballo.</p>
<p>O lugar de traballo virá determinado polas funcións indicadas no artigo anterior, polo que se deduce que o lugar habitual de traballo dos gardas de pesca marítima será nas autorizacións administrativas e zonas de libre marisqueo da ría de Ferrol. Ó igual que o/a patrón/a da embarcación de vixilancia, do mesmo xeito o/a biólogo/a terá o seu lugar de traballo nas ditas autorizacións administrativas e de libre marisqueo. Estes/as traballadores/as tamén teñen que realizar no seu traballo unha parte administrativa, entendéndose que esta será realizada na sede da confraría; o/a poxador/a terá como lugar de traballo a sede da empresa, e o/a auxiliar administrativo/a e o/a secretario/a terán como lugar de traballo a sede da empresa con independencia de que se teñan que ausentar dela co obxecto de realiza-las xestións ou trámites que precisen para a realización do seu traballo.</p>
<p>Artigo 11º.-Cambios do lugar de traballo.</p>
<p>Con independencia do enunciado no artigo anterior, entenderase por cambio do lugar de traballo o cambio que afecte substancialmente a localización do desempeño do traballo do/a traballador/a, polo que nesta situación tan só se atopan os gardas de pesca marítima e o patrón da embarcación de vixilancia, que por razón das súas funcións poderán realiza-las súas funcións habituais en diferentes localizacións xeográficas (autorización administrativa das Pías, autorización administrativa das praias e zonas de libre marisqueo da ría de Ferrol).</p>
<p>Capítulo VI</p>
<p>Permisos e excedencias</p>
<p>Artigo 12º.-Permisos.</p>
<p>O/a traballador/a terá dereito ó desfrute de permisos sen ningunha perda económica e non sendo recuperable o tempo do permiso, nos seguintes casos:</p>
<p>a) Defunción de familiares en primeiro grao de consanguinidade ou afinidade (3 días naturais).</p>
<p>b) Defunción de familiares en segundo grao de consanguinidade ou afinidade (2 días naturais).</p>
<p>c) Nacemento de fillos/as (3 días).</p>
<p>d) Por matrimonio do/a traballador/a ou parella de feito (15 días naturais).</p>
<p>e) Enfermidade de familiares en primeiro grao de consanguinidade que lles impida o normal desenvolvemento da súa vida ou que precisen da atención dunha terceira persoa (3 días).</p>
<p>f) Asistencia ambulatoria do/a traballador/a, o tempo preciso para a realización da consulta, incrementado en 60 minutos antes da cita médica e 60 minutos despois da saída do consultorio, co obxecto de que o/a traballador/a teña tempo de asearse e trasladarse ó centro médico e volver ó posto de traballo, debendo presenta-la traballador/a xustificante expedido polo médico ou, no seu defecto, polo centro médico no prazo de 24 horas.</p>
<p>g) Asistencia médica especializada será de aplicación o especificado na letra anterior para as consultas realizadas a menos de 15 quilómetros do centro de traballo; se o traballador tivese que se desprazar máis de 15 quilómetros do seu centro de traballo, deberá informa-la empresa do tempo que precisará para a realización da consulta.</p>
<p>h) Asistencia médica a fillos/as: aplícase o indicado nas letras f) e g).</p>
<p>i) O/a traballador/a terá, así mesmo, dereito ó desfrute daquelas horas que precise, co obxecto de lle dar cumprimento a unha norma de maior rango que este convenio (como pode ser acudir a un xulgado cando sexa citado, etc.).</p>
<p>Como norma xeral, cómpre engadir que o/a traballador/a comunicará, tan inmediatamente como lle sexa posible, que se ausentará do seu posto de traballo especificando a causa e presentando posteriormente xustificante que así o acredite; especificarase, ademais, que para as letras a) e b) cando o/a traballador/a se teña que trasladar a unha distancia superior a 100 quilómetros, estes permisos se verán aumentados nun día natural.</p>
<p>Artigo 13º.-Permisos sen soldo.</p>
<p>O/a traballador/a, así mesmo, poderá solicitar da empresa o desfrute de permisos que non se atopen enmarcados no artigo anterior, na contía máxima de sete (7) días ó ano solicitándoos cunha antelación de quince días, que non poderán ser desfrutados ó mesmo tempo por máis dun traballador/a da mesma categoría. Non se poderán desfrutar en menos de dous prazos, nin coincidindo con pontes ou en prolongación de vacacións.</p>
<p>Capítulo VII</p>
<p>Seguranza, saúde e hixiene</p>
<p>Artigo 14º.-Seguranza no posto de traballo.</p>
<p>Será de aplicación o disposto na actual lexislación vixente sobre a materia, concretamente a Lei de prevención de riscos laborais, así como toda aquela que se vaia aprobando no ámbito temporal deste convenio.</p>
<p>Artigo 15º.-Recoñecemento médico.</p>
<p>Co obxecto de evitar posibles enfermidades derivadas da realización do traballo, a empresa con</p>
<p>cretará unha revisión médica completa (recoñecemento laboral), que será obrigatoria para tódolos/tódalas traballadores/as, e que se realizará de xeito anual e dentro da xornada laboral, incluíndo revisións xinecolóxicas.</p>
<p>Capítulo VIII</p>
<p>Retribucións</p>
<p>Artigo 16º.-Salario base.</p>
<p>Entenderase por salario base a retribución correspondente en cada unha das categorías profesionais a unha actividade normal durante a xornada de traballo fixada neste convenio.</p>
<p>1. O soldo base considerarase sempre referido á xornada legal establecida neste convenio.</p>
<p>Artigo 17º.-Complemento persoal de antigüidade.</p>
<p>Tódolos/tódalas traballadores/as, sen excepción de categorías, desfrutarán ademais do seu soldo dun complemento de antigüidade.</p>
<p>1. Establécese que o dito complemento se aboará de xeito mensual, e que se computarán cuadrienios (4 anos).</p>
<p>2. Establécese que os/as traballadores/as que acaden o cuadrienio, dentro dos primeiros 15 días do mes, recibirán o dito complemento na nómina do mes no que acaden os 4 anos.</p>
<p>3. Establécese que a porcentaxe de cómputo para cada cuadrienio será do 5,5% do salario base establecido.</p>
<p>4. Non poderá supera-lo 33% do salario base.</p>
<p>Artigo 18º.-Complemento persoal de nocturnidade e complemento de festivo.</p>
<p>Tódolos/tódalas traballadores/as, sen excepción de categorías ou posto de traballo, que desempeñen o seu labor en horario nocturno ou en festivo desfrutarán, ademais do soldo base e os complementos a que teñan dereito de acordo con este convenio, dun complemento persoal de nocturnidade e dun complemento de traballo en festivo.</p>
<p>1. Establécese que se considerarán horas nocturnas as realizadas entre as 22 horas e as 6 horas do día seguinte.</p>
<p>2. Establécese que a porcentaxe de incremento para as horas nocturnas se fixa nun 25% sobre a hora normal ou diúrna; sempre que se realice a xornada nocturna en máis dun 75% das horas comprendidas entre as 22 horas e as 6 horas do día seguinte, cobrarase un incremento do 25% sobre toda a xornada.</p>
<p>3. Festivos: o valor da hora será un 30% superior ó valor da hora normal, e non será acumulable ó de nocturnidade.</p>
<p>Artigo 19º.-Horas extraordinarias.</p>
<p>Supresión de horas extraordinarias. Realizaranse unicamente as horas derivadas de causas de forza maior, e serán aboadas ó prezo unitario por hora</p>
<p>de 7,25 euros. Estas deberán estar incluídas nas nóminas mensuais e en ningún caso se poderá adianta-lo límite das 80 horas anuais. Logo de acordo entre empresa e traballadores/as, poderase compensar en tempo por tempo.</p>
<p>Artigo 20º.-Táboa salarial 2003.</p>
<p>A táboa salarial para o ano 2003 é a que se indica como anexo I. Establécese unha cláusula de revisión salarial de xeito que se o IPC real resultante o 31 de decembro de 2003 é superior ó IPC previsto para ese ano, se incrementarán tódolos conceptos salariais na cantidade resultante desa diferencia.</p>
<p>Artigo 21º.-Situación de IT.</p>
<p>Cando un traballador/a encadrado/a dentro deste convenio se atope en situación de IT producida por accidente de traballo ou enfermidade profesional, percibirá un 90% da base de cotización desde o 1º día da baixa. Cando a IT veña derivada de continxencias comúns, o/a traballador/a percibirá un 85% da base de cotización a partir do 30º día.</p>
<p>Artigo 22º.-Xornada laboral.</p>
<p>A xornada laboral será de 40 horas semanais, respectando os descansos legais.</p>
<p>1. Os días 25 de decembro, 1 de xaneiro e o día do patrón da confraría serán días non laborables e non recuperables. Así mesmo, os días 24 e 31 de decembro a xornada rematará, como máximo, ás 15 horas.</p>
<p>2. Os horarios de traballo seranlles entregados ós/ás traballadores/as cunha antelación mínima de 15 días ó inicio da prestación dos servicios; os/as traballadores/as deberán asina-lo recibín da entrega do horario.</p>
<p>Artigo 23º.-Vacacións do persoal.</p>
<p>Tódolos/tódalas traballadores/as desfrutarán, con independencia dos permisos que lles correspondan, dun período de vacacións de verán.</p>
<p>1. Establécese que todo/a traballador/a desfrutará de 30 días naturais de vacacións por ano traballado ou a súa parte proporcional, que se fixa en 2,5 días por mes traballado.</p>
<p>2. Existirá un calendario de vacacións acordadas entre a empresa e o representante dos/as traballadores/as, que deberá estar exposto antes do final do mes de marzo do ano no que se van desfruta-las vacacións.</p>
<p>4. A retribución dos/as traballadores/as, durante este período de vacacións será o salario base máis antigüidade.</p>
<p>Disposicións adicionais</p>
<p>Primeira.-A empresa facilitaralles ós/ás traballadores/as, que por razón do seu traballo así o precisen ou que así o xustifiquen, o material de traballo necesario así como os uniformes debidos.</p>
<p>Segunda.-A empresa facilitaralles ós gardas, anualmente, un uniforme completo de inverno (pantalón e camisa); un de verán (pantalón e camisa); de forma anual un par de botas; de forma bianual 1 anorak completo e 1 xersei de inverno e outro de verán; así mesmo, entregaralle ó patrón/a da lancha de vixilancia un uniforme ou funda de traballo de forma anual, botas de auga e roupa de augas; ó poxador/a de forma anual un uniforme ou similar e botas e roupa de augas; ó/á biólogo/a de forma anual botas de auga e roupa de auga, e de forma bianual un traxe de neopreno.</p>
<p>Terceira.-Ámbalas partes lembran que, se ó longo da vixencia deste convenio se publicase algunha disposición que afectase o contido deste texto, se convocará con carácter inmediato a comisión negociadora co fin de adapta-lo contido do convenio naqueles puntos que puidesen ser afectados.</p>
<p>Cuarta.-A empresa, na elaboración dos horarios de traballo de cada traballador/a, respectará como norma xeral o descanso entre xornadas de 10 horas e o descanso semanal de 36 horas continuadas, podendo a empresa, por necesidades do servicio, ampliar ata a 9 horas diarias o horario do/a traballador/a, aínda que deberá respectar un máximo de 40 horas semanais.</p>
<p>Quinta.-Os/as traballadores/as desfrutarán, así mesmo, de dúas pagas extras; unha delas que a empresa aboará dentro da primeira quincena do mes de xullo e que terá a denominación de paga extra de verán, e outra que será aboada pola empresa dentro da primeira quincena do mes de decembro, e que terá a denominación de paga extra de Nadal.</p>
<p>A súa contía será a do salario base máis antigüidade.</p>
<p>Disposicións derradeiras</p>
<p>Primeira.-A empresa comunicaralle ó representante dos/as traballadores/as tódolos cambios relacionados co aspecto laboral dos/as traballadores/as cunha antelación mínima de cinco días, e cando non sexa posible, informarao tan inmediatamente como teña coñecemento do cambio ou variación producida.</p>
<p>Segunda.-Será de aplicación o establecido no Estatuto dos traballadores, cando por falta ou omisión neste convenio non estea establecido o contrario.</p>
<p>ANEXO I</p>
<p>Táboas salariais 2003</p>
<table><tbody><tr><td></td></tr>
<tr><td></td></tr>
<tr><td>Categoría</td><td>Salario base
mensual</td><td>Incentivo
mensual</td><td>Salario
anual</td></tr>
<tr><td></td></tr>
</tbody></table>
<table><tbody><tr><td>Secretario/a</td><td>746,75 A</td><td>103 A</td><td>11.587,50 A</td></tr>
<tr><td></td></tr>
<tr><td>Auxiliar administrativo/a</td><td>615 A</td><td>103 A</td><td>9.743 A</td></tr>
<tr><td></td></tr>
<tr><td>Patrón/a embar. vixilante</td><td>676,50 A</td><td>103 A</td><td>10.604 A</td></tr>
<tr><td></td></tr>
<tr><td>Gardapesca-patrón/a</td><td>744 A</td><td>103 A</td><td>11.549 A</td></tr>
<tr><td></td></tr>
<tr><td>Poxador/a</td><td>595 A</td><td>61,80 A</td><td>9.009 A</td></tr>
<tr><td></td></tr></tbody></table>
<p>O/a biólogo/a percibirá a retribución de acordo co convenio da confraría coa consellería de pesca.</p>

