---
date: '2003-02-13'
id: 5BF6
page: 1
number: 31
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Orde do 12 de febreiro de 2003 de delegación de competencias en órganos
  centrais e periféricos da Consellería de Xustiza, Interior e Administración
  Local.
range: Orde
url: 'https://www.xunta.gal/dog/Publicados/2003/20030213/Anuncio5BF6_gl.html'
---
<p>O Decreto 8/2003, do 18 de xaneiro, polo que se modifica a estructura orgánica da Xunta de Galicia, estableceu unha nova repartición de competencias entre as consellerías, que foi completado co Decreto 23/2003, do 20 de xaneiro, polo que se fixa a estructura orgánica dos departamentos da Xunta de Galicia. Na actividade da Consellería de Xustiza, Interior e Administración Local concéntranse diversas funcións arredor do seu titular que aconsellan adecua-las delegacións de competencias á nova estructura, coa finalidade de axiliza-la resolución dos asuntos en beneficio dunha xestión máis eficaz.</p>
<p>Facendo uso das facultades que me confire o artigo 43 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e o artigo 72.4º do texto refundido da Lei de réxime financeiro e orzamentario de Galicia, aprobado por Decreto lexislativo 1/1999, do 7 de outubro; e tendo en conta o disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro,</p>
<p>DISPOÑO:</p>
<p>Artigo 1º.-Delegación no secretario xeral.</p>
<p>1. Deléganse no secretario xeral as competencias que se relacionan a seguir, sen prexuízo das que son obxecto de delegación nos artigos 2 e 3 desta orde:</p>
<p>a) O despacho e resolución daqueles expedientes e asuntos de carácter administrativo que lle estean atribuídos ó titular da consellería.</p>
<p>b) Autorizar e dispoñe-los gastos xerais dos servicios da Consellería de Xustiza, Interior e Administración Local, así como o seu compromiso e liquidación, ata o límite dos créditos autorizados e non reservados á aprobación do Consello da Xunta de Galicia, solicitando da Consellería de Economía e Facenda a ordenación dos pagamentos.</p>
<p>c) As competencias que a lexislación vixente lle atribúe ó conselleiro como órgano de contratación.</p>
<p>d) A designación das comisións de servicio, con dereito a indemnización, previstas no Decreto 144/2001, do 7 de xuño, do persoal dependente da Consellería de Xustiza, Interior e Administración Local.</p>
<p>e) As competencias que lle corresponden ó conselleiro en materia de persoal, agás as reservadas legalmente á competencia exclusiva daquel.</p>
<p>f) Dispoñer canto atinxe ó réxime interno da consellería cando non sexa competencia doutra dirección xeral.</p>
<p>g) A resolución dos recursos administrativos que lle correspondan ó conselleiro nos casos en que a delegación non estea prohibida expresamente.</p>
<p>h) As competencias que lle correspondan ó conselleiro en materia de funcionarios de Administración local con habilitación de carácter nacional.</p>
<p>i) A designación de representantes da Comunidade Autónoma nos tribunais cualificadores de procesos selectivos de persoal para as entidades locais.</p>
<p>2. En caso de ausencia, vacante ou enfermidade do secretario xeral, as atribucións contidas nesta orde quedarán delegadas nos directores, seguindo a orde de prelación establecida no decreto que, en cada momento, regule a estructura orgánica da consellería, durante o tempo que persistan as devanditas causas.</p>
<p>Artigo 2º.-Delegación no director xeral de Interior e Protección Civil.</p>
<p>Deléganse no director xeral de Interior e Protección Civil as seguintes competencias:</p>
<p>a) A resolución dos expedientes que lle correspondan ó conselleiro en materia de casinos, xogos e apostas.</p>
<p>b) A resolución dos recursos administrativos interpostos contra resolucións dictadas polos delegados provinciais nas materias de asociacións, casinos, xogos e apostas.</p>
<p>Artigo 3º.-Delegación nos delegados provinciais da consellería.</p>
<p>Deléganse nos delegados provinciais da Consellería de Xustiza, Interior e Administración Local, no seu respectivo ámbito territorial:</p>
<p>a) As autorizacións das comisións de servicios con dereito a indemnización no ámbito provincial a todo o persoal adscrito ás delegacións.</p>
<p>b) A contratación das subministracións de bens funxibles con cargo ó capítulo II do orzamento, necesarios para o funcionamento diario dos centros e servicios xestionados polos órganos periféricos.</p>
<p>Artigo 4º.-Réxime xurídico.</p>
<p>1. O exercicio destas competencias delegadas axustarase ó disposto nos artigos 13 e 14 da Lei 30/1992, do 26 de novembro, de réxime xurídico das administracións públicas e do procedemento administrativo común, e na Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro.</p>
<p>2. As resolucións administrativas que se adopten facendo uso das delegacións efectuadas por esta orde farán constar expresamente esta circunstancia e consideraranse dictadas pola autoridade que as conferiu.</p>
<p>3. En calquera momento o conselleiro poderá avoca-lo exercicio das competencias que se delegan por esta orde.</p>
<p>4. Quedan excluídos, en todo caso, das delegacións contidas nesta orde, os supostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 44.2º da Lei 1/1983, do 22 de febreiro, reguladora da</p>
<p>Xunta e do seu presidente, reformada pola Lei 11/1988, do 20 de outubro.</p>
<p>Disposicións derrogatorias</p>
<p>1. Quedan derrogadas as seguintes disposicións:</p>
<p>Orde do 15 de setembro de 1999 sobre delegación de competencias en órganos centrais e periféricos da Consellería de Xustiza, Interior e Relacións Laborais.</p>
<p>Orde do 29 de maio de 2002 sobre delegación de competencias no director xeral de Administración Local.</p>
<p>Orde do 8 de outubro de 2002 pola que se modifica a Orde do 15 de setembro de 1999 sobre delegación de competencias en órganos centrais e periféricos da Consellería de Xustiza, Interior e Relacións Laborais.</p>
<p>2. Así mesmo, quedan derrogadas todas aquelas disposicións de igual ou inferior rango que se opoñan ó previsto nesta orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 12 de febreiro de 2003.</p>
<p>Antonio Pillado Montero</p>
<p>Conselleiro de Xustiza, Interior</p>
<p>e Administración Local</p>

