---
date: '2003-03-21'
id: A9DE
page: 3
number: 57
agency: 'CONSELLERÍA DE FAMILIA, XUVENTUDE E VOLUNTARIADO'
section: III. OUTRAS DISPOSICIÓNS
title: >-
  Orde do 14 de marzo de 2003 sobre delegación de competencias nos delegados
  provinciais da Consellería de Familia, Xuventude e Voluntariado.
range: Orde
url: 'https://www.xunta.gal/dog/Publicados/2003/20030321/AnuncioA9DE_gl.html'
---
<p>A actividade administrativa da Consellería de Familia, Xuventude e Voluntariado supón unha concentración de funcións arredor da súa titular que aconsella, dado o seu volume, recorrer á delegación de competencias nos delegados provinciais respectivos da consellería sen esquece-lo debido respecto ós principios que informan a actividade administrativa e que a nosa Constitución recolle no seu artigo 103.1º.</p>
<p>A delegación de competencias permite a axilización administrativa necesaria e redunda en beneficio dos cidadáns, dentro do máis rigoroso respecto ás garantías xurídicas que a tutela dos intereses públicos esixe.</p>
<p>Na súa virtude, facendo uso das facultades que me confiren os artigos 43.3º e 44 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro,</p>
<p>DISPOÑO:</p>
<p>Artigo 1º</p>
<p>Deléganse nos delegados provinciais da Consellería de Familia, Xuventude e Voluntariado, no seu respectivo ámbito territorial, as seguintes competencias:</p>
<p>a) A contratación de servicios relativos a gastos correntes con cargo ó capítulo II dos orzamentos de gastos da Comunidade Autónoma.</p>
<p>b) A contratación de subministracións de bens funxibles, con cargo ó capítulo II, necesarios para o funcionamento diario dos centros e servicios xestionados polos órganos periféricos.</p>
<p>c) A realización de tódolos trámites previos e o asinamento dos contratos individuais para o ingreso de menores de características especiais en centros sen convenio e para o ingreso en garderías infantís, así como toda a xestión ulterior das obrigas xurdidas do seu asinamento.</p>
<p>d) En relación ós puntos a), b) e c) desta orde, a autorización dos gastos xerais dos servicios dentro do ámbito territorial da respectiva delegación, ata o límite dos créditos autorizados e non reservados á aprobación do Consello da Xunta de Galicia, así como a autorización e disposición de créditos e de recoñecemento de obrigas e a facultade de solicitar da Consellería de Economía e Facenda a ordenación dos pagamentos correspondentes.</p>
<p>e) A competencia para efectua-las contratacións de persoal interino que se realicen ó abeiro da normativa vixente, as cales serán tramitadas e subscritas por eles.</p>
<p>f) As autorizacións das comisións de servicio con dereito a indemnización no ámbito provincial a todo o persoal adscrito ás delegacións.</p>
<p>Artigo 2º</p>
<p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse dictadas pola autoridade que as conferiu.</p>
<p>Artigo 3º</p>
<p>En calquera momento a conselleira poderá revogar ou avoca-lo exercicio das competencias delegadas por esta orde, das que quedan excluídas, en todo caso, as recollidas no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e no artigo 44.2º da Lei 1/1983, do 22 de febreiro, reguladora da Xunta e o seu presidente, na súa redacción dada pola Lei 11/1998, do 20 de outubro.</p>
<p>Disposición derrogatoria</p>
<p>Queda derrogada a Orde do 19 de xaneiro de 1998 sobre delegación de atribucións nos delegados provinciais e cantas disposicións de igual ou inferior rango se opoñan ó establecido nesta orde.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 14 de marzo de 2003.</p>
<p>Pilar Rojo Noguera</p>
<p>Conselleira de Familia, Xuventude e Voluntariado</p>

