---
date: '2003-10-20'
id: 1D522
page: 13
number: 203
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Decreto 373/2003, do 16 de outubro, sobre asunción por parte da Comunidade
  Autónoma de Galicia de funcións en materia de Academias e a súa asignación a
  diversos departamentos da Xunta de Galicia.
range: Decreto
url: 'https://www.xunta.gal/dog/Publicados/2003/20031020/Anuncio1D522_gl.html'
---
<p>En aplicación do disposto no artigo 27.19º do Estatuto de autonomía para Galicia e do artigo 3 da Lei orgánica 16/1995, do 27 de decembro, de transferencias de competencias á Comunidade Autónoma de Galicia, correspóndelle a esta a competencia exclusiva en materia de fomento da cultura e da investigación en Galicia, sen prexuízo do establecido no artigo 149.2º da Constitución española, e o desenvolvemento lexislativo e execución en materia de corporacións de dereito público representativas de intereses económicos e profesionais, Academias.</p>
<p>Procede avanzar no exercicio das competencias sobre o fomento da cultura e da investigación en Galicia por parte das corporacións de dereito público representativas de intereses económicos e profesionais, Academias, asumindo especificamente as referidas nos acordos alcanzados no contexto da declaración do Pleno da Comisión Bilateral de Cooperación Administración Xeral do Estado-Comunidade Autónoma de Galicia na sesión do día vintenove de setembro de dous mil tres, de recoñecemento de competencias da Comunidade Autónoma de Galicia sobre a Real Academia Galega de Ciencias, a Real Academia de Medicina e Cirurxía de Galicia, a Academia Galega de Xurisprudencia e Lexislación e a Real Academia Galega de Belas Artes de Nosa Señora do Rosario; e da declaración do Pleno da Comisión Mixta de Transferencias Administración do Estado-Xunta de Galicia na sesión do día vinteseis de novembro de dous mil dous, en relación coa competencia da Comunidade Autónoma de Galicia para a constitución e o </p>
<p>exercicio de protectorado sobre a Real Academia Galega.</p>
<p>Na súa virtude, por proposta do conselleiro da Presidencia, Relacións Institucionais e Administración Pública e logo de deliberación do Consello da Xunta de Galicia na súa reunión do día dezaseis de outubro de dous mil tres,</p>
<p>DISPOÑO:</p>
<p>Artigo 1º</p>
<p>Quedan asumidas as funcións en materia de fomento da cultura e da investigación en Galicia, sen prexuízo do establecido no artigo 149.2º da Cons-</p>
<p>titución española e de desenvolvemento lexislativo e execución en materia de corporacións de dereito público representativas de intereses económicos e profesionais, Academias, que teñan o seu domicilio no territorio da Comunidade Autónoma, e, en particular, as referidas á Real Academia Galega de Ciencias, á Real Academia de Medicina e Cirurxía, á Academia Galega de Xurisprudencia e Lexislación, á Real Academia de Belas Artes de Nosa Señora do Rosario e á Real Academia Galega.</p>
<p>Artigo 2º</p>
<p>A competencia xeral para a regulación desta materia correspóndelle ó Consello da Xunta de Galicia e ós distintos departamentos desta segundo o obxecto e finalidade de cada Academia, nos termos establecidos no presente decreto e nos que se fixen para a regulación xurídica destas corporacións.</p>
<p>En particular, adscríbense ás consellerías que se indican as Academias que a continuación se relacionan:</p>
<p>-Real Academia Galega, á Consellería de Cultura, Comunicación Social e Turismo.</p>
<p>-Real Academia Galega de Ciencias, á Consellería de Innovación, Industria e Comercio.</p>
<p>-Real Academia de Medicina e Cirurxía, á Consellería de Sanidade.</p>
<p>-Academia Galega de Xurisprudencia e Lexislación, á Consellería de Xustiza, Interior e Administración Local.</p>
<p>-Real Academia de Belas Artes de Nosa Señora do Rosario, á Consellería de Cultura, Comunicación Social e Turismo.</p>
<p>Disposicións derradeiras</p>
<p>Primeira.-Facúltase o conselleiro da Presidencia, Relacións Institucionais e Administración Pública para dictar cantas disposicións sexan necesarias para o desenvolvemento e execución do presente decreto.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, dezaseis de outubro de dous mil tres.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia, Relacións Institucionais</p>
<p>e Administración Pública</p>

