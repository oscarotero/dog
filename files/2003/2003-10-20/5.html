---
date: '2003-10-20'
id: 1D536
page: 13
number: 203
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 14 de xullo de 2003, da Delegación Provincial de Lugo, pola que
  se dispón a inscrición no rexistro, o depósito e a publicación, no Diario
  Oficial de Galicia, do convenio colectivo de ámbito provincial para a empresa
  Industrias Plásticas Arias, S.L.
range: Resolución
url: 'https://www.xunta.gal/dog/Publicados/2003/20031020/Anuncio1D536_gl.html'
---
<p>Visto o texto do convenio colectivo para a empresa Industrias Plásticas Arias, S.L. (código 2700902), da provincia de Lugo, asinado o día 25 de xuño de 2003, pola representación da mentada empresa e dos seus traballadores, e de conformidade co disposto no artigo 90 puntos 2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo.</p>
<p>Esta delegación provincial,</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do mentado convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 14 de xullo de 2003.</p>
<p>Ana Chao Vázquez</p>
<p>Delegada provincial de Lugo</p>
<p>Convenio colectivo da empresa Industrias Pláticas Arias, S.L.</p>
<p>Capítulo I</p>
<p>Disposicións xerais</p>
<p>Artigo 1º.-Ámbito funcional.</p>
<p>Este convenio regula as condicións de traballo da empresa Industrias Plásticas Arias, dedicada á confección, impresión e comercialización de bolsas de plástico.</p>
<p>Artigo 2º.-Ámbito territorial.</p>
<p>Este convenio será de aplicación para tódolos traballadores da empresa Industrias Plásticas Arias, que presten os seus servicios no actual centro de traballo, estendéndose así mesmo a calquera outro centro de traballo que, relacionado coa actividade principal da empresa, puidera esta ter na provincia de Lugo.</p>
<p>Artigo 3º.-Ámbito persoal.</p>
<p>Estas condicións de traballo afectarán a totalidade dos traballadores así como o persoal que ingrese na empresa, incluíndo neste punto os contratos en empresas de traballo temporal.</p>
<p>Artigo 4º.-Ámbito temporal.</p>
<p>Este convenio entrará en vigor o día seguinte da súa publicación no BOP de Lugo ou en todo caso ós quince días despois da súa sinatura.</p>
<p>Os efectos económicos terán validez desde a súa publicación ata o 31 de decembro de 2004.</p>
<p>Artigo 5º.-Vinculación á totalidade e garantías persoais.</p>
<p>As condicións aquí pactadas forman un todo orgánico e indivisible, e para efectos da súa aplicación práctica serán aplicadas globalmente.</p>
<p>Respectaranse a título individual as condicións de traballo que foran superiores ás establecidas neste convenio, consideradas no seu conxunto e a título individual e en cómputo anual.</p>
<p>Artigo 6º.-Comisión mixta paritaria.</p>
<p>Para a interpretación deste convenio créase unha comisión paritaria composta por dous representantes dos traballadores e dous representantes da empresa.</p>
<p>Capítulo II</p>
<p>Organización do traballo</p>
<p>Artigo 7º.-Organización do traballo.</p>
<p>A organización do traballo, de acordo co prescrito neste convenio e segundo a lexislación vixente, é facultade da dirección da empresa.</p>
<p>A organización do traballo ten por obxectivo alcanzar na empresa un nivel de productividade adecuado, baseado na utilización óptima dos recursos humanos</p>
<p>e materiais. Iso é posible cunha actitude activa e responsable das partes integrantes, dirección, traballadores e representación dos traballadores.</p>
<p>Sen mingua da facultade aludida no parágrafo 1º deste artigo, os representantes dos traballadores terán funcións de orientación, proposta, emisión de informes, etc., no relacionado coa organización e racionalización do traballo, de conformidade coa lexislación vixente e de acordo co establecido neste convenio e no artigo 64 do Estatuto dos traballadores.</p>
<p>Artigo 8º.-Roupa de traballo.</p>
<p>Entregaránselle ó persoal dúas pezas de roupa de traballo, fundas, batas ou chaquetas, dependendo do posto de traballo, por ano. Naqueles postos que foran necesarios e logo de xustificación, daránselles as necesarias.</p>
<p>O uso da roupa de traballo ou sistemas de prevención será obrigatorio dentro da xornada laboral.</p>
<p>Todo traballador responsable dun equipo de traballo, sexa cal sexa a súa característica, terá a obriga de coidar da boa conservación del e do seu mantemento, podéndose esixir responsabilidades por incumprimento das súas obrigas.</p>
<p>Equipos de protección individual, segundo a actividade que se vai desempeñar e de acordo coa normativa actual en materia de saúde laboral, responsabilizándose o traballador do coidado e mantemento deste.</p>
<p>Artigo 9º.-Xornada laboral.</p>
<p>A xornada laboral será de 1.784 horas ó ano, tendo en conta as festividades de carácter nacional, autonómico e local, e o disposto na lexislación vixente.</p>
<p>Artigo 10º.-Vacacións.</p>
<p>As vacacións terán unha duración de trinta días naturais ó ano, e para o seu desfrute haberá que aterse ó disposto no artigo trinta e oito do Estatuto dos traballadores.</p>
<p>Artigo 11º.-Comunicación de cesamento.</p>
<p>O persoal queda obrigado a comunicarlle á empresa o seu cesamento nos seguintes prazos:</p>
<p>Técnicos: 3 meses.</p>
<p>Especialistas: 15 días.</p>
<p>Non cualificados: 10 días.</p>
<p>O incumprimento deste aviso previo dará lugar á perda das retribucións dos días que correspondan.</p>
<p>Artigo 12º</p>
<p>No referente ás modificacións substanciais nas condicións de traballo, período de proba, contratación, ascensos, uso de empresas de traballo temporal, mobilidade funcional, traslados e desprazamentos, permisos e licencias, seguridade e saúde no traballo e dereitos sindicais, haberá que aterse</p>
<p>ó legalmente previsto no Estatuto dos traballadores ou norma legal que o substitúa ou complemente.</p>
<p>Por circunstancias do mercado, acumulación de tarefas ou excesos de pedidos que así o esixiran, poderanse nun período de 18 meses, realizar contratos que non superen as 3/4 partes do período establecido.</p>
<p>Capítulo III</p>
<p>Salario e réxime asistencial</p>
<p>Artigo 13º.-Salario.</p>
<p>Para o ano 2003 o salario será o que figura na táboa salarial anexa.</p>
<p>Para o ano 2004 o incremento salarial será do IPC previsto polo Goberno, cunha cláusula de revisión que garanta o IPC real a 31 de decembro de 2004. Os atrasos aboaranse na nómina do mes de xaneiro do seguinte ano.</p>
<p>Artigo 14º.-Pagas extraordinarias.</p>
<p>As correspondentes a paga de Nadal e xullo, que serán o importe dunha mensualidade do salario base más antigüidade consolidada.</p>
<p>Artigo 15º.-Complemento de transporte.</p>
<p>Créase un complemento extrasalarial, denominado complemento de transporte cunha contía igual para tódalas categorías e que figura na táboa anexa.</p>
<p>Artigo 16º.-Incapacidade laboral transitoria.</p>
<p>A empresa, en caso de accidente laboral, (que necesite ou non hospitalización) ou ILT, que esixa hospitalización, a empresa completará ata o 100%, os conceptos salariais que integran a base de cotización durante todo o período de duración do dito accidente laboral ou da dita hospitalización.</p>
<p>Artigo 17º.-Póliza de seguros.</p>
<p>A empresa obrígase a concertar unha póliza de seguros que cubra os riscos de morte ou incapacidade permanente absoluta ou grande invalidez, motivada por accidente sexa ou non laboral a contía de 22.000 euros.</p>
<p>Artigo 18º.-Xubilación.</p>
<p>Os traballadores poderán acollerse a xubilacións anticipadas ós 64 anos, de conformidade co disposto no Real decreto 1194/1985, do 17 de xullo, as empresas deberán substituí-lo traballador que opte pola xubilación simultaneamente ó seu cesamento por outro traballador nas condicións indicadas no mencionado real decreto.</p>
<p>Artigo 19º.-Antigüidade.</p>
<p>Á entrada en vigor deste convenio, os traballadores afectados por el deixarán de xerar antigüidade.</p>
<p>A antigüidade que tiveran á data de publicación deste convenio figurará en nómina como antigüidade consolidada.</p>
<p>Como compensación a esta perda crearase un complemento cotizable denominado de productividade que se aboará tódolos anos e a razón de nove euros ó ano.</p>
<p>Este complemento empezarase a cobrar a partir do un de xaneiro de 2004, e en adiante incrementarase tódolos primeiros de ano.</p>
<p>Capítulo IV</p>
<p>Permisos e licencias</p>
<p>Artigo 20º.-Licencias e permisos.</p>
<p>O traballador poderá ausentarse do traballo, logo de aviso e xustificación, con dereito a remuneración, por algún dos motivos e polo tempo seguinte:</p>
<p>a) En caso de falecemento dun parente de 1º e 2º grao de consanguinidade ou afinidade tres días se o falecemento ten lugar na Comunidade Autónoma. Se ten lugar fóra da Comunidade Autónoma, o prazo será de catro días.</p>
<p>b) No caso de accidente ou enfermidade grave ou hospitalización, debidamente acreditada, de parentes de primeiro e segundo grao de consanguinidade ou afinidade: tres días se o parente está na Comunidade Autónoma. Cando con tal motivo o traballador necesite facer un desprazamento fóra da Comunidade Autónoma, o prazo será de catro días.</p>
<p>c) No caso de matrimonio do traballador: quince días naturais.</p>
<p>d) No caso de matrimonio de parentes de primeiro e segundo grao de consanguinidade: un día.</p>
<p>e) No caso de nacemento de fillo: tres días.</p>
<p>f) No caso de cambio de domicilio: un día.</p>
<p>g) No caso de intervención cirúrxica con ingreso hospitalario de parentes de primeiro e segundo grao: dous días.</p>
<p>h) Polo tempo indispensable para o cumprimento dun deber inescusable de carácter público e persoal, incluído o exercicio do sufraxio activo.</p>
<p>i) Polo tempo necesario para asistir a consulta médica oficial, probas ou recoñecementos médicos en centros sanitarios.</p>
<p>j) Polo tempo necesario para a realización de exames prenatais e técnicas de preparación ó parto que teñan que realizarse dentro da xornada de traballo.</p>
<p>k) As traballadoras, por lactación dun fillo menor de 9 meses, terán dereito a unha hora de ausencia ó traballo, que poderán dividir en dúas fraccións. A muller, pola súa vontade, poderá substituír este dereito por unha reducción da súa xornada en media</p>
<p>hora coa mesma finalidade. Este permiso poderá ser desfrutado indistintamente pola nai ou polo pai en caso de que ámbolos dous traballen.</p>
<p>l) Quen, por razóns de garda legal, teña ó seu coidado directo algún menor de 6 anos ou un minusválido físico, psíquico ou sensorial que non desempeñe unha actividade retribuída, terá dereito a unha reducción da xornada de traballo, coa diminución proporcional do salario entre, polo menos, un tercio e un máximo da metade da duración daquela.</p>
<p>Terá o mesmo dereito quen precise encargarse do coidado directo dun familiar, ata o segundo grao de consanguinidade ou afinidade, que por razóns de idade, accidente ou enfermidade non poida valerse por si mesmo e que non desempeñe actividade retribuída.</p>
<p>En todo caso, o traballador terá dereito, por aplicación do artigo 37 do Estatuto dos traballadores, a licencia retribuída polos motivos e polo tempo previsto no mencionado artigo.</p>
<p>Ademais do anterior, o persoal suxeito a este convenio con máis dun ano de antigüidade na empresa terá dereito a un permiso non retribuído de ata un máximo de 15 días naturais ó ano, sempre e cando se solicite xustificadamente e cunha antelación de, polo menos, unha semana.</p>
<p>En todo caso, as empresas poderán denegar de forma motivada e por causas organizativas o desfrute do permiso non retribuído previsto no parágrafo anterior dentro dos dous días seguintes á solicitude deste.</p>
<p>Artigo 21º.-Excedencia por maternidade.</p>
<p>Os traballadores terán dereito a un período de excedencia non superior a tres anos, para atender ó coidado de cada fillo, cando o sexa por natureza como por adopción, contado desde a data de nacemento deste.</p>
<p>Os sucesivos fillos darán dereito a un novo período de excedencia que, se é o caso, porá fin ó que viñese desfrutando. Cando o pai e a nai traballen, só un deles poderá exercer este dereito.</p>
<p>Durante o primeiro ano, o traballador en excedencia terá dereito a reserva do posto de traballo. Transcorrido o dito prazo a reserva quedará referida ó posto de traballo do mesmo grupo profesional ou categoría equivalente.</p>
<p>Disposicións adicionais</p>
<p>Primeira.-Lexislación supletoria.</p>
<p>En todo o non expresamente previsto neste convenio colectivo, haberá que aterse ó disposto no Estatuto dos traballadores e demais disposicións legais de aplicación.</p>
<p>Segunda.-Denuncia.</p>
<p>Este convenio pode ser denunciado por calquera das partes un mes antes da súa finalización, en caso de non facelo, o convenio será prorrogable por un ano.</p>
<p>ANEXO</p>
<p>Táboa salarial</p>
<p>Vixencia: 1-6 ó 31-12-2003</p>
<table><tbody><tr><td></td></tr>
<tr><td>Categoría profesional</td><td>Salario base</td><td>Compl. de transporte</td></tr>
<tr><td></td></tr>
</tbody></table>
<table><tbody><tr><td>Xefe de administración</td><td>840</td><td>70</td></tr>
<tr><td></td></tr>
<tr><td>Oficial 1ª administrativo</td><td>700</td><td>70</td></tr>
<tr><td></td></tr>
<tr><td>Oficial 2ª administrativo</td><td>670</td><td>70</td></tr>
<tr><td></td></tr>
<tr><td>Auxiliar administrativo</td><td>650</td><td>70</td></tr>
<tr><td></td></tr>
<tr><td>Encargado</td><td>740</td><td>70</td></tr>
<tr><td></td></tr>
<tr><td>Viaxante</td><td>705</td><td>70</td></tr>
<tr><td></td></tr>
<tr><td>Oficial de 1ª</td><td>650</td><td>70</td></tr>
<tr><td></td></tr>
<tr><td>Oficial de 2ª</td><td>600</td><td>70</td></tr>
<tr><td></td></tr>
<tr><td>Peón</td><td>550</td><td>70</td></tr>
<tr><td></td></tr></tbody></table>

