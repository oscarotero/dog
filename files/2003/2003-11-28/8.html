---
date: '2003-11-28'
id: '22192'
page: 14
number: 232
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 25 de novembro de 2003 pola que se convocan unhas xornadas sobre
  a reforma da Lei de expropiación forzosa.
range: Resolución
url: 'https://www.xunta.gal/dog/Publicados/2003/20031128/Anuncio22192_gl.html'
---
<p>Dentro do Plan de actividades da Escola Galega de Administración Pública para o 2003 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración coa Revista de Derecho Urbanístico y Medio Ambiente, unhas Xornadas sobre a reforma da Lei de expropiación forzosa, convocatoria que se desenvolverá conforme as seguintes bases:</p>
<p>1. Obxectivos.</p>
<p>Preténdese dar a coñece-las innovacións que incorpora o futuro ordenamento ó procedemento expropiatorio e analiza-las necesidades de reforma da vixente Lei de expropiación forzosa ó fío dos novos contidos normativos propostos.</p>
<p>2. Contido.</p>
<p>Trataranse estes temas:</p>
<p>-Innovacións no procedemento expropiatorio.</p>
<p>-Réxime das novas xuntas de valoración de expropiacións.</p>
<p>-Réxime do pagamento do prezo xusto: momento, modalidades e réxime fiscal.</p>
<p>-Normas de valoración do prezo xusto. En especial, problemática da valoración da expropiación de sistemas xerais.</p>
<p>-Modalidades de procedementos especiais de expropiación.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos do edificio administrativo da Xunta de Galicia en Lugo (Ronda da Muralla, s/n, da citada cidade), os días 9 e 10 de decembro de 2003.</p>
<p>5. Inscrición.</p>
<p>-Prazo: remata o venres, día 5 de decembro de 2003.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando por teléfono, o día 5 de decembro, de 8.30 a 14.30 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como o de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 25 de novembro de 2003.</p>
<p>Domingo Bello Janeiro</p>
<p>Director da Escola Galega de Administración Pública</p>

