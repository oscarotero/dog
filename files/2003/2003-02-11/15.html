---
date: '2003-02-11'
id: 4FB6
page: 1
number: 29
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 6 de febreiro de 2003 pola que se convocan unhas Xornadas sobre
  a divulgación do coñecemento na sociedade da información.
range: Resolución
url: 'https://www.xunta.gal/dog/Publicados/2003/20030211/Anuncio4FB6_gl.html'
---
<p>Dentro do Plan de actividades da Escola Galega de Administración Pública para o 2003 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración coa Facultade de Ciencias da Información da Universidade de Santiago de Compostela, unhas xornadas sobre a divulgación do coñecemento na sociedade da información, convocatoria que se desenvolverá conforme as seguintes bases:</p>
<p>1. Obxectivos.</p>
<p>Achegar ós funcionarios, ós universitarios e ós cidadáns en xeral as principais innovacións e tendencias na divulgación do coñecemento a través do sistema mediático que caracteriza a sociedade da información. O coñecemento especializado atopa moitas barreiras para chegar ós cidadáns a pesar da multiplicación de soportes e de canais que caracteriza a etapa actual de grandes transformacións e de converxencia mediática.</p>
<p>2. Contido.</p>
<p>Trataranse estes temas:</p>
<p>-A sociedade da información e o sistema de medios.</p>
<p>-A divulgación do coñecemento, os medios de comunicación e as facultades de Ciencias da Comunicación.</p>
<p>-Retos da información xornalística especializada.</p>
<p>-Achegas da investigación xornalística.</p>
<p>-Achegas do xornalismo de servicio.</p>
<p>-Mesa-coloquio: áreas de especialización.</p>
<p>-As contribucións da rede.</p>
<p>-Os grupos de comunicación e o xornalismo especializado.</p>
<p>-Os medios audiovisuais e a especialización.</p>
<p>-Comunicar política.</p>
<p>-Comunicar economía.</p>
<p>-Comunicar sociedade.</p>
<p>-O futuro da información xornalística especializada. Ideas para avanzar.</p>
<p>-Debate de expertos a partir das conclusións das xornadas para elaborar un documento -Documento de Santiago de Compostela- sobre a divulgación do coñecemento na sociedade da información. Redacción do documento final.</p>
<p>-Reunión dos membros do Instituto de Estudios da Comunicación Especializada. Pronunciamento sobre o Documento de Santiago de Compostela.</p>
<p>-Presentación do documento final.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega, docentes, estudiantes e interesados en xeral.</p>
<p>Ós alumnos da Facultade de Ciencias da Información da Universidade de Santiago de Compostela que asistan a estas xornadas, recoñeceráselles un crédito de libre configuración por concorrer a esta actividade.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da EGAP (polígono das Fontiñas, rúa de Madrid, 2-4, Santiago de Compostela), os días 10, 11 e 12 de marzo de 2003.</p>
<p>5. Inscrición.</p>
<p>-Prazo: remata o xoves, día 6 de marzo de 2003.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4 ,15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando por teléfono, o día 7 de marzo, de 8.30 a 14.30 horas, ós seguintes números: 981 54 62 39/44 ou 981 54 60 40.</p>
<p>6. Modificacións</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como o de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>8. Retransmisión pola Internet.</p>
<p>As persoas interesadas en segui-lo desenvolvemento destas xornadas pola Internet, poden facelo a través do seguinte enderezo: www.egap.xunta.es.</p>
<p>Santiago de Compostela, 6 de febreiro de 2003.</p>
<p>Domingo Bello Janeiro</p>
<p>Director da Escola Galega de Administración Pública</p>
<p>SERVICIO GALEGO DE PROMOCIÓN DA IGUALDADE DO HOME</p>
<p>E DA MULLER</p>

