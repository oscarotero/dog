---
date: '2003-07-22'
id: 178FA
page: 9731
number: 141
agency: >-
  TRIBUNAL SUPERIOR DE XUSTIZA DE GALICIA (SALA DO CONTENCIOSO-ADMINISTRATIVO,
  SECCIÓN SEGUNDA)
section: V. ADMINISTRACIÓN DE XUSTIZA
title: Cuestión de ilegalidade (4002/2003).
range: Cuestión
url: 'https://www.xunta.gal/dog/Publicados/2003/20030722/Anuncio178FA_gl.html'
---
<p>En nome de El-Rei a Sala do Contencioso-Administrativo do Tribunal Superior de Xustiza de Galicia pronunciou a sentencia nº 487/2003.</p>
<p>José María Arrojo Martínez, presidente.</p>
<p>Carlos López Keller.</p>
<p>José Antonio Méndez Barrera.</p>
<p>«Na cidade da Coruña, vintenove de maio de dous mil tres.</p>
<p>Na cuestión de ilegalidade que co nº 4002/2003 pende de resolución nesta sala, presentada polo Xulgado do Contencioso-Administrativo número tres de Pontevedra no procedemento abreviado nº 184/2002 en relación co artigo 7, punto 1º do Decreto 376/1996, do 17 de outubro, da Consellería de Xustiza, Interior e Relacións Laborais. É parte a Xunta de Galicia, representada e dirixida polo letrado da Xunta de Galicia. Non compareceu nin fixo alegacións Isonor Prevención, S.L., recorrente no citado procedemento abreviado.</p>
<p>Antecedentes de feito:</p>
<p>Primeiro.-O Xulgado do Contencioso-Administrativo número tres de Pontevedra dictou con data 14-11-2002 auto no PA 184/2002 formulando cuestión de ilegalidade en relación co artigo 7, punto 1º do Decreto 376/1996, do 17 de outubro.</p>
<p>Segundo.-Sendo emprazada a entidade recorrente e a Administración demandada para que no prazo de 15 días poideran formular alegacións e comparecer ante esta sala só o fixo a Xunta de Galicia. Por dilixencia de ordenación do 25-3-2003 declarouse concluso o procedemento.</p>
<p>Terceiro.-Na substanciación deste recurso observáronse as prescricións legais.</p>
<p>É relator José Antonio Méndez Barrera.</p>
<p>Fundamentos de dereito:</p>
<p>Primeiro.-É obxecto deste recurso a cuestión de ilegalidade formulada polo Xulgado do Contencioso-Administrativo número tres de Pontevedra relativa ó artigo 7.1º do Decreto autonómico 376/1996, do 17 de outubro, sobre distribución de competencias entre os órganos da Xunta de Galicia para imposición de sancións en materias laborais, de prevención de riscos e de obstrucción do labor inspector.</p>
<p>Segundo.-Esta cuestión de ilegalidade preséntase en relación co mesmo precepto e polos mesmos motivos que a que foi resolta na sentencia desta sala do 30-4-2003, dictada nos autos nº 4001/2003. Por iso o que se di a continuación é reproducción do que nela se dixo. A Lei do Parlamento galego 1/1983, do 22 de febreiro, reguladora da Xunta e do seu presidente, dispón no seu artigo 34.7º que os conselleiros, como xefes das súas consellerías, están investidos da atribución de resolve-los recursos administrativos promovidos contra as resolucións dos organismos e autoridades da consellería, agás cando por lei a dita facultade se atribúa a outro órgano. Á súa vez, o artigo 7 do Decreto 376/1996 establece que as resolucións dictadas polos delegados provinciais da Consellería de Xustiza, Interior e Relacións Laborais poderán ser obxecto de recurso ordinario ante o director xeral de Relacións Laborais. A comparación entre ámbalas dúas disposicións mostra a insalvable incompatibilidade entre </p>
<p>elas, que naturalmente debe resolverse a favor da lei por aplicación do principio de xerarquía normativa consagrado no artigo 9.3º da Constitución, deixando sen efecto o precepto regulamentario que non respectou a reserva da lei establecida na norma legal mencionada.</p>
<p>Terceiro.-Fronte a esta conclusión non son válidos os argumentos que expón nas súas alegacións a representación da Xunta de Galicia, que se ve obrigada a acudir a fontes normativas estrañas ó caso como son a lexislación estatal, que como moito podería marcar un criterio de interpretación analóxica se o precepto autonómico non fora o suficientemente claro, ou a resolucións xurisdiccionais desta sala que nun réxime como é en xeral o ordenamento xurí</p>
<p>dico continental europeo non constitúen precedentes vinculantes; nin cando trata de forza-la interpretación do artigo 34.7º da lei no sentido de que a única limitación que establece é cara arriba para impedir que os recursos cheguen ó Consello da Xunta de Galicia ou ó seu presidente, pero non cara a abaixo; é un argumento que mestura indebidamente os conceptos de consellería e conselleiro, que non deben ser confundidos nin é de supoñer que unha lei os confunda, pois mentres a primeira é unha complexa institución administrativa, o segundo é un órgano concreto e determinado. No tramo final das súas alegacións a Xunta de Galicia refírese máis que ó decreto, ás resolucións sancionadoras dictadas ó seu amparo tratando de salvalas da nulidade; non é este tema obxecto desta cuestión, da que estas alegacións se desvían.</p>
<p>Cuarto.-É verdade que a Administración da Comunidade Autónoma sufriu un gran desenvolvemento e xa non é a Xunta de Galicia emerxente do período preautonómico, e que residenciar no conselleiro a resolución de recursos ás veces de importancia moi relativa obxectivamente falando, pode ir en contra da eficacia que debe presidi-la actuación administrativa, por iso non pode facerse a costa de sacrifica-lo principio de legalidade de indubidable superioridade sobre aquel, cando ademais o tema pode reconverterse a unha modificación a nivel lexislativo, ou sen chegar a eses extremos, a unha delegación de facultades, admisible segundo a sentencia do Tribunal Supremo do 9 de febreiro de 1999 aínda antes da reforma operada pola Lei 4/1999 no artigo 127 da Lei 30/1992, pero o decreto que comentamos non é unha norma de delegación de competencias, senón a atribución directa destas, que como repetimos vai contra un precepto legal de superior e obrigada observancia.</p>
<p>Quinto.-Non se aprecian motivos para facer imposición de custas.</p>
<p>Vistos os preceptos citados e demais de xeral e pertinente aplicación.</p>
<p>Decidimos:</p>
<p>Estimamo-la cuestión de ilegalidade presentada polo Xulgado do Contencioso-Administrativo número tres de Pontevedra e declaramos ilegal e anulámo-lo parágrafo primeiro do artigo 7 do Decreto 376/1996, do 17 de outubro, da Consellería de Xustiza, Interior e Relacións Laborais, por ser contrario o artigo 34.7º da Lei do Parlamento de Galicia 1/1983, do 22 de febreiro, reguladora da Xunta e do seu presidente. Non se fai imposición de custas.</p>
<p>Esta sentencia é susceptible do recurso ordinario de casación do artigo 86 da LXCA de 1998, que se debe preparar por escrito presentando ante esta sala no prazo de dez días.</p>
<p>Firme que sexa a presente sentencia, comuníquese ó xulgado de procedencia e á Xunta de Galicia e procédase á súa publicación no DOG.</p>
<p>Así, pronunciámolo, mandámolo e asinámolo».</p>
<p>Rubricado</p>

