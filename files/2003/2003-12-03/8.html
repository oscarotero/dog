---
date: '2003-12-03'
id: 22D16
page: 14
number: 235
agency: INSTITUTO GALEGO DE CONSUMO
section: III. OUTRAS DISPOSICIÓNS
title: >-
  Resolución do 26 de novembro de 2003 pola que se convocan axudas ás
  corporacións locais, para programas específicos que contribúan á defensa,
  protección e promoción dos intereses dos consumidores e usuarios para o ano
  2004.
range: Resolución
url: 'https://www.xunta.gal/dog/Publicados/2003/20031203/Anuncio22D16_gl.html'
---
<p>A convocatoria destas axudas axústase ó establecido na Orde do 11 de marzo de 2002 pola que se establecen as bases reguladoras de axudas e subvencións en materia de industria, enerxía, minería, tecnoloxía e desenvolvemento sectorial, comercio e consumo, anexo XVI (DOG nº 55, do 18 de marzo de 2002).</p>
<p>En virtude disto, e de conformidade cos artigos 24 e seguintes do Estatuto galego do consumidor e usuario, e o capítulo II do Decreto 185/1994, do 16 de xuño, sobre información e orientación ó consumidor e usuario,</p>
<p>DISPOÑO:</p>
<p>Artigo 1º</p>
<p>O Instituto Galego de Consumo, concederá axudas ós concellos de Galicia, por un importe total de cento dezaoito mil douscentos noventa e un euros (118.291 euros) con cargo á aplicación orzamentaria 08.50.343A.760.0 na que existe crédito axeitado e suficiente no proxecto de orzamentos do Instituto Galego de Consumo do ano 2004 quedando sometida a presente resolución á condición suspensiva de existencia de crédito para financia-las obrigas derivadas dela, unha vez aprobado polo Parlamento de Galicia o citado proxecto de orzamentos, de conformidade co artigo 1.3º en relación co 1.1º da Orde do 11 de febreiro de 1998 da Consellería de Economía e Facenda que regula a tramitación anticipada dos expedientes de gasto.</p>
<p>Artigo 2º.-Contía.</p>
<p>A subvención que se é o caso se outorgue non superará en ningún caso o 70 % do custo total dos gastos obxecto de financiamento.</p>
<p>Artigo 3º.-Solicitudes e documentación.</p>
<p>1. As solicitudes para as axudas económicas previstas nesta resolución, segundo modelo do anexo I, dirixiranse ós servicios provinciais ou centrais do Instituto Galego de Consumo, sendo en todo caso de aplicación o disposto no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, na súa actual redacción; inclúense os rexistros dos concellos que teñan subscrito convenio de colaboración para a implantación dun sistema intercomunicado de rexistro coa Administración da Comunidade Autónoma de Galicia.</p>
<p>2. Non será necesaria a presentación de todos aqueles documentos que consten en poder da Xunta de Galicia, debendo indica-lo solicitante, co obxecto da súa rápida localización, a unidade administrativa en que se encontran.</p>
<p>3. As solicitudes irán xunto coa seguinte documentación:</p>
<p>a) Certificación do acordo do órgano competente pola que se acolle á axuda, coa expresión da cantidade exacta solicitada (anexo II).</p>
<p>b) Certificación da poboación de feito, segundo o último censo dispoñible (anexo III ).</p>
<p>c) Relación do número de consultas, reclamacións e denuncias atendidas pola OMIC no ano 2003 (anexo IV).</p>
<p>d) Certificación, se é o caso, do secretario/a do concello da existencia de mancomunidade con outros concellos e/ou de actuacións conxuntas, para programas específicos de consumo, así como con organizacións de consumidores (anexo V ).</p>
<p>e) Certificado do secretario do concello do conxunto de tódalas solicitudes de axudas efectuadas ou concedidas, obxecto desta convocatoria, por outras administracións públicas ou entes públicos ou privados nacionais ou internacionais.</p>
<p>f) Memoria descritiva por cada un dos programas que indique como mínimo o título do programa, o ámbito, o número e tipo de destinatarios, o custo medio por destinatario, os obxectivos do programa, a forma de avaliación e o seu custo total (anexo VI).</p>
<p>Artigo 4º.-Prazo.</p>
<p>O prazo para a presentación das solicitudes será de 40 días hábiles, contados a partir do día seguinte ó da publicación desta resolución no Diario Oficial de Galicia.</p>
<p>Artigo 5º.-Emenda de defectos.</p>
<p>Os servicios centrais e provinciais do Instituto Galego de Consumo comprobarán se a solicitude e documentación presentadas reúne os requisitos esixidos, e no suposto da observancia dalgún defecto ou de que sexa incompleta a documentación, de conformidade co disposto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común modificada pola Lei 4/1999, do 13 de xaneiro, requeriráselle o interesado para que no prazo de 10 días a partir do seguinte ó da recepción do dito requirimento emende a falta ou presente os documentos preceptivos, coa advertencia de que, se así non o fixese, consideraráselle desistido da súa petición, e procederase conforme o que determina o artigo 42.1º da devandita lei.</p>
<p>Artigo 6º.-Avaliación das solicitudes.</p>
<p>O Servicio de Información e Educación do Instituto Galego de Consumo será o encargado da realización dos correspondentes informes de avaliación das solicitudes das axudas.</p>
<p>Este servicio, motivadamente, poderá requirir dos solicitantes a información ou documentación adicional, que non estando en poder da Administración, teña fundamental relevancia e unha relación directa para unha mellor avaliación das solicitudes.</p>
<p>Artigo 7º.-Pagamento e xustificación.</p>
<p>As axudas concedidas faranse efectivas despois da xustificación, polo concello beneficiario da realización dos programas, obxecto da subvención.</p>
<p>Para a xustificación da subvención, a corporación local deberá presentar ata o 31 de outubro de 2004:</p>
<p>a) Certificación do secretario/a do concello, logo do informe do interventor ou xefe de contabilidade da corporación, co visto e prace do alcalde, sobre o total dos gastos efectuados, desagregado por programas (anexo VII ).</p>
<p>b) Memoria descritiva por cada un dos programas realizados, que indique como mínimo o título do programa, o ámbito, o número e tipo de destinarios, o custo medio por destinatario, os obxectivos acadados do programa, a forma de avaliación e o seu custo total (anexoVI).</p>
<p>c) Certificación da conta bancaria na que conste o ordinal bancario, código do banco, código da sucursal e código da conta corrente, onde deba realizarse o pagamento, expedida pola entidade bancaria.</p>
<p>d) Certificado do secretario do concello, complementario da enviada coa solicitude do conxunto de tódalas solicitudes de axudas efectuadas ou concedidas, obxecto</p>
<p>desta convocatoria, por outras administracións públicas ou entes públicos ou privados nacionais ou internacionais.</p>
<p>e) No caso de programas que inclúan información publicitaria relativa ás actuacións subvencionadas, deberán facer consta-lo patrocinio do Instituto Galego de Consumo e enviarán copia do material ou materiais realizados.</p>
<p>Santiago de Compostela, 26 de novembro de 2003.</p>
<p>Víctor Tello Calvo</p>
<p>Presidente do Instituto Galego de Consumo</p>

