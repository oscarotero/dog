---
date: '2003-11-06'
id: 1F356
page: 13
number: 216
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Orde do 31 de outubro de 2003 pola que se modifica a do 12 de febreiro de 2003
  de delegación de competencias en órganos centrais e periféricos da Consellería
  de Xustiza, Interior e Administración Local.
range: Orde
url: 'https://www.xunta.gal/dog/Publicados/2003/20031106/Anuncio1F356_gl.html'
---
<p>O artigo 13 bis da Lei 4/1988, do 26 de maio, da función pública de Galicia, di que lle corresponde ó conselleiro competente en materia de Administración local exerce-las competencias que respecto ós funcionarios de administración local con habilitación de carácter nacional lle correspondan á Comunidade Autónoma e, así mesmo, a designación de representantes da nosa comunidade nos tribunais cualificadores de procesos selectivos de persoal para as entidades locais.</p>
<p>Por outra banda, o Decreto 226/2003, do 11 de abril, establece a estructura orgánica da Consellería de Xustiza, Interior e Administración Local e atribúe,</p>
<p>no seu artigo 11, entre outras, competencias á Dirección Xeral de Administración Local relativas ás citadas materias, polo que, para acadar unha maior eficacia e celeridade na tramitación dos distintos expedientes, considerase necesario integrar na dirección Xeral de Administración Local tódalas competencias na materia, xa sexan propias ou delegadas, debendo, en consecuencia, modifica-la orde de delegación de competencias do 12 de febreiro de 2003.</p>
<p>Polo tanto, facendo uso das facultades que me confire o artigo 43 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro; e tendo en conta o disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro,</p>
<p>DISPOÑO:</p>
<p>Artigo 1º</p>
<p>Introdúcese un novo artigo 3º na Orde do 12 de febreiro de 2003 de delegación de competencias en órganos centrais e periféricos da Consellería de Xustiza, Interior e Administración Local, que queda redactado do seguinte xeito:</p>
<p>«Artigo 3º.-Delegación no director xeral de Administración local.</p>
<p>Deléganse no director xeral de Administración local as competencias que de seguido se relacionan:</p>
<p>a) As competencias que lle correspondan ó conselleiro en materia de funcionarios de Administración local con habilitación de carácter nacional.</p>
<p>b) A designación de representantes da Comunidade Autónoma nos tribunais cualificadores de procesos selectivos de persoal para as entidades locais».</p>
<p>Artigo 2º</p>
<p>Os artigos 3º e 4º da Orde do 12 de febreiro de 2003 de delegación de competencias en órganos centrais e periféricos da Consellería de Xustiza, Interior e Administración Local, pasan a ser 4º e 5º respectivamente.</p>
<p>Artigo 3º</p>
<p>O párrafo inicial do punto 1º do artigo 1 da Orde do 12 de febreiro de 2003 de delegación de competencias en órganos centrais e periféricos da Consellería de Xustiza, Interior e Administración Local queda redactado do seguinte xeito:</p>
<p>«1. Deléganse no secretario xeral as competencias que se relacionan a seguir, sen prexuízo das que son obxecto de delegación nos artigos 2, 3 e 4 desta orde».</p>
<p>Disposición derrogatoria</p>
<p>Quedan derrogados os puntos h) e i) do artigo 1º da Orde do 12 de febreiro de 2003 de delegación de competencias en órganos centrais e periféricos da Consellería de Xustiza, Interior e Administración Local.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de outubro de 2003.</p>
<p>Jesús Carlos Palmou Lorenzo</p>
<p>Conselleiro de Xustiza, Interior e Administración</p>
<p>Local</p>

