---
date: '2003-06-04'
id: 129C6
page: 7
number: 107
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Orde do 26 de maio de 2003 pola que se convocan os cursos básico, medio e
  superior de linguaxe administrativa galega para o cadro de persoal da
  Administración local galega.
range: Orde
url: 'https://www.xunta.gal/dog/Publicados/2003/20030604/Anuncio129C6_gl.html'
---
<p>O Estatuto de autonomía de Galicia, no seu artigo 5.1º, dispón que a lingua propia de Galicia é o galego.</p>
<p>A Lei 3/1983, do 15 de xuño, de normalización lingüística, no seu artigo 4.1º, establece que «O galego, como lingua propia de Galicia, é lingua oficial das institucións da Comunidade Autónoma, da súa Administración, da Administración local e das entidades públicas dependentes da Comunidade Autónoma...».</p>
<p>A Lei 5/1988, do 21 de xuño, de uso do galego como lingua oficial de Galicia polas entidades locais, no seu artigo 1, dispón: «As convocatorias de sesións, ordes do día, votos particulares, propostas de acordo, dictames das comisións informativas e actas das entidades locais de Galicia, redactaranse en lingua galega».</p>
<p>E no seu artigo 2, punto 2º.1, di: «Correspóndelle á Xunta de Galicia o impulso do proceso de incorporación da lingua galega na Administración local, moi especialmente a través de programas de formación de funcionarios en lingua galega».</p>
<p>A Lei 5/1997, do 22 de xullo, de Administración local de Galicia, nos números 1º e 3º do seu artigo 7, dispón respectivamente: «O galego, como lingua propia de Galicia, éo tamén da súa Administración local.</p>
<p>As convocatorias de sesións, ordes do día, mocións, votos particulares, propostas de acordo, dictames das comisións informativas, actas, notificacións, recursos, escrituras públicas, comparecencias xudiciais e tódolos actos de carácter público ou administrativo que se realicen por escrito en nome das corporacións locais redactaranse en lingua galega».</p>
<p>«A Xunta de Galicia impulsará o proceso de incorporación da lingua galega na Administración local, especialmente a través de programas de formación de funcionarios das entidades locais en lingua galega».</p>
<p>Como continuación ó Plan integral de estudios iniciado en 1990, mediante o que se pretende que en tódalas corporacións locais exista, polo menos, un funcionario que se responsabilice da traducción dos documentos sinalados no artigo 1 da devandita Lei 5/1988 e conforme os decretos 8/2003, do 18 de xaneiro, polo que se modifica a estructura orgánica da Xunta de Galicia, e 23/2003, do 20 de xaneiro, polo que se fixa a estructura orgánica dos departamentos da Xunta de Galicia, e, en relación coa estructura orgánica vixente, a Dirección Xeral de Administración Local desta consellería, proseguindo coa súa liña de cooperación coas corporacións locais e coa finalidade de impulsa-la normalización lingüística na Administración local, convoca cursos de linguaxe administrativa galega para o persoal da Administración local galega, en colaboración coa Consellería de Educación e Ordenación Universitaria.</p>
<p>Ó mesmo tempo estes cursos completarán a formación dirixida ó persoal da Administración local que, dentro do programa de formación do centro de estudios locais de Galicia, vén impartindo a Dirección Xeral de Administración Local.</p>
<p>Por todo iso, en uso das atribucións que teño conferidas,</p>
<p>DISPOÑO:</p>
<p>Artigo 1º</p>
<p>1. A Consellería de Xustiza, Interior e Administración Local convoca para o ano 2003, para persoal da Administración local galega, os seguintes cursos de linguaxe administrativa galega:</p>
<p>a) Cursos de nivel básico. Para participar nestes cursos haberá que achegar copia compulsada do diploma ou certificación acreditativa de ter aprobado ou validado o curso de iniciación de lingua galega.</p>
<p>b) Cursos de nivel medio. Para participar nestes cursos haberá que achegar copia compulsada do diploma ou certificación acreditativa de ter superado o curso de nivel básico ou de ter aprobado/validado o curso de perfeccionamento de lingua galega.</p>
<p>c) Cursos de nivel superior. Para participar nestes cursos haberá que achegar copia compulsada do diploma ou certificación acreditativa de ter superado o curso de nivel medio.</p>
<p>2. O lugar de realización dos cursos determinarase en función das solicitudes recibidas, unha vez efectuada a selección dos posibles asistentes.</p>
<p>3. Os solicitantes deberán indicar, na solicitude que figura como anexo da orde, o lugar ou lugares onde desexe realiza-lo curso por orde de preferencia.</p>
<p>4. O informe do secretario xeral da entidade que figura na solicitude deberá estar debidamente asinado, coa finalidade de acredita-la súa condición de persoal da entidade local correspondente.</p>
<p>Artigo 2º</p>
<p>1. O financiamento destes cursos realizarase con cargo á aplicación orzamentaria 13.05.353E.640.3 dos orzamentos xerais da Comunidade Autónoma de Galicia para o ano 2003, ata un límite de corenta e cinco mil setenta e seis euros (45.076 A).</p>
<p>2. Serán subvencionables os seguintes gastos: contratación do director, profesor, subalterno e adquisición de material para cada un dos cursos que se realicen, efectuándose o pagamento a través da habilitación da Dirección Xeral de Administración Local.</p>
<p>Artigo 3º</p>
<p>1. A duración dos cursos será a seguinte:</p>
<p>a) Os cursos básico e medio terán unha duración de 75 horas.</p>
<p>b) O curso superior terá unha duración de 90 horas, distribuídas do seguinte xeito:</p>
<p>-70 horas lectivas.</p>
<p>-20 horas prácticas.</p>
<p>2. A inasistencia ó dez por cento, como máximo, das horas lectivas programadas, significará a non obtención do correspondente diploma.</p>
<p>Artigo 4º</p>
<p>Os programas destes cursos serán os aprobados pola Comisión Coordinadora para a Normalización Lingüística.</p>
<p>Artigo 5º</p>
<p>Ó remata-lo curso realizaranse as probas oportunas. Ó persoal que as supere, tendo en conta ademais o rendemento ó longo do curso, outorgaráselle unha certificación coa cualificación de apto, expedida, conxuntamente, pola Dirección Xeral de Política Lingüística (Consellería de Educación e Ordenación Universitaria) e pola Dirección Xeral de Administración Local (Consellería de Xustiza, Interior e Administración Local).</p>
<p>Artigo 6º</p>
<p>A Dirección Xeral de Administración Local poderá modifica-lo desenvolvemento dos cursos para adaptalos ás necesidades da Administración e ás continxencias que poidan xurdir.</p>
<p>Artigo 7º</p>
<p>1. O prazo de presentación de solicitudes será de corenta días hábiles, contados a partir do seguinte ó da publicación desta orde no Diario Oficial de Galicia.</p>
<p>2. As solicitudes presentaranse no rexistro xeral da Consellería de Xustiza, Interior e Administración Local, no das delegacións provinciais desta consellería, ou por calquera outro dos medios ós que se refire o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. O defecto na solicitude seralles notificado ós interesados e daráselles un prazo de dez días para que emenden erros ou omisións. Transcorrido o dito prazo, se non se producise a dita emenda, as peticións serán arquivadas de conformidade co disposto na devandita Lei 30/1992 trala súa modificación pola Lei 4/1999, do 13 de xaneiro.</p>
<p>Disposicións derradeiras</p>
<p>Primeira.-Facúltase o director xeral de Administración Local para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de maio de 2003.</p>
<p>Antonio Pillado Montero</p>
<p>Conselleiro de Xustiza, Interior</p>
<p>e Administración Local</p>

