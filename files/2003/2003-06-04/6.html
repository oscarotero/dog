---
date: '2003-06-04'
id: 129C2
page: 7
number: 107
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 271/2003, do 22 de maio, polo que se declara a urxente ocupación, para
  efectos de expropiación forzosa, polo Concello de Viveiro, dos bens e dereitos
  necesarios para a realización das obras do proxecto de recuperación das
  marismas do Landro.
range: Decreto
url: 'https://www.xunta.gal/dog/Publicados/2003/20030604/Anuncio129C2_gl.html'
---
<p>O Concello de Viveiro, en sesión do día vintecinco de outubro de dous mil dous, aprobou o proxecto de recuperación das marismas do Landro e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ó abeiro do disposto no artigo 52 da Lei de expropiación forzosa.</p>
<p>Por parte do Concello de Viveiro foi remitida a documentación complementaria para a correcta tramitación do expediente, con data de entrada no rexistro xeral da Consellería de Xustiza, Interior e Administración Local do día dous de xaneiro de dous mil tres.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Administración Local o día dezasete de decembro de dous mil dous.</p>
<p>A Consellería de Medio Ambiente emitiu o seu informe sobre o proxecto. Este informe tivo data de entrada no rexistro da Consellería de Xustiza, Interior e Administración Local o día dous de maio de dous mil tres.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello, a actuación é necesaria para a conservación e o uso racional das zonas húmidas e a recuperación definitiva da marisma, polo que hai que proceder a corrixi-los impactos negativos que a afectan e conseguir un uso racional dos recursos naturais, o que levaría á preservación desta zona no futuro. Para iso considérase prioritario</p>
<p>ter un acceso controlado ó longo do río Landro para poder preserva-los seus recursos e que non se deteriore pola acción do home, sendo necesaria unha actuación urxente para restablece-las condicións ambientais da marisma do muíño de marea, como zona máis alterada das marismas do Landro.</p>
<p>A competencia para a declaración da urxente ocupación correspóndelle ó Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Administración Local e logo de deliberación do Consello da Xunta de Galicia na súa reunión do día vintedous de maio de dous mil tres,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Viveiro para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de recuperación das marismas do Landro, debendo, no seu caso, unha vez ocupados os terreos necesarios, obte-las autorizacións que foran necesarias dos organismos competentes, con carácter previo ó inicio das obras.</p>
<p>Santiago de Compostela, vintedous de maio de dous mil tres.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Administración</p>
<p>Local</p>

