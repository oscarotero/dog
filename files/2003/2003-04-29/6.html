---
date: '2003-04-29'
id: ED06
page: 5
number: 82
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 11 de abril de 2003 pola que se declara de interese galego a Fundación
  para el Desarrollo de la Empleabilidad y la Formación en Galicia (Fundefo) e
  se ordena a súa inscrición no Rexistro de Fundacións de Interese Galego.
range: Orde
url: 'https://www.xunta.gal/dog/Publicados/2003/20030429/AnuncioED06_gl.html'
---
<p>Con data do 17 de febreiro de 2003 foi publicada, no Diario Oficial de Galicia, a orde da Consellería da Presidencia, Relacións Institucionais e Administración Pública, do 5 de febreiro de 2003, pola que se clasifica como de interese benéfico-social a Fundación para el Desarrollo de la Empleabilidad y la Formación en Galicia (Fundefo) e se adscribe a Consellería de Asuntos Sociais, Emprego e Relacións Laborais, que exercerá plenamente o protectorado sobre ela.</p>
<p>Esta fundación, de acordo co establecido no artigo 2 dos seus estatutos, ten como obxecto e finalidade fundacional promover, apoiar, fomentar e financia-la formación de persoas ocupadas e desocupadas, que leve consigo un aumento de empregabilidade, con dedicación preferente a logra-la inserción laboral dos sectores poboacionais menos protexidos, como discapacitados, mulleres, etc.</p>
<p>Para iso poderá desenvolver calquera tipo de actividades e proxectos, como cursos, seminarios, congresos, publicacións de estudios, publicacións e revistas, etc., realizándoas en nome propio ou en colaboración con outras persoas físicas ou xurídicas que se propoñan as mesmas finalidades.</p>
<p>Por todo isto, en virtude das competencias que me confire o artigo 34 da Lei 1/1983, do 22 de febreiro, reguladora da Xunta e do seu presidente, e segundo o establecido no artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, e o artigo 32.3º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego,</p>
<p>DISPOÑO:</p>
<p>Primeiro.-Declarar de interese galego a Fundación para el Desarrollo de la Empleabilidad y la Formación en Galicia (Fundefo), ó cumpriren os seus estatutos as prescricións que, para tal efecto, sinala a vixente lexislación en materia de fundacións de interese galego.</p>
<p>Segundo.-Ordena-la inscrición da Fundación para el Desarrollo de la Empleabilidad y la Formación en Galicia (Fundefo), no Rexistro de Fundacións de Interese Galego, sección da Consellería de Asuntos Sociais, Emprego e Relacións Laborais, para os efectos constitutivos que sinala o artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Terceiro.-A dita fundación queda sometida ó disposto no resto da normativa de xeral aplicación, en especial á obriga de lles dar publicidade suficiente ás súas actividades e á ausencia de ánimo de lucro na prestación dos seus servicios, quedando obrigada ante o protectorado a lle render contas anualmente e xustificar, a través dunha memoria anual, o cumprimento das cargas fundacionais, así como a presentarlle o proxecto de orzamento con anterioridade ó inicio do exercicio económico para o que se formula e debendo solicita-las preceptivas autorizacións cando sexan necesarias.</p>
<p>Santiago de Compostela, 11 de abril de 2003.</p>
<p>María José Cimadevila Cea</p>
<p>Conselleira de Asuntos Sociais, Emprego</p>
<p>e Relacións Laborais</p>

