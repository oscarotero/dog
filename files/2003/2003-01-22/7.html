---
date: '2003-01-22'
id: 2E1A
page: 762
number: 14
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 21 de xaneiro de 2003 pola que se fai público o contido do
  convenio de colaboración entre o Instituto Galego de Promoción Económica e as
  entidades financeiras adheridas para a habilitación dunha liña de
  financiamento específica para as Pemes galegas productoras de mexillón co fin
  de palia-las consecuencias económicas do naufraxio do buque Prestige.
range: Resolución
url: 'https://www.xunta.gal/dog/Publicados/2003/20030122/Anuncio2E1A_gl.html'
---
<p>Con data do 21 de xaneiro de 2003, o Instituto Galego de Promoción Económica e as entidades financeiras adheridas asinaron un convenio para a creación e posta en marcha dun mecanismo que lles facilite ás Pemes galegas productoras de mexillón o financiamento axeitado para facer fronte ás consecuencias económicas máis inmediatas, derivadas do naufraxio do buque Prestige.</p>
<p>Polo que antecede, e en virtude das facultades que teño conferidas mediante o artigo 12 a) da Lei 5/1992, do 10 de xuño, de creación do Instituto Galego de Promoción Económica e do artigo 11.1 a) do Decreto 317/1992, do 12 de novembro, polo que se aproba o regulamento do Igape,</p>
<p>RESOLVO:</p>
<p>Facer público o texto do convenio como anexo I e a relación de entidades financeiras adheridas que o subscribiron, que figura como anexo II.</p>
<p>Santiago de Compostela, 21 de xaneiro de 2003.</p>
<p>Margarita Rodríguez Rama</p>
<p>Directora xeral do Instituto Galego</p>
<p>de Promoción Económica</p>
<p>ANEXO I</p>
<p>Convenio de colaboración entre o Instituto Galego de Promoción Económica (Igape) e as entidades financeiras adheridas, para a habilitación dunha liña de financiamento específica para as Pemes galegas productoras de mexillón do fin de palia-las consecuencias económicas do naufraxio do buque Prestige.</p>
<p>Santiago de Compostela, 21 de xaneiro de 2003.</p>
<p>Considerando que</p>
<p>I. Unha das consecuencias económicas máis inmediatas derivadas do naufraxio do buque Prestige é o descenso das vendas do mexillón galego, o que está a provoca-la acumulación de stocks en vivo sen recoller das bateas. Mentres o perigo de perda destes stocks aconsella a inmediata recollida do producto, a súa venda a curto prazo obriga ós productores a outorgar aprazamentos nos pagamentos ás depuradoras e ás industrias transformadoras, e o financiamento destes aprazamentos ameaza con provocar dificultades financeiras extraordinarias ós productores.</p>
<p>II. O Instituto Galego de Promoción Económica (Igape) é un instrumento axeitado para facilita-lo financiamento de canles de distribución do mexillón cara ós mercados de producto fresco e ás industrias transformadoras, evitando ós productores soportar cargas financeiras que poderían deteriorar gravemente a súa economía.</p>
<p>III. O presente convenio é neutral respecto ós mercados e tenta restablece-lo equilibrio existente antes do naufraxio do buque Prestige, procurando compensar, durante o prazo temporal máis reducido posible, os maiores custos producidos por unha sobrecarga de producto no mercado.</p>
<p>IV. O convenio nace no ámbito dun Acordo Marco promovido polas consellerías de Economía e Facenda e Pesca e Asuntos Marítimos, así como as organizacións representativas dos intereses dos sectores implicados, isto é, productores, depuradoras, cocedoiros, conxeladoras e conserveiras. Ó convenio poderanse adherir aquelas entidades financieras establecidas en Galicia, que así o soliciten dentro dos dez días naturais seguintes á súa publicación no DOG.</p>
<p>Por todo o que antecede, as partes, previamente postas de acordo, conveñen en subscribir este convenio de colaboración con suxeición ás seguintes</p>
<p>Cláusulas</p>
<p>Cláusula 1ª.-Obxecto.</p>
<p>Este convenio ten por obxecto defini-los termos de colaboración entre o Instituto Galego de Promoción Económica (Igape) e as entidades financeiras adheridas, para a creación e posta en marcha dun mecanismo que lles facilite ás Pemes galegas pro</p>
<p>ductoras de mexillón, directamente ou a través das súas asociacións, o financiamento da venda da súa producción ás depuradoras e á industria transformadora, mediante o desconto bancario de letras de cambio aceptadas e obrigas de pagamento á orde asinados polos seus clientes para o pagamento de facturas emitidas entre a data da entrada en vigor do convenio e o 28 de febreiro de 2003.</p>
<p>A liña de desconto terá un límite global máximo de 20 millóns de euros e o seu importe distribuirao proporcionalmente o Igape entre as entidades financeiras participantes.</p>
<p>Cláusula 2ª.-Beneficiarios do financiamento.</p>
<p>Poderán acceder ó mecanismo de financiamento previsto neste convenio aquelas pequenas ou medianas empresas conforme a definición establecida pola Comisión Europea, productoras de mexillón e con domicilio fiscal en Galicia, directamente ou a través das asociacións de productores.</p>
<p>Cláusula 3ª.-Destino das operacións financeiras.</p>
<p>3.1. As liñas de desconto bancario deberán dedicarse a adianta-lo 100% do importe das letras de cambio aceptadas e obrigas de pagamento á orde asinados por razón da venda de mexillón facturado entre a data de entrada en vigor deste convenio e o 28 de febreiro de 2003.</p>
<p>3.2. Os documentos de pagamento presentados a desconto bancario deberán ter un vencemento non superior a:</p>
<p>a) Catro meses desde a data da factura, para as vendas a depuradoras.</p>
<p>b) Seis meses desde a data da factura, para as vendas a cocedoiros, a industrias conxeladoras e conserveiras.</p>
<p>Cláusula 4ª.-Características das operacións de financiamento.</p>
<p>4.1. Unha vez aceptada a operación financeira, a entidade adiantará o 100% do importe da factura que conte cun documento de pagamento aprazado aceptado nas condicións establecidas neste convenio, sen repercutir ó beneficiario ningún custo ou deducción da operación, excluídos timbres, aranceis e impostos vinculados á operación de desconto, que serán por conta do suxeito pasivo.</p>
<p>4.2. O Igape compensaralles ás entidades financeiras os custos financeiros e de xestión que se deriven destas operacións cunha porcentaxe do 1'5% do importe descontado a seis meses, e do 1% para as operacións a catro meses, de acordo co previsto na cláusula 3ª anterior.</p>
<p>4.3. No caso de que o cliente do beneficiario adiantase o pagamento da venda, a entidade financeira deberalle notificarlle tal circunstancia ó Igape, procedendo ó reintegro da parte proporcional dos custos financeiros non soportados pola entidade colaboradora.</p>
<p>Cláusula 5ª.-Tramitación das solicitudes.</p>
<p>5.1. As empresas productoras de mexillón interesadas, que reúnan os requisitos establecidos neste convenio dirixirán a súa solicitude a calquera das entidades financeiras adheridas ó convenio.</p>
<p>5.2. As entidades financeiras analizarán as solicitudes e asumirán o risco das operacións aprobadas. No caso de denegación das solicitudes, notificaranlle ó Igape os seus motivos, co fin de que o instituto proceda a notificarllo ó solicitante para, de se-lo caso, que este poida designar unha nova entidade financeira.</p>
<p>5.3. Previamente á disposición dos fondos descontados, a entidade financeira colaboradora deberá requirir do beneficiario a seguinte documentación:</p>
<p>-A acreditación da condición de productor de mexillón domiciliado en Galicia, a que poderá xustificarse alternativamente, ben cunha certificación da asociación de productores de mexillón á que pertenza ou ben con copia da concesión administrativa en vigor do punto de fondeo da batea.</p>
<p>-A declaración da condición de PEME da solicitante, segundo modelo I deste convenio.</p>
<p>-Copia do CIF ou NIF do solicitante.</p>
<p>-A factura orixinal e o documento de pagamento aprazado aceptado polo cliente do beneficiario, que cumpran os requisitos establecidos no convenio.</p>
<p>-No caso de descontos efectuados pola asociación de productores: a relación de primeiros productores relacionada coas vendas.</p>
<p>5.4. A entidade financeira conservará e custodiará a disposición do Igape a documentación reseñada anteriormente, segundo o establecido na cláusula 6.3 deste convenio.</p>
<p>Cláusula 6ª.-Compromisos dos partícipes no convenio.</p>
<p>6.1. O Igape comprométese a:</p>
<p>a) Realizarlles ás entidades financeiras, en concepto de compensación de custos, as achegas establecidas neste convenio por cada operación financeira xustificada correctamente.</p>
<p>b) Desenvolve-los procedementos necesarios para o bo fin da tramitación das operacións e difundir este programa entre os posibles beneficiarios.</p>
<p>6.2. As organizacións representativas dos intereses dos productores poderán colaborar establecendo os procedementos internos que resulten necesarios para asegura-la maior axilidade na tramitación das operacións, dentro do respecto á legalidade e á súa normativa propia.</p>
<p>6.3. As entidades financeiras adheridas comprométense a:</p>
<p>a) Concede-las operacións financeiras nos termos e nas condicións establecidos neste convenio ou xus</p>
<p>tificar, diante do Igape, os motivos da súa denegación segundo modelo II deste convenio.</p>
<p>b) Manter á disposición do Igape a documentación relativa ós requisitos dos beneficiarios e ó destino da operación financeira durante un prazo de, polo menos, 5 anos desde a disposición dos fondos e remitirlle ó Igape as aclaracións que solicite respecto destes.</p>
<p>c) Desenvolve-los procedementos necesarios para o bo fin da tramitación das operacións, pór tódolos medios dispoñibles para facilitárlle-lo acceso a esta liña de financiamento ós productores galegos de mexillón e colaborar na difusión deste programa.</p>
<p>d) Para efectos dun axeitado seguimento do convenio, informar por solicitude do Igape, das operacións concedidas e denegadas.</p>
<p>Cláusula 7ª.-Liquidación das achegas do Igape ó convenio.</p>
<p>7.1. Previamente á disposición dos fondos, a entidade financeira comprobará a documentación (acreditación da condición de productor galego de mexillón, declaración de condición de PEME, facturas e documentos de pagamento) que acredite a condición de beneficiario, a operación de venda e o instrumento para o seu pagamento aprazado.</p>
<p>7.2. Antes do 15 de febreiro de 2003, as entidades financeiras remitiranlle ó Igape unha certificación asinada por apoderado con poder suficiente comprensiva das operacións de desconto acollidas ó presente convenio formalizadas ata o 31 de xaneiro de 2003, e dentro dos importes máximos previamente autorizados polo Igape e que reflectirá alomenos: beneficiario, cliente, importe e data da factura e data do vencemento do documento de pagamento xirado para o seu aboamento, segundo modelo III deste convenio.</p>
<p>Igualmente, antes do 15 de marzo de 2003, as entidades financeiras remitiranlle ó Igape unha certificación coas características sinaladas anteriormente, comprensiva das operacións formalizadas entre o 1 e o 28 de febreiro de 2003.</p>
<p>No caso dos descontos a favor das asociacións de productores, xuntarase para cada operación, unha relación dos primeiros productores implicados nas vendas facturadas.</p>
<p>7.3. O Igape procederá ó pagamento das liquidacións correspondentes nos quince días seguintes a aquel no que recibise as correspondentes liquidacións.</p>
<p>Cláusula 8ª.-Control.</p>
<p>8.1. Tanto as entidades financeiras como os beneficiarios das operacións de financiamento quedan obrigados a someterse ás actuacións de control que</p>
<p>se efectúen por parte do Igape ou polos órganos internos ou externos de control da Comunidade Autónoma de Galicia, para verifica-lo cumprimento dos requisitos e das finalidades das operacións financeiras acollidas a este convenio.</p>
<p>8.2. En caso de comprobación de incumprimento das condicións deste convenio respecto das obrigas de depósito e custodia de documentación e comprobación do destino dos fondos, para algunha das operacións financeiras acollidas a el, procederá o reintegro das cantidades percibidas polas entidades financeiras, xunto cos xuros de mora producidos desde o seu pagamento.</p>
<p>8.3. As cantidades que se reintegren terán a consideración de ingresos de dereito público, e resultará de aplicación para o seu recobro, se é o caso, a vía executiva.</p>
<p>Cláusula 9ª.-Denuncia do convenio.</p>
<p>9.1. Será causa suficiente para a resolución deste convenio o incumprimento por algunha das partes de calquera das súas cláusulas, trala denuncia cun mínimo de 30 días de aviso previo.</p>
<p>9.2. A resolución do convenio suporá, en todo caso, deixar atendidas fronte ós beneficiarios as obrigas xa contraídas por calquera das partes.</p>
<p>Cláusula 10ª.-Adhesión de entidades financeiras ó convenio.</p>
<p>10.1. As entidades financeiras establecidas en Galicia que, demostrando unha implantación significativa en Galicia, dispoñan dos medios técnicos adecuados para asegura-la correcta tramitación dos expedientes conforme o establecido neste convenio e nos seus anexos e manifesten o seu interese en colaborar no ámbito deste convenio, poderán insta-la súa adhesión perante o Igape dentro dos 10 días seguintes á entrada en vigor do convenio.</p>
<p>10.2. A adhesión formalizarase mediante a sinatura, por apoderado con facultades bastantes, da declaración que se xunta como modelo IV a este convenio. O Igape daralles conta ó resto das entidades adheridas da existencia de cada novo partícipe no convenio.</p>
<p>Cláusula 11ª.-Seguimento do convenio.</p>
<p>O Igape habilitará os mecanismos necesarios que aseguren a axeitada coordinación entre os partícipes do convenio e resolverá tódalas incidencias que poidan xurdir da interpretación das súas cláusulas.</p>
<p>Cláusula 12ª.-Vixencia.</p>
<p>Este convenio entrará en vigor o día seguinte ó da súa publicación no Diario Oficial de Galicia e estenderá a súa vixencia ó longo do exercicio 2003, ata a liquidación das operacións formalizadas ó seu abeiro.</p>
<p>Cláusula 13ª.-Dotación orzamentaria.</p>
<p>A dotación orzamentaria do Igape para o financiamento deste convenio elévase a 300.000 A, que se imputarán á partida 02.01-16/05/01-656700 dos seus orzamentos para o ano 2003.</p>
<p>Cláusula 14ª.-Natureza.</p>
<p>O presente convenio ten natureza administrativa, correspondéndolle ó presidente do Igape a interpretación do seu contido.</p>
<p>Modelo I</p>
<p>Certificación da condición de PEME</p>
<p>Para os efectos do convenio, terá a consideración de pequena ou mediana empresa a unidade económica con personalidade física ou xurídica que reúna cada un dos seguintes requisitos:</p>
<p>a) Que teña menos de 250 traballadores. O número de empregados corresponderá ó número de unidades de traballo/ano (UTA), é dicir, o número de asalariados a xornada completa empregados durante un ano, constituíndo o traballo a tempo parcial ou o traballo estacional fraccións de UTA. Como ano de referencia tomarase o ano do último exercicio pechado.</p>
<p>b) Que teña un volume de negocios anual non superior a 40 millóns de euros, ou ben un balance xeral anual que non exceda de 27 millóns de euros. Os ditos límites calcularanse segundo o último exercicio financeiro pechado. No caso de empresas de nova creación con contas que aínda non se pechasen, os límites aplicables deberán basearse en estimacións fiables realizadas durante o exercicio financeiro.</p>
<p>c) Que cumpra o criterio de independencia tal como se define a continuación:</p>
<p>I. Consideraranse empresas independentes as empresas nas que o 25%, ou máis, do seu capital ou dos seus dereitos de voto non pertenza a outra empresa ou, conxuntamente, a varias empresas que non respondan á definición de microempresa. Este límite poderá superarse nos dous casos seguintes:</p>
<p>-Se a empresa pertence a sociedades públicas de participación, sociedades de capital risco ou a investidores institucionais, sempre que estes non exerzan, individual ou conxuntamente, ningún control sobre a empresa.</p>
<p>-Se o capital está distribuído de tal forma que non é posible determinar quén o posúe e se a empresa declara que pode, lexitimamente, presumir que o 25%, ou máis, do seu capital non pertence a outra empresa ou, conxuntamente, a varias empresas que non respondan á definición de microempresa.</p>
<p>II. Para o cálculo dos límites recollidos nas letras a) e b) engadiranse as cifras correspondentes da empresa beneficiaria e de tódalas empresas nas que posúa, directa ou indirectamente, o 25% ou máis do seu capital ou dos dereitos de voto.</p>
<p>ANEXO II</p>
<p>RELACIÓN DE ENTIDADES FINANCEIRAS ADHERIDAS</p>
<p>Banco de Galicia</p>
<p>Banco Pastor</p>
<p>Banesto</p>
<p>Banco Bilbao Vizcaya Argentaria</p>
<p>Banco Santander Central Hispano</p>
<p>Banco Popular</p>
<p>Banco Etchevarría</p>
<p>Banco Simeón</p>
<p>Banco Gallego</p>
<p>Banco Zaragozano</p>
<p>Caixa Galicia</p>
<p>Caixanova</p>
<p>Caixa Rural Galega</p>
<p>Caja de Ahorros y Pensiones de Barcelona La Caixa</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

