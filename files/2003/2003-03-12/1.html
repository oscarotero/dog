---
date: '2003-03-12'
id: 8D0A
page: 2926
number: 50
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Decreto 178/2003, do 20 de febreiro, polo que se aproba o código de
  identificación corporativa da Xunta de Galicia.
range: Decreto
url: 'https://www.xunta.gal/dog/Publicados/2003/20030312/Anuncio8D0A_gl.html'
---
<p>Nunha sociedade na que factores como o auxe da comunicación e a identificación visual converteron a imaxe nun referente de primeira orde, a Xunta de Galicia non pode permanecer allea a esta realidade e, polo tanto, persegue nas súas prioridades a dotación de instrumentos que reafirmen a súa identidade e faciliten a súa identificación polos cidadáns. A identificación visual que se persegue cun programa de imaxe institucional como o que aborda o presente decreto, responde ás necesidades que para a Xunta de Galicia supón que a comunicación cos cidadáns constitúe unha obriga derivada da súa propia natureza, dos seus fins, e das súas diversas actuacións.</p>
<p>En consecuencia, realizado o pertinente estudio, estímase que a imaxe corporativa da Xunta de Galicia implantada no ano 1985, nas súas diversas aplicacións foi revelando problemas de lexibilidade inherentes á súa propia construcción formal orixinaria, o que xerou unha considerable dispersión na súa aplicación, que aconsella unha nova formulación da devandita imaxe corporativa.</p>
<p>A devandita lei aprobou, como un dos símbolos de Galicia, o seu escudo, e fixou no seu artigo 7º os supostos nos que este deberá ser utilizado. A presente norma pretende regula-la utilización da imaxe corporativa da Xunta de Galicia respectando o establecido no devandito artigo 7.</p>
<p>Mediante a presente norma apróbase, pois, o código de identificación corporativa da Xunta de Galicia e establécese o seu ámbito de aplicación, que abrangue tódolos departamentos da Administración da Comunidade Autónoma, os seus organismos autónomos e entes de dereito público dela dependentes, autorizando o conselleiro da Presidencia, Relacións Institucionais e Administración Pública para que, mediante orde, estableza as condicións nas que o mencionado código de identificación corporativa deberá ser utilizado.</p>
<p>Na súa virtude, por proposta do conselleiro da Presidencia, Relacións Institucionais e Administración Pública e logo de deliberación do Consello da Xunta de Galicia, na súa reunión do día vinte de febreiro de dous mil tres,</p>
<p>DISPOÑO:</p>
<p>Artigo 1º</p>
<p>Apróbase o código de identificación corporativa da Xunta de Galicia que figura anexo ó presente decreto.</p>
<p>Artigo 2º</p>
<p>1. Os departamentos da Xunta de Galicia, os seus organismos autónomos e entes de dereito público dela dependentes, utilizarán o devandito código de identificación en tódalas accións de comunicación audiovisuais, escritas e plásticas e, en particular:</p>
<p>a) Nos documentos, modelos normalizados e material impreso.</p>
<p>b) Nas informacións, publicacións, comunicacións ou calquera outro tipo de expresión en calquera soporte, incluídos os audiovisuais ou telemáticos, así como nos carteis e sinalizacións.</p>
<p>2. No suposto dos organismos autónomos e entes de dereito público dependentes ou adscritos á Xunta de Galicia, estarán suxeitos ó disposto no presente decreto, con independencia da utilización, se é o caso, da súa imaxe específica, suposto no que estarán obrigados á utilización de ambas.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó disposto no presente decreto.</p>
<p>Disposicións derradeiras</p>
<p>Primeira.-Facúltase o conselleiro da Presidencia, Relacións Institucionais e Administración Pública para fixa-las condicións nas que o código de identificación corporativa da Xunta de Galicia deberá ser utilizado en cada caso concreto e, en xeral, para dictar cantas disposicións sexan necesarias para o desenvolvemento do disposto neste decreto.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vinte de febreiro de dous mil tres.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia, Relacións Institucionais e Administración Pública</p>

