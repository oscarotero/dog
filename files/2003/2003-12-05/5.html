---
date: '2003-12-05'
id: '22E92'
page: 14
number: 237
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 1 de decembro de 2003 pola que se establecen as condicións da emisión
  de bonos da Comunidade Autónoma de Galicia polo importe de 125 millóns de
  euros.
range: Orde
url: 'https://www.xunta.gal/dog/Publicados/2003/20031205/Anuncio22E92_gl.html'
---
<p>Con base no artigo 28 da Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003, o Consello da Xunta de Galicia, por Decreto 145/2003, do 31 de xaneiro, autorizou a realización das operacións financeiras recollidas na indicada lei mediante a emisión de débeda pública ou a concertación de créditos, facultando, así mesmo, o conselleiro de Economía e Facenda para que estableza as condicións das ditas operacións e dicte as disposicións necesarias para tal efecto.</p>
<p>Mediante acordo do Consello de Ministros do 13 de xuño de 2003, obtívose a autorización establecida no artigo 14.3º da Lei orgánica 8/1980, do 22 de setembro, de financiamento das comunidades autónomas.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Emitir débeda pública da Comunidade Autónoma de Galicia por un importe de 125 millóns de euros. Esta emisión realízase baixo a forma de bonos da Xunta de Galicia, representada mediante anotacións en conta, ó abeiro dos artigos 55 e seguintes da Lei 24/1988, do 28 de xullo, do mercado de valores coas modificacións introducidas pola Lei 44/2002,</p>
<p>do 22 de novembro, de medidas de reforma do sistema financeiro e da Lei 41/1999, do 12 de novembro, sobre sistemas de pagamentos e de liquidación de valores.</p>
<p>A emisión de débeda pública que autoriza esta orde terá as características que se detallan a continuación:</p>
<p>-Importe: 125 millóns de euros.</p>
<p>-Data da emisión: 11 de decembro de 2003.</p>
<p>-Data de desembolso: 11 de decembro de 2003.</p>
<p>-Prezo da emisión: á par, libre de gastos para o subscritor.</p>
<p>-Nominal das obrigacións: 1.000 euros.</p>
<p>-Subscrición: realizarana directamente as entidades financeiras aseguradoras da emisión, actuando no nome propio ou por conta de terceiras persoas, o día 10 de decembro de 2003.</p>
<p>-Cupón: os cupóns serán semestrais e vencerán os días 11 de xuño e 11 de decembro de cada ano. A Xunta de Galicia pagará no seu vencemento os cupóns polo seu importe líquido. Se o posuidor é un investidor non residente que non opere en España mediante establecemento permanente, procederase á devolución de oficio das retencións practicadas, segundo o procedemento establecido na resolución da Dirección Xeral de Política Financeira e Tesouro desta consellería, do 22-10-1993 (DOG do 8 de novembro). Así mesmo, procederase á devolución de oficio das retencións practicadas ós investidores suxeitos pasivos do imposto de sociedades, así como ós investidores non residentes que operen en España a través de establecemento permanente, segundo o procedemento establecido na resolución da Dirección Xeral de Política Financeira e Tesouro do 3-7-2001 (DOG do 9 de xullo).</p>
<p>-Cotizacións: solicitarase a inscrición desta débeda pública no mercado de débeda pública de anotacións Iberclear na forma prevista nos artigos 55 e seguintes da Lei 24/1988, do 28 de xullo, de mercado de valores, e nos demais preceptos legais aplicables na materia.</p>
<p>-Fiscalidade: de conformidade co previsto no artigo 14.5º da Lei orgánica 8/1980, do 22 de setembro, de financiamento das comunidades autónomas, esta emisión goza dos mesmos beneficios e condicións que a débeda pública do Estado.</p>
<p>-Amortización: dunha soa vez á par, ós tres (3) anos da data da emisión.</p>
<p>-Tipo de xuro: o tipo de xuro será variable, fixarase semestralmente, con referencia ó euribor das 11.00 horas a prazo de 6 meses, publicado por Reuters na páxina Euribor01 (ou outra que a substitúa) do segundo día hábil anterior a data de cada período de xuro, restándolle á devandita referencia 0,04%.</p>
<p>-Liquidez: as entidades aseguradoras garanten durante a vida da emisión a liquidez das obrigacións.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 1 de decembro de 2003.</p>
<p>José Antonio Orza Fernández</p>
<p>Conselleiro de Economía e Facenda</p>

