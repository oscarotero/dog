---
date: '2003-12-05'
id: 22E9A
page: 14
number: 237
agency: 'CONSELLERÍA DE INNOVACIÓN, INDUSTRIA E COMERCIO'
section: III. OUTRAS DISPOSICIÓNS
title: >-
  Orde do 21 de novembro de 2003 pola que se convoca o réxime de concesión de
  axudas para a substitución de guindastres-torre desmontables para obras na
  Comunidade Autónoma de Galicia, no ano 2004, de acordo coas bases reguladoras
  establecidas no anexo V da Orde do 11 de marzo de 2002, publicadas no Diario
  Oficial de Galicia número 55, do 18 de marzo, e número 77, do 22 de abril.
range: Orde
url: 'https://www.xunta.gal/dog/Publicados/2003/20031205/Anuncio22E9A_gl.html'
---
<p>A Consellería de Innovación, Industria e Comercio, a través da Dirección Xeral de Industria Enerxía e Minas, ten entre as súas competencias a inspección, o control e a vixilancia do cumprimento dos regulamentos e das normas de seguridade sobre instalacións e actividades industriais.</p>
<p>O obxecto desta orde é a convocatoria de subvencións para a substitución de guindastres-torre desmontables para obras (en diante G.T.D.O.), con data de fabricación anterior ó 1 de xaneiro de 1977, por outras de nova fabricación. As G.T.D.O. que se vaian substituír deberán ser achatarradas.</p>
<p>No marco de tales actividades, coa finalidade de mellora-la seguridade nos guindastres, consígnase, na Lei de orzamentos xerais da Comunidade Autónoma de Galicia, na partida orzamentaria 08.02.622-A.770.0, unha previsión de gasto para subvenciona-la substitución de G.T.D.O., con data de fabricación anterior ó 1 de xaneiro de 1977, baixo o epígrafe: subvencións para seguridade industrial.</p>
<p>O contido desta orde de axudas axústase ó Decreto 287/2000, do 21 de novembro, polo que se desenvolve o réxime de axudas e subvencións da Comunidade Autónoma de Galicia, e o establecido polo Decreto 172/2001, do 12 de xullo, sobre incentivos para o desenvolvemento económico e fomento da actividade empresarial na Comunidade Autónoma de Galicia.</p>
<p>Esta convocatoria desenvolve o procedemento do anexo V da Orde do 11 de marzo de 2002, na que se establecen as bases reguladoras, de axudas e subvencións en materia de enerxía, minería, tecnoloxía e desenvolvemento sectorial, comercio e consumo.</p>
<p>Consecuentemente con todo o anterior e no exercicio das facultades que me confire o artigo 34 da Lei 1/1983, do 22 de febreiro, reguladora da Xunta de Galicia e do seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto desta orde é proceder á convocatoria de axudas e subvencións do programa de apoio á substitución de G.T.D.O, recollido no anexo V da Orde do 11 de marzo de 2002, pola que se establecen as bases reguladoras de axudas e subvencións en materia de enerxía, minería, tecnoloxía e desenvolvemento sectorial, comercio e consumo.</p>
<p>Tal como se establece no artigo 3.2º da dita orde, o obxecto, requisitos dos beneficiarios e criterios obxectivos de adxudicación, son os establecidos para cada programa de incentivos no anexo desta, aplicándose, no non previsto nela, o que se establece nos seguintes artigos.</p>
<p>Artigo 2º.-Crédito orzamentario e contía máxima da axuda.</p>
<p>As axudas financiaranse con cargo á partida 08.02.622-A.770.0 Subvencións para seguridade industrial cun crédito de 300.000 euros, consignados nos orzamentos xerais da Comunidade Autónoma de Galicia para o ano 2004.</p>
<p>O crédito e a aplicación orzamentaria son os que se indican a continuación:</p>
<p>Aplicación: 08.02.622-A.770.0.</p>
<p>Denominación: G.T.D.O: actuacións en materia de seguridade industrial.</p>
<p>Importe en euros: 300.000.</p>
<p>O gasto que se proxecta tramitarase como expediente anticipado e está condicionado á existencia de crédito adecuado e suficiente nos orzamentos do exercicio para 2004, de acordo co disposto no artigo 3.3º in fine da Orde do 27 de novembro de 2000, pola que se modifica a Orde do 11 de febreiro de 1998, sobre tramitación anticipada de expedientes de gasto.</p>
<p>Esas cantidades poderanse incrementar en función das solicitudes presentadas e de acordo coa dispoñibilidade de crédito.</p>
<p>A contía máxima da subvención neta equivalente poderá alcanzar ata o 20% do custo da inversión subvencionable.</p>
<p>En todo caso, esta convocatoria quedará pechada unha vez esgotada a dotación económica.</p>
<p>Artigo 3º.-Actuacións subvencionables.</p>
<p>Será subvencionable a substitución de G.T.D.O, con data de fabricación anterior ó 1 de xaneiro de 1977, instaladas polo menos nunha ocasión antes do 8 de abril.</p>
<p>Artigo 4º.-Solicitudes, prazo de presentación e documentación.</p>
<p>As solicitudes, xunto coa documentación, dirixiranse ó conselleiro de Innovación, Industria e Comercio, e presentaranse no rexistro xeral da Consellería de Innovación, Industria e Comercio, nas delegacións provinciais ou a través dalgunha das formas establecidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, entre as que se inclúen os rexistros dos concellos que teñan subscrito o convenio de colaboración para a implantación dun sistema intercomunicado do rexistro coa Administración da Comunidade Autónoma de Galicia.</p>
<p>O prazo para a presentación das solicitudes iniciarase ó día seguinte da publicación desta orde no DOG e rematará o día 30 de xaneiro de 2004.</p>
<p>As solicitudes cubertas segundo modelo do anexo I e a seguinte documentación deberán presentarse por duplicado:</p>
<p>-Fotocopia cotexada do documento acreditativo da persoa ou entidade solicitante (DNI, NIF) ou, de se-lo caso, da representación na que se actúa. No caso das persoas xurídicas, poder do asinante e escritura pública de constitución da sociedade.</p>
<p>-Memoria técnica do guindastre que se vaia substituír, onde se especifique a marca, o tipo e o número de fabricación.</p>
<p>-Fotocopia cotexada do certificado de construcción emitido polo fabricante ou importador.</p>
<p>-Documentación onde se acredite estar inscrita no rexistro de G.T.D.O. da Consellería de Innovación, Industria e Comercio e ser instalada polo menos nunha ocasión antes do 8 de abril de 1997.</p>
<p>-Factura pro forma onde conste orzamento e prazo de entrega da G.T.D.O. substitutiva.</p>
<p>-Documento no que se identifiquen de forma fidedigna os elementos constitutivos da G.T.D.O. que se vaia substituír, que poderán ser verificados polos servicios técnicos da Consellería de Innovación, Industria e Comercio.</p>
<p>-Declaración de outras axudas solicitadas.</p>
<p>-Compromiso por parte do empresario de instala-la G.T.D.O. substitutiva na Comunidade Autónoma de Galicia.</p>
<p>Artigo 5º.-Corrección de defectos.</p>
<p>Conforme o establecido no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, se a solicitude de subvención non reúne os requisitos esixidos nesta orde, o interesado será requirido para que nun prazo de 10 días naturais contados a partir do día seguinte á recepción do dito requirimento, corrixa a falta ou xunte os docu-</p>
<p>mentos preceptivos, con indicación que de non facelo, se considera desistido na súa solicitude, logo de resolución que deberá ser dictada nos termos previstos no artigo 42 da mencionada lei.</p>
<p>Artigo 6º.-Valoración de proxectos.</p>
<p>Conforme o establecido no artigo 9 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, a valoración das solicitudes admitidas realizaraa unha comisión constituída para o efecto, que estará presidida polo director xeral de Industria, Enerxía e Minas ou a persoa na que delegue. Constituirana ademais o subdirector xeral de Administración Industrial, o xefe do Servicio de Administración Industrial que actuará como secretario, e os delegados provinciais da Consellería de Innovación, Industria e Comercio ou as persoas nos que estes últimos deleguen.</p>
<p>Os expedientes completados, revisados e ordenados segundo orde de entrada no rexistro, serán remitidos á comisión de valoración, para que proceda a propoñer aprobación ou denegación de axudas seguindo os criterios establecidos no anexo V da Orde do 11 de marzo de 2002.</p>
<p>A comisión proporá a contía das axudas correspondentes ós investimentos subvencionables ata esgota-lo crédito dispoñible, quedando en reserva o resto dos investimentos subvencionables, para que, se se producise algunha renuncia ou modificación nos proxectos inicialmente subvencionados, puideran ser atendidos co crédito que quede libre.</p>
<p>Á vista do informe emitido pola comisión dictaranse as correspondentes resolucións de acordo co establecido no artigo 4 da Orde do 11 de marzo de 2002.</p>
<p>Artigo 7º.-Xustificación do investimento.</p>
<p>A data limite para executa-las actuacións que foran obxecto de subvención e para xustifica-lo correspondente investimento e pagamento é o 31 de setembro de 2004. Para iso, o beneficiario deberá presentar na Dirección Xeral de Industria, Enerxía e Minas ou nas delegacións provinciais da Consellería de Innovación, Industria e Comercio ou a través de algunha das formas recollidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, a seguinte documentación, por duplicado:</p>
<p>-Factura acreditativa da adquisición, xustificante de pagamento ou documentos de financiamento da G.T.D.O. adquirida, ou copia cotexada deles.</p>
<p>-Certificado acreditativo do achatarramento da G.T.D.O. que se vaia substituír, o que poderá ser obxecto de comprobación polos servicios técnicos da Consellería de Innovación, Industria e Comercio.</p>
<p>-Xustificante doutras axudas obtidas ou declaración das solicitadas.</p>
<p>-Certificados acreditativos de que se atopa ó día das obrigas tributarias, da Seguridade Social, e que non ten pendente de pagamento ningunha outra débeda, por ningún concepto, coa Administración pública da Comunidade Autónoma, agás no caso de que estean exceptuadas por disposición legal.</p>
<p>-Para o aboamento da subvención uniráselle á documentación xa sinalada unha certificación da conta bancaria, na que conste ordinal bancario, código de banco, código de sucursal e código de conta corrente, onde se debe realiza-lo aboamento, expedida pola propia entidade bancaria.</p>
<p>-Copia cotexada do documento de baixa no rexistro de guindastres-torre, da G.T.D.O. achatarrada na delegación provincial correspondente.</p>
<p>-Copia cotexada do documento de alta no rexistro de guindastres-torre, da G.T.D.O. adquirida na delegación provincial correspondente.</p>
<p>Os órganos competentes da Consellería de Innovación, Industria e Comercio poderán solicita-las aclaracións, informes ou medios de xustificación a que se refire o artigo 15 do Decreto 287/2000, do 21 de novembro, que consideren convenientes. No caso de que non foran remitidos polo beneficiario dentro do prazo que se sinale, entenderase que renuncia á axuda.</p>
<p>Artigo 8º.-Pagamento da subvención.</p>
<p>Conforme o establecido nos artigos 15 e 16 do Decreto 287/2000, do 21 de novembro, a percepción da axuda terá lugar despois de que os servicios técnicos da Consellería de Innovación, Industria e Comercio, trala inspección realizada, de se-lo caso, certifiquen que se realizou o investimento que foi obxecto da subvención e o previsto na resolución de concesión. Ademais, o beneficiario deberá presenta-la documentación adicional que lle sexa requirida por estes servicios técnicos, co obxecto de determina-lo alcance do proxecto e as actuacións subvencionables.</p>
<p>No caso de que o investimento realizado tivese un custo inferior ó inicialmente previsto, e sempre que a minoración do custo non supoña unha realización deficiente do proxecto, a axuda que se conceda verase diminuída nunha porcentaxe proporcional.</p>
<p>Disposición derradeira</p>
<p>Facúltase o director xeral de Industria, Enerxía e Minas para dicta-las disposicións necesarias para o desenvolvemento desta orde.</p>
<p>Santiago de Compostela, 21 de novembro de 2003.</p>
<p>Juan Rodríguez Yuste</p>
<p>Conselleiro de Innovación, Industria e Comercio</p>

