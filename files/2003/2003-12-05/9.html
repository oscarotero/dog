---
date: '2003-12-05'
id: 22EA2
page: 14
number: 237
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 27 de novembro de 2003 pola que se establecen as bases reguladoras e
  se procede á convocatoria pública de subvencións para a programación de
  accións formativas experimentais e complementarias do Plan FIP cofinanciadas
  polo Fondo Social Europeo na Comunidade Autónoma de Galicia para o exercicio
  de 2004.
range: Orde
url: 'https://www.xunta.gal/dog/Publicados/2003/20031205/Anuncio22EA2_gl.html'
---
<p>Polo Decreto 69/1993, do 10 de marzo, a Comunidade Autónoma de Galicia asume as funcións e servicios transferidos pola Administración do Estado en materia de formación profesional ocupacional.</p>
<p>O Decreto 212/2003, do 3 de abril, polo que se establece a estructura orgánica da Consellería de Asuntos Sociais, Emprego e Relacións Laborais atribúelle a esta, a través da Dirección Xeral de Formación e Colocación, o exercicio das competencias e funcións, entre outras materias, relativas á formación profesional ocupacional; o Decreto 287/2000, do 21 de decembro, polo que se desenvolve o réxime de axudas e subvencións públicas da Comunidade Autónoma de Galicia, establece que a concesión de axudas e subvencións se axustará ós principios de publicidade, concorrencia e obxectividade, en aplicación do disposto no artigo 78 da Lei de réxime financeiro e orzamentario de Galicia, texto refundido aprobado polo Decreto lexislativo 1/1999, do 7 de outubro, ós que se axusta esta disposición.</p>
<p>O Regulamento (CE) nº 1784/1999, do 12 de xullo, do Parlamento Europeo e do Consello, relativo ó Fondo Social Europeo, polo que se aproban as disposicións de aplicación relativas ó Fondo Social Europeo, sinala que o Fondo apoiará e complementará as actividades dos estados membros destinadas ó desenvolvemento do mercado de traballo e dos recursos humanos, entre outras, nas políticas de fomento e mellora da formación profesional e da formación en xeral. Así mesmo, o Regulamento (CE) nº 68/2001, do 12 de xaneiro, da Comisión, regula a aplicación dos artigos 87 e 88 do Tratado CE ás axudas á formación.</p>
<p>O obxecto desta orde é a regulación das accións formativas de carácter experimental e complementario respecto do Plan Nacional de Formación e Inserción Profesional (Plan FIP), cofinanciadas polo Fondo Social Europeo. Neste sentido, a regulación do Plan FIP, que conta cun catálogo preestablecido de especialidades homologadas, pode deixar sen atender especialidades formativas de especial interese, tanto desde o punto de vista do colectivo que atenden como dos sectores productivos ós que se dirixen.</p>
<p>A orde da Consellería de Economía e Facenda do 11 de febreiro de 1998, pola que se regula a tramitación anticipada de expedientes de gasto, na redacción dada pola Orde do 27 de novembro de 2000, que a modifica, establece no seu artigo 3.3º que poderán tramitarse, no exercicio inmediatamente anterior ó que se vaian imputa-los correspondentes gastos, os expedientes relativos ás bases reguladoras ou convocatorias de axudas e subvencións derivadas da aplicación de regulamentos comunitarios con financiamento procedente dos fondos europeos, sempre que exista regulación das axudas pola Unión Europea, ou de ámbito estatal dictada en desenvolvemento ou transposición dela, e que existan compromisos de financiamento destinados á aplicación das medidas citadas.</p>
<p>O financiamento das axudas previstas nesta orde de convocatoria farase con cargo ós créditos dos programas 16.05.241B 440.0 (209.424 A), 16.05.241B 470.0 (342.424 A), 16.05.241B 460.0 (100.000 A) e 16.05.241B 480.0 (591.036 A) que figuran no proxecto de Lei de orzamentos xerais da Comunidade Autónoma para o ano 2004, e que constitúe o importe global máximo que se destina para estas subvencións.</p>
<p>Consecuentemente con todo o anterior, consultados o Consello Galego de Relacións Laborais e o Consello Galego de Formación Profesional, no exercicio das facultades que me confire o artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto e ámbito de aplicación.</p>
<p>1. Esta orde ten por obxecto o establecemento das bases reguladoras polas que se rexerá, no ámbito da Comunidade Autónoma de Galicia, tanto a convocatoria pública como a execución de accións formativas experimentais e complementarias do Plan FIP, cofinanciadas polo Fondo Social Europeo, correspondentes ó exercicio de 2004, xestionadas pola Consellería de Asuntos Sociais, Emprego e Relacións Laborais, a través da Dirección Xeral de Formación e Colocación.</p>
<p>2. A convocatoria das subvencións previstas nesta orde, agás as reguladas no artigo 2.I.a (compromisos de contratación), realizarase mediante réxime de concorrencia competitiva.</p>
<p>Artigo 2º.-Accións subvencionables.</p>
<p>As accións formativas reguladas nesta orde están incluídas no seguinte programa:</p>
<p>Accións formativas dirixidas a desempregados inscritos no Servicio Público de Emprego en data anterior á súa incorporación á acción formativa, que se agrupan en tres subprogramas:</p>
<p>I.a. Proxectos formativos con compromiso de contratación dos alumnos que, polas súas especiais características, non se axusten ós requisitos esixidos no Plan FIP. As entidades incluídas neste punto deberán comprometerse a contratar polo menos o 60% do número de alumnos para os que se aprobou a acción formativa, por un período mínimo de seis meses a xornada completa, ou tempo equivalente se a contratación non é a xornada completa. No caso de que o proxecto formativo se dirixa exclusivamente a colectivos desfavorecidos: persoas con discapacidade, parados de longa duración, maiores de 40 anos que leven máis dun ano en paro ou desempregados que accedan ó primeiro emprego, a esixencia de contratación poderá reducirse ó 40%. A contratación en calquera dos casos deberá producirse antes do 28 de febreiro de 2005, e o seu tempo mínimo computarase exclusivamente nos 12 meses seguintes á data do primeiro contrato.</p>
<p>I.b. Cursos de posgrao e cursos organizados por escolas de especialización profesional das universidades galegas, así como daquelas entidades expresamente vinculadas á relación universidade/empresa, dirixidos á mellora da empregabilidade dos titulados universitarios, que teñan carácter ocupacional e sexan útiles para a mellora da inserción laboral dos posgraduados.</p>
<p>I.c. Accións de carácter experimental que non teñan cabida no Plan FIP e que melloren a empregabilidade dos destinatarios, sempre que haxa expectativas razoa</p>
<p>bles de inserción laboral dos alumnos participantes e as accións que se realicen sexan preferentemente as relativas ós novos filóns de emprego (calidade, ambiente e novas tecnoloxías da comunicación e da información).</p>
<p>Artigo 3º.-Beneficiarios.</p>
<p>1. Tódalas entidades solicitantes de accións formativas reguladas nesta orde deberán achegar no momento de formula-la súa solicitude, xunto co resto da documentación esixida, licencia municipal de apertura da actividade da que se trate do local ou locais onde se vaia desenvolve-la acción solicitada.</p>
<p>2. Poderán ser beneficiarios das subvencións para o desenvolvemento do programa regulado no artigo 2º desta orde:</p>
<p>Subprograma I.a.: empresas ou grupos de empresas, entidades sen ánimo de lucro e corporacións locais.</p>
<p>Subprograma I.b.: as universidades galegas, así como entidades expresamente vinculadas á relación universidade/empresa.</p>
<p>Subprograma I.c.: empresas públicas ou privadas, entidades sen ánimo de lucro e corporacións locais.</p>
<p>Artigo 4º.-Axudas.</p>
<p>1. Tódalas accións formativas incluídas nestes subprogramas serán obxecto de subvención para compensa-los custos derivados da súa execución na proporción e contía que se determine nesta orde, sempre que se trate de gastos elixibles e que se xustifiquen de acordo co establecido nesta orde e no resto de normativa de aplicación.</p>
<p>2. Nas accións formativas dirixidas especificamente a alumnos discapacitados incrementarase o importe da subvención nun 35% co obxecto de financia-lo persoal de apoio e a adaptación curricular ou do material didáctico que sexa necesario para garanti-la adquisición de competencias por parte destes alumnos.</p>
<p>3. O cobramento destas subvencións será incompatible coa percepción de calquera outra axuda pública da mesma natureza e para a mesma acción.</p>
<p>Artigo 5º.-Custos subvencionables.</p>
<p>a) De acordo co que se establece no Regulamento (CE) nº 68/2001, do 12 de xaneiro, da Comisión das Comunidades Europeas, relativo á aplicación dos artigos 87 e 88 do Tratado (CE) ás axudas á formación, e sen prexuízo do establecido no Regulamento (CE) nº 1685/2000, do 28 de xullo, da Comisión, polo que se establecen disposicións de aplicación do Regulamento (CE) nº 1260/1999 do Consello no relativo ó financiamento de gastos de operacións cofinanciadas polos Fondos Estructurais, serán subvencionables os seguintes gastos:</p>
<p>-Custos dos docentes, así como os gastos de desprazamento deste persoal.</p>
<p>-Os gastos de desprazamento dos beneficiarios da formación. A entidade impartidora terá a obriga de compensa-los gastos por este concepto a tódolos alumnos que xustifiquen documentalmente que foron efectivamente realizados. Serán subvencionables os gastos de transporte necesarios para a realización de viaxes</p>
<p>didácticas previstas no programa formativo ou as que sexan apreciadas como necesarias e autorizadas expresamente pola Dirección Xeral de Formación e Colocación.</p>
<p>-Outros gastos correntes tales como materiais e subministracións. Poderanse incluír neste punto o conxunto de gastos non directamente vinculados ó obxecto último pero indispensables para imparti-la acción formativa, como gastos de limpeza, auga, electricidade, teléfono, combustibles... Poderán incluírse, así mesmo, os gastos de alugueres, tanto de instalacións como de maquinaria.</p>
<p>-A amortización dos instrumentos e equipamentos en proporción á súa utilización exclusiva para o proxecto de formación de que se trate.</p>
<p>-Os custos dos servicios de asesoría en relación coa acción de formación. Poden imputarse neste punto os gastos de asesoría legal como informes xurídicos ou consultas xurídicas; gastos de notaría e rexistros; gastos de asesoramento técnico tales como informes técnicos, peritaxes e taxacións; gastos de asesoramento financeiro como consultoría financeira.</p>
<p>b) Os custos subvencionables deberán ir acompañados de probas documentais, que deberán ser transparentes e detalladas.</p>
<p>Artigo 6º.-Contía das axudas e subvencións.</p>
<p>1. A valoración das solicitudes e a determinación da contía da subvención será fixada pola comisión de valoración.</p>
<p>2. O importe das subvencións concretarase no producto das horas da acción formativa polo número de alumnos e polo importe do módulo que se aplique en cada caso.</p>
<p>3. Os beneficiarios de tódolos programas regulados nesta orde poderán subcontratar, por unha soa vez, a realización das accións formativas financiadas con cargo a esta convocatoria, tendo en conta que a subcontratación non pode supoñer un aumento do custo de execución da acción formativa. Ademais, os subcontratistas deberán facilitar ós organismos de auditoría e control toda a información necesaria relativa ás accións subcontratadas. No caso de accións formativas subcontratadas, a solicitude de calquera modificación respecto da execución das accións concedidas deberá ser efectuada pola entidade adxudicataria.</p>
<p>Artigo 7º.-Obrigas das entidades colaboradoras.</p>
<p>As entidades beneficiarias das axudas deberán:</p>
<p>1. Requirir de cada alumno, no momento da súa incorporación, a seguinte documentación, que deberá arquivarse separadamente por cada acción formativa:</p>
<p>-Copia compulsada do DNI.</p>
<p>-Ficha individual.</p>
<p>-Documentación acreditativa de ter dereito á percepción das bolsas e axudas, se é o caso.</p>
<p>2. Remitir á Dirección Xeral de Formación e Colocación e á delegación provincial correspondente:</p>
<p>a) Como mínimo cinco días antes do inicio da acción formativa:</p>
<p>-As datas de inicio e remate e o horario de impartición.</p>
<p>-A planificación temporal dos módulos da acción formativa.</p>
<p>-O enderezo completo do lugar de impartición.</p>
<p>-A relación nominal dos docentes especificando os seus DNI.</p>
<p>b) O día de inicio de cada acción formativa:</p>
<p>-Certificación xustificativa do seu comezo e, se é o caso, das modificacións producidas respecto dos datos sinalados no punto anterior.</p>
<p>3. Enviar á Dirección Xeral de Formación e Colocación:</p>
<p>a) Dentro dos 10 días seguintes ó inicio da acción formativa, a seguinte documentación orixinal ou fotocopia compulsada:</p>
<p>-Relación nominal dos alumnos, especificando número do DNI.</p>
<p>-Copia compulsada dos seus DNI.</p>
<p>-Fichas SIFO de inicio en soporte informático.</p>
<p>-Ficha individual de cada alumno.</p>
<p>-Copia da póliza de seguros contratado co xustificante do seu aboamento, se é o caso.</p>
<p>A entidade impartidora arquivará unha copia desta documentación separadamente por cada acción formativa.</p>
<p>b) Mensualmente:</p>
<p>-Fichas de incidencias, en soporte informático.</p>
<p>-Fotocopia do parte de asistencia.</p>
<p>4. Expoñer no taboleiro de anuncios do centro o programa completo da acción formativa temporizado por módulos, os dereitos e deberes dos alumnos e dos centros colaboradores, así como a relación dos docentes e o horario da acción formativa. No anuncio farase referencia expresa ós organismos cofinanciadores da acción formativa.</p>
<p>5. Aboar mensualmente ós alumnos as axudas ás que teñan dereito, así como ós profesores a súa remuneración. Non exime desta obriga o feito de que a entidade impartidora non percibise os anticipos previstos nesta orde.</p>
<p>6. Someterse ás actuacións de supervisión e control que, en calquera momento, poidan acorda-los servicios competentes da Consellería de Asuntos Sociais, Emprego e Relacións Laborais, tanto no relativo ó desenvolvemento das accións formativas como á súa xestión e tramitación administrativa.</p>
<p>7. Contratar un seguro de accidentes para os alumnos, que cubra tanto os riscos que poidan ter durante o desenvolvemento da acción formativa, como os do</p>
<p>traxecto ó lugar de impartición das clases e das prácticas. A súa duración abranguerá estrictamente o período da acción formativa, incluíndo expresamente as prácticas en empresas cando estas se realicen, sen que poida admitirse restricción nin exclusión ningunha por razón do medio de transporte utilizado. Esta obriga rexerá exclusivamente para as accións formativas de carácter presencial, así como para a parte presencial das semipresenciais.</p>
<p>A cobertura mínima deste seguro será a seguinte:</p>
<p>-En caso de morte: 30.000 A.</p>
<p>-En caso de invalidez permanente: 42.000 A.</p>
<p>-Asistencia médico farmacéutica: durante un ano a partir do sinistro.</p>
<p>8. Cando se realicen prácticas en empresas ou outras actividades relacionadas coa acción formativa, contratar unha póliza de responsabilidade civil para facer fronte ós riscos que poidan derivarse da súa realización para os bens e as persoas.</p>
<p>9. Velar por que tódolos alumnos dunha acción formativa reciban a mesma formación, así como o mesmo número de horas tanto teóricas como prácticas, independentemente de que a parte práctica teña lugar no propio centro ou en centros de traballo.</p>
<p>10. Comunicarlles ás delegacións provinciais da Consellería de Asuntos Sociais, Emprego e Relacións Laborais calquera circunstancia ou eventualidade que poida afectar substancialmente a execución das accións formativas programadas, no prazo de cinco días desde que se produza.</p>
<p>11. Solicitar á Dirección Xeral de Formación e Colocación, con cinco días de antelación, autorización para realizar calquera modificación no desenvolvemento das accións formativas.</p>
<p>12. Acepta-las modificacións que, se é o caso, introduza o órgano encargado da resolución dos expedientes en relación cos termos de impartición sinalados na solicitude.</p>
<p>13. Facilitar toda a información que lles sexa requirida pola Dirección Xeral de Formación e Colocación, pola Intervención Xeral da Comunidade Autónoma, polo Tribunal de Contas, polo Consello de Contas ou polo órgano competente da Unión Europea, no exercicio das súas funcións de fiscalización e control do destino das axudas.</p>
<p>14. Incluír en toda a documentación relativa á acción formativa o logotipo da Unión Europea (Fondo Social Europeo) e da Xunta de Galicia (Consellería de Asuntos Sociais, Emprego e Relacións Laborais).</p>
<p>15. Informa-los alumnos do cofinanciamento das accións formativas por parte da Xunta de Galicia e do Fondo Social Europeo, así como dos obxectivos destes fondos.</p>
<p>Artigo 8º.-Incumprimento de obrigas e reintegro.</p>
<p>1. Cando se produza incumprimento de calquera das obrigas previstas nesta orde ou se dea calquera dos supostos previstos no artigo 78 da Lei de réxime financeiro e orzamentario de Galicia, texto refundido aprobado polo Decreto lexislativo 1/1999, do 7 de</p>
<p>outubro, procederá o reintegro total ou parcial da axuda concedida, nos termos e coas condicións sinalados na citada lei.</p>
<p>2. Nos proxectos formativos con compromiso de contratación regulados no artigo 2º desta orde (subprograma I-a), a Consellería de Asuntos Sociais, Emprego e Relacións Laborais, transcorridos 12 meses desde a contratación dos alumnos, comprobará se o nivel de inserción laboral se corresponde co acreditado na liquidación da subvención, esixindo, en caso contrario, a devolución proporcional da subvención indebidamente percibida.</p>
<p>Artigo 9º.-Pagamento e liquidación das subvencións.</p>
<p>A. Documentación que hai que presentar.</p>
<p>-As entidades impartidoras deberán enviar á Dirección Xeral de Formación e Colocación, dentro dos 15 días seguintes ó remate da acción formativa, a xustificación dos custos inherentes a el, a través da seguinte documentación, que deberá presentarse por cada acción formativa selada e asinada:</p>
<p>-Ficha SIFO de finalización.</p>
<p>-Solicitude de liquidación final.</p>
<p>-Relación de facturas.</p>
<p>-Orixinal ou fotocopia compulsada de tódalas facturas, nóminas e xustificantes de pagamento de tódolos gastos imputables á acción formativa.</p>
<p>-Certificación dos gastos.</p>
<p>-Declaración complementaria do conxunto de tódalas axudas solicitadas (aprobadas, concedidas ou pendentes de resolución), para a mesma acción formativa, das distintas administracións públicas competentes ou de calquera dos seus organismos, entes ou sociedades.</p>
<p>-Memoria final de actividades na que se faga constar, segundo os casos, unha descrición detallada da execución da acción formativa, dos colectivos atendidos, grao de inserción laboral, así como unha valoración do carácter experimental da acción formativa.</p>
<p>-As entidades con ánimo de lucro deberán acreditar, con independencia da súa contía e antes de proceder ó cobramento das subvencións, que están ó día nas súas obrigas tributarias e sociais e que non teñen pendente de pagamento ningunha débeda, por ningún concepto, coa Administración pública da Comunidade Autónoma de Galicia, agás que o beneficiario xunte á solicitude a debida autorización, segundo o anexo III, para que a citada información sexa solicitada polo órgano xestor das axudas. Todo isto sen prexuízo das excepcións recollidas na Lei anual de orzamentos.</p>
<p>-Os custos das accións formativas amparadas por esta orde só poderán imputarse a partir da data de concesión da subvención, agás os incluídos no subprograma I-a (compromisos de contratación) que poderán ter carácter retroactivo, sempre que se trate de gastos elixibles segundo a normativa do Fondo Social Europeo, que se produzan no ano 2004 e cando a entidade impartidora comunicase expresamente o inicio das accións ó órgano competente da Consellería de Asuntos Sociais, Emprego e Relacións Laborais.</p>
<p>B. Sistemas de pagamento.</p>
<p>1. O aboamento da subvención farase efectivo da seguinte forma:</p>
<p>a) Ata o 50 por 100 do total do orzamento de gastos de cada acción formativa, en concepto de anticipo, no momento no que a Dirección Xeral de Formación e Colocación reciba comunicación da entidade impartidora na que se notifique o inicio de cada acción formativa, así como a documentación sinalada no artigo 9º desta orde, se é o caso. Cando se trate de corporacións locais a porcentaxe máxima dos anticipos será do 35% da subvención concedida.</p>
<p>b) O importe restante, unha vez rematadas tódalas accións formativas e xustificados os gastos realmente efectuados en cada unha.</p>
<p>c) Poderán acordarse pagamentos parciais á conta da liquidación definitiva a medida que o beneficiario xustifique os libramentos anteriores, que nunca serán superiores ó 80% da subvención concedida.</p>
<p>d) Poderanse aboar anticipos de ata o 50% da subvención concedida, unha vez que a entidade acredite o inicio da primeira das accións formativas, sempre que se constitúa garantía a favor da Consellería de Asuntos Sociais, Emprego e Relacións Laborais (Xunta de Galicia), nos termos e condicións sinalados no artigo 17 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia. Cando se trate de corporacións locais a porcentaxe máxima dos anticipos será do 35% da subvención concedida.</p>
<p>2. No caso de que non inicien a acción formativa o total dos alumnos para os que se aprobou, ratearase o importe que hai que aboar ata o número máis alto de alumnos acadado no seu primeiro cuarto.</p>
<p>3. Revisada a xustificación efectuada polas entidades beneficiarias e sempre que esta se axuste ó disposto nesta orde ou na súa normativa de desenvolvemento, o Servicio de Xestión Administrativa de Formación Ocupacional da Dirección Xeral de Formación e Colocación, emitirá certificación para poder facer efectiva a correspondente liquidación da axuda concedida.</p>
<p>No caso de que a xustificación fose incorrecta, requirirase a entidade para que corrixa os erros ou defectos observados no prazo de 10 días, advertíndolle de que, de non facelo, se procederá, se é o caso, a reclama-lo reintegro, total ou parcial, da axuda concedida.</p>
<p>Artigo 10º.-Seguimento e control das accións formativas.</p>
<p>1. Para verifica-lo cumprimento do disposto nesta orde, a Dirección Xeral de Formación e Colocación e as delegacións provinciais aplicarán un sistema de seguimento e control, que consistirá na realización de visitas ás accións formativas aprobadas e enquisas a alumnos e docentes, e emitirase un informe respecto do progreso da acción e do seu grao de execución en cada momento.</p>
<p>2. Cando nunha acción formativa se detecte a existencia de irregularidades ou deficiencias que non puideran ser emendadas no prazo concedido para o efecto, e que incidan negativamente na súa calidade docente,</p>
<p>procederase á súa cancelación por resolución motivada do órgano competente para a súa concesión.</p>
<p>Capítulo II</p>
<p>Das accións formativas</p>
<p>Artigo 11º.-Remate e xustificación das accións formativas.</p>
<p>A data límite para o remate e xustificación das accións formativas será, como norma xeral, o 30 de novembro de 2004. Excepcionalmente, por causas xustificadas, trala solicitude previa do interesado, e sempre precedendo autorización do director xeral de Formación e Colocación, as accións formativas reguladas nesta orde poderán rematar con posterioridade a esa data, sempre dentro do ano 2004.</p>
<p>Artigo 12º.-Selección de alumnos.</p>
<p>1. Como norma xeral, a selección dos alumnos participantes nas accións formativas realizaraa a entidade adxudicataria a través de convocatoria pública, que deberá publicarse, como mínimo, nun dos xornais de maior tiraxe da Comunidade Autónoma. No anuncio en prensa os logotipos deberán figurar coa seguinte distribución: na parte superior esquerda o da Xunta de Galicia, na parte superior dereita o do centro impartidor, e na parte inferior dereita o da Unión Europea (Fondo Social Europeo).</p>
<p>2. Excepcionalmente, por razón da peculiaridade do colectivo ó que se dirixe a acción formativa, a entidade poderá seleccionar directamente os alumnos.</p>
<p>3. Poderá tamén realiza-la selección o Servicio Público de Emprego de entre os demandantes inscrito nel, nos casos en que as entidades o soliciten.</p>
<p>4. En calquera caso, do resultado da selección daráselle conta á oficina de emprego que corresponda.</p>
<p>5. Nas accións formativas en que, a pesar de que se intentase completa-lo número de alumnos, diminúa o número de participantes ata unha cantidade inferior ó 50 por 100 do número programado, agás que as baixas se produzan por colocación dos alumnos, poderán ser canceladas pola Consellería de Asuntos Sociais, Emprego e Relacións Laborais. En caso de cancelación, a entidade terá dereito a unha indemnización, que será proposta pola comisión de valoración prevista no artigo 17º e aprobada pola conselleira de Asuntos Sociais, Emprego e Relacións Laborais, calculada de acordo co principio de proporcionalidade.</p>
<p>6. Os alumnos que resulten seleccionados para unha acción formativa non poderán asistir simultaneamente a outra incluída dentro da programación de formación ocupacional da Consellería de Asuntos Sociais, Emprego e Relacións Laborais, e, salvo autorización expresa do director xeral de Formación e Colocación, por causas excepcionais debidamente xustificadas, non poderán causar baixa nunha para acceder a outra dentro desa programación.</p>
<p>7. No caso de que se produzan baixas durante o desenvolvemento da acción formativa, as entidades impartidoras poderán incorporar alumnos dentro do seu primeiro cuarto.</p>
<p>Artigo 13º.-Dereitos e deberes dos alumnos.</p>
<p>1. A formación será gratuíta para tódolos alumnos das accións formativas derivadas desta orde, agás nos mestrados e cursos de posgrao, nos que as entidades impartidoras poderán recibir outras achegas.</p>
<p>2. Terán a obriga de asistir e seguir con aproveitamento as accións formativas, e de facilita-la documentación que lles sexa solicitada pola entidade impartidora. No caso de que as faltas de asistencia sen xustificar dalgún alumno superen o 25% das horas lectivas, deberá ser dado de baixa na acción formativa.</p>
<p>3. Os alumnos que rematen as accións formativas con aproveitamento, e asistisen como mínimo ó 75% das súas horas lectivas, recibirán un diploma, no modelo que estableza a Dirección Xeral de Formación e Colocación, no que deberán consta-los seguintes datos:</p>
<p>a) Nome, apelidos e DNI do alumno.</p>
<p>b) Denominación da acción formativa.</p>
<p>c) Lugar e datas de realización.</p>
<p>d) Número de horas e módulos formativos realizados.</p>
<p>e) Entidade impartidora.</p>
<p>Así mesmo, terán dereito ó diploma os alumnos que causen baixa por colocación, cando o docente coide que teñen os coñecementos equivalentes ó nivel da acción formativa e asistisen, como mínimo, ó 75 por 100 das horas lectivas.</p>
<p>4. Os alumnos que non teñan dereito a diploma poderán recibir, se o solicitan, unha certificación polas horas e módulos ós que asistisen.</p>
<p>Artigo 14º.-Modalidades de impartición das accións formativas.</p>
<p>1. As accións formativas poderán desenvolverse nas modalidades presencial, a distancia ou semipresencial. En todo caso, no anexo II da solicitude deberá especificarse expresamente a modalidade pola que optan, e, se é semipresencial, indicarán as horas de cada unha delas.</p>
<p>2. Na modalidade a distancia e na parte a distancia da modalidade semipresencial o sistema de impartición deberá incluír evidencias necesarias para comprobar que os alumnos reciben a formación impartida.</p>
<p>Capítulo III</p>
<p>Da convocatoria pública</p>
<p>Artigo 15º.-Solicitudes.</p>
<p>1. As entidades que desexen colaborar na impartición das accións formativas previstas nesta orde deberán formaliza-la correspondente solicitude no modelo normalizado que se publica como anexo I a esta orde, e que se subministrará nas delegacións provinciais da consellería, na Dirección Xeral de Formación e Colocación ou en calquera das oficinas administrativas de Información ó Cidadán, subscrita polo titular ou representante legal da entidade debidamente acreditado e deberá ir acompañada da seguinte documentación:</p>
<p>a) Documentación acreditativa da representatividade suficiente para asina-la solicitude.</p>
<p>b) Licencia municipal de apertura da actividade de que se trate dos locais onde se vai imparti-la acción formativa.</p>
<p>c) Unha ficha por cada unha das accións formativas no modelo normalizado segundo o anexo II.</p>
<p>d) Se é o caso, compromiso de contratación asumido pola/s empresa/s que vaian contrata-los alumnos.</p>
<p>e) Unha memoria-proxecto, na que se fará referencia, polo menos, ós seguintes extremos:</p>
<p>-Descrición da acción formativa, na que se especificarán, entre outros aspectos, os obxectivos de inserción laboral, o programa formativo curricular así como a xustificación do carácter experimental do programa.</p>
<p>-Memoria explicativa da valoración económica da acción formativa, por custos elixibles, segundo a normativa europea, de acordo co establecido no artigo 5º desta orde.</p>
<p>-Xustificación documental da experiencia da entidade solicitante na impartición de accións formativas de semellante natureza, se é o caso.</p>
<p>f) Declaración de non ter concedida ningunha outra axuda pública para a mesma acción formativa.</p>
<p>2. As solicitudes dirixiranse á conselleira de Asuntos Sociais, Emprego e Relacións Laborais e poderán presentarse por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>As entidades que soliciten accións formativas incluídas en subprogramas diferentes deberán formalizar unha solicitude independente para cada un deles.</p>
<p>Artigo 16º.-Prazo.</p>
<p>1. O prazo de presentación de solicitudes será de corenta días hábiles contados desde o seguinte á publicación desta orde, agás no subprograma I-a (proxectos formativos con compromiso de contratación) nos que o prazo rematará o 15 de novembro de 2004.</p>
<p>2. No suposto de que a solicitude non cumpra os requisitos sinalados na convocatoria ou de que a documentación achegada conteña erros ou sexa insuficiente requirirase ó solicitante para que, nun prazo de 10 días, emende a falta ou achegue os documentos preceptivos, con indicación de que, se non o fai así, se considerará desistido da súa solicitude, previa resolución que así o declare.</p>
<p>Artigo 17º.-Instrucción do procedemento.</p>
<p>1. O procedemento que se seguirá na tramitación e instrucción dos expedientes será o establecido no Decreto 287/2000, do 21 de decembro, coas concrecións que se establecen nos seguintes puntos.</p>
<p>2. A comisión de valoración analizará toda a documentación achegada polas entidades solicitantes, elaborará o seu informe sobre os expedientes e elevará a proposta de resolución ó órgano competente para resolver.</p>
<p>3. Para os efectos previstos neste artigo, a comisión de valoración estará composta pola subdirectora xeral de Formación Ocupacional, que a presidirá, e serán vocais os xefes dos servicios de Xestión Administrativa e de Planificación de Formación Ocupacional, actuando este último como secretario, e dous técnicos da Dirección Xeral de Formación e Colocación.</p>
<p>4. A comisión de valoración, para avalia-las solicitudes, establece-la orde de prelación e formula-la proposta de resolución, terá en conta os seguintes criterios:</p>
<p>a) O grao de inserción laboral que figure na solicitude do proxecto formativo, a partir do 60% ou do 40% no programa I-a nos supostos establecidos no artigo 2º desta orde, así como a calidade da inserción, en función do carácter indefinido ou non dos contratos que se realicen.</p>
<p>b) A viabilidade de inserción laboral que se deduza do proxecto.</p>
<p>c) Accións formativas relativas a novos viveiros de emprego.</p>
<p>d) O carácter experimental que teñan as accións formativas respecto do Plan Nacional de Formación e Inserción Profesional.</p>
<p>e) A experiencia da entidade solicitante no desenvolvemento de accións formativas de semellante natureza.</p>
<p>Artigo 18º.-Resolución.</p>
<p>1. A resolución dos expedientes de axudas, unha vez emitido informe pola comisión de valoración, e fiscalizada a proposta pola Intervención Delegada, corresponderalle á conselleira de Asuntos Sociais, Emprego e Relacións Laborais, e deberá ser notificada ós interesados.</p>
<p>2. A resolución dos expedientes deberá producirse no prazo de nove meses contados a partir do día seguinte ó da publicación desta orde, agás no caso dos proxectos formativos con compromiso de contratación nos que a resolución deberá producirse no prazo de nove meses desde que a solicitude do interesado teña entrada no rexistro correspondente. En tódolos casos, transcorrido o citado prazo sen que recaese resolución expresa, os interesados poderán entender desestimada a súa solicitude.</p>
<p>3. Contra as resolucións dictadas ó amparo desta orde, que esgotan a vía administrativa, poderase interpoñer recurso ante a xurisdicción contencioso-administrativa, no prazo de dous meses contados a partir do seguinte ó da súa notificación, de conformidade co disposto na Lei 29/1998, do 13 de xullo, reguladora desta xurisdicción.</p>
<p>Non obstante, poderase optar por interpor contra estas resolucións recurso de reposición, no prazo dun mes contado a partir do día seguinte ó da súa notificación ante o mesmo órgano que a dictou. Neste caso non caberá interpo-lo recurso contencioso-administrativo antes citado mentres non recaia resolución expresa ou presunta do recurso de reposición, de acordo co disposto na Lei 4/1999, do 13 de xaneiro,</p>
<p>modificadora da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposicións adicionais</p>
<p>Primeira.-A realización das accións de formación previstas nesta orde e a conseguinte concesión de subvencións estará supeditada á existencia de crédito suficiente nos programas 16.05.241B 440.0, 16.05.241B 470.0, 16.05.241B 460.0 e 16.05.241B 480.0 dos orzamentos xerais da Comunidade Autónoma para o ano 2004. A forma de pagamento prevista no artigo 9º desta orde estará condicionada á autorización do Consello da Xunta.</p>
<p>Segunda.-Se, por calquera causa, cando a comisión de valoración teña que examina-las solicitudes, algún dos seus compoñentes non puidese asistir, será substituído pola persoa que para o efecto designe o director xeral de Formación e Colocación.</p>
<p>Terceira.-Poderán modificarse as resolucións nos termos e cos requisitos sinalados no artigo 12 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Cuarta.-En todo o non previsto nesta orde, será de aplicación o establecido na Lei de réxime financeiro e orzamentario de Galicia, texto refundido aprobado polo Decreto lexislativo 1/1999, do 7 de outubro, e no Decreto 287/2000, do 21 de novembro, quedando os beneficiarios das axudas reguladas nesta orde suxeitos ó réxime disciplinario previsto nas citadas disposicións.</p>
<p>Quinta.-Poderán efectuarse resolucións complementarias cando existan fondos provenientes de renuncias de subvencións inicialmente concedidas, de incrementos das cantidades asignadas á Comunidade Autónoma ou doutros remanentes dos módulos. Neste caso, agás que se acuda a unha convocatoria complementaria, non poderán terse en conta outras solicitudes distintas das tidas en conta para a resolución inicial.</p>
<p>Sexta.-Apróbase a delegación de atribucións da conselleira de Asuntos Sociais, Emprego e Relacións Laborais no director xeral de Formación e Colocación para a autorización, disposición, recoñecemento de obrigas e propostas de pagamento das subvencións reguladas nesta orde.</p>
<p>Disposicións derradeiras</p>
<p>Primeira.-Autorízase o director xeral de Formación e Colocación para dictar, no ámbito das súas competencias, as resolucións e instruccións necesarias para o desenvolvemento e execución desta disposición.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de novembro de 2003.</p>
<p>Mª José Cimadevila Cea</p>
<p>Conselleira de Asuntos Sociais, Emprego</p>
<p>e Relacións Laborais</p>

