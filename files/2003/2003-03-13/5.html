---
date: '2003-03-13'
id: 8E2A
page: 3010
number: 51
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 10 de marzo de 2003 pola que se modifica a Orde do 19 de decembro de
  2002, prorrogando o prazo de presentación da solicitude única e se establece o
  desenvolvemento dos requisitos agroambientais para a percepción das axudas
  directas da política agrícola común.
range: Orde
url: 'https://www.xunta.gal/dog/Publicados/2003/20030313/Anuncio8E2A_gl.html'
---
<p>A Orde do 19 de decembro de 2002, publicada no DOG nº 250, do 27 de decembro, regula na Comunidade Autónoma de Galicia a solicitude única, no ano 2003, de axudas a superficies, animais e indemnización compensatoria, así como a solicitude doutras primas gandeiras. No seu artigo 3º.1 establécese que o prazo de presentación das solicitudes de axudas por cultivos herbáceos, leguminosas gran, da declaración de superficies forraxeiras, primas por vacas nutrices, pagamentos por extensificación, primas de ovino cabrún e indemnización compensatoria, rematará o día 14 de marzo de 2003.</p>
<p>Por orde do Ministerio de Agricultura, Pesca e Alimentación prorrógase o prazo de presentación de determinadas solicitudes de axudas, establecidas nos reais decretos 1026/2002, do 4 de outubro, 138/2002 e 139/2002, do 1 de febreiro, e 3482/2000, do 29 de decembro, polo que cómpre, de acordo coa dita normativa básica estatal, modifica-lo prazo de presentación das solicitudes previstas na normativa autonómica reguladora desas axudas.</p>
<p>Por outra banda, o Regulamento 1259/1999, do Consello, do 17 de maio, establece a obriga de que os estados membros adopten as medidas agroambientais apropiadas, tendo en conta a situación das terras ou das produccións e os potenciais efectos sobre o medio ambiente, facultándolles para reducir, e incluso suprimi-los beneficios procedentes dos réximes de axuda, cando non se cumpran aquelas medidas.</p>
<p>De acordo co dito Regulamento comunitario, o Real decreto 1322/2002, do 13 de decembro, estableceu a normativa básica que determina a suxeición das actividades agrícolas e gandeiras desenvolvidas nas explotacións ó cumprimento de requisitos agroambientais, supeditando os pagamentos directos íntegros das axudas comunitarias no marco da política agrícola común ó dito cumprimento.</p>
<p>Engádese así un novo capítulo á Orde do 19 de decembro de 2002, para precisar, no ámbito da Comunidade Autónoma, os requisitos agroambientais a cumprir para a percepción do importe íntegro das axudas directas reguladas na dita orde, e establece-las porcentaxes de diminución, en función do risco ou dano agroambiental que poida produci-la práctica inadecuada.</p>
<p>En consecuencia, de acordo co disposto no artigo 30.I.3 do EAG e no uso das facultades que me confire a Lei 1/1983, do 22 de febreiro, reguladora da Xunta</p>
<p>e do seu presidente, modificada pola Lei 11/1988, e no Decreto 50/2002, do 14 de febreiro, modificado polo 161/2003, do 13 de febreiro,</p>
<p>DISPOÑO:</p>
<p>Artigo 1º.-O prazo previsto no artigo 3º.1 da Orde do 19 de decembro de 2002 (DOG nº 250, do 27 de decembro), pola que se regula a solicitude única, no ano 2003, de axudas a superficies, animais e indemnización compensatoria, así como a solicitude doutras primas gandeiras, para a presentación das solicitudes de axuda por cultivos herbáceos, leguminosas gran, da declaración de superficies forraxeiras, primas por vacas nutrices, pagamentos por extensificación, primas de ovino cabrún e indemnización compensatoria, prorrógase ata o 28 de marzo de 2003.</p>
<p>Artigo 2º.-Engádese un novo capítulo VII á Orde do 19 de decembro de 2002, denominado «Requisitos agroambientais das axudas directas», que contén os artigos 58 ó 61 seguintes:</p>
<p>«Artigo 58º.-Os pagamentos íntegros das axudas directas establecidas nos capítulos II e III da presente orde, quedarán supeditadas nas actividades agrícolas ou gandeiras que se desenvolvan na explotación ó cumprimento dos requisitos agroambientais que se detallan a continuación:</p>
<p>a) Requisitos para as actividades agrícolas:</p>
<p>1. Non queima-los restrollos e restos da colleita, excepto cando esta práctica veña recomendada por razóns agronómicas, sexa autorizada pola Consellería de Medio Ambiente e se adopten as medidas de seguridade apropiadas.</p>
<p>2. Mante-las terras retiradas do cultivo conforme as prácticas agronómicas establecidas na normativa reguladora das axudas a cultivos herbáceos. A este respecto:</p>
<p>a) Se é o caso, realizarase o barbeito mediante os sistemas tradicionais ou de mínimo laboreo ou conservando unha cuberta vexetal adecuada, co fin de minimiza-los riscos de erosión, a aparición de malas herbas, pragas e enfermidades, conserva-lo perfil salino do solo, a capacidade productiva deste e favorece-lo incremento da biodiversidade.</p>
<p>b) Se é o caso, as aplicacións de herbicidas autorizados serán efectuadas con aqueles que non teñan efecto residual e sexan de baixa perigosidade.</p>
<p>3. Mante-las terras de barbeito tradicional con mínimo laboreo ou mantendo unha cuberta vexetal adecuada, co fin de minimiza-los riscos de erosión, conforme as directrices establecidas no epígrafe a) do punto 2 anterior.</p>
<p>4. Non efectua-lo laboreo tradicional na dirección da máxima pendente, salvo que se dea algún dos seguintes supostos, nos que se considerará que se cumpre este requisito:</p>
<p>* Cando a pendente media da parcela sexa inferior ó 15%.</p>
<p>* Cando a dirección principal da parcela estea orientada no sentido da pendente e ademais a dimensión secundaria sexa inferior a 50 metros.</p>
<p>* Cando as zonas da parcela que incumpran este requisito, aínda considerando as dúas excepcións anteriores, representen menos do 10% da superficie labrada da parcela.</p>
<p>5. Efectua-las prácticas de rega de acordo coa normativa vixente en materia de concesións de auga e limitacións de uso establecidas polos organismos hidráulicos competentes.</p>
<p>b) Requisitos para as actividades gandeiras:</p>
<p>1. Cumpri-las normas establecidas nos programas obrigatorios de vixilancia e erradicación de enfermidades do gando.</p>
<p>2. Dispor, nas instalacións ou edificacións de estabulación permanente, de esterqueiras impermeabilizadas natural ou artificialmente, cun sistema de recollida de escorrentías e con capacidade suficiente de almacenamento en función da xestión prevista ou, no seu defecto, utilizar un sistema de almacenamento e recollida que, en todo caso, evite o risco de filtración e contaminación de augas superficiais e subterráneas.</p>
<p>3. Retira-los animais mortos na explotación de acordo coa normativa vixente.</p>
<p>4. Non queima-los pastos, excepto cando esta práctica se realice en condicións controladas por razóns de prevención de incendios, logo de autorización expresa por parte da Consellería de Medio Ambiente.</p>
<p>Artigo 59º.-Diminución das axudas.</p>
<p>1. Sen prexuízo do disposto nos capítulos V e VI e a disposición adicional terceira desta orde, o incumprimento dalgún dos requisitos establecidos no artigo anterior dará lugar a unha reducción do importe total dos pagamentos concedidos ó productor correspondentes a solicitudes de axuda presentadas durante o ano 2003.</p>
<p>2. As porcentaxes de diminución das axudas aplicaranse ó conxunto dos pagamentos das axudas agrícolas ou gandeiras segundo o requisito agroambiental incumprido.</p>
<p>3. A porcentaxe que se vai aplicar calcularase en función do número de requisitos agroambientais incumpridos, conforme a seguinte escala:</p>
<p>Incumprimentos constatados no ano.</p>
<p>Dun requisito: 5.</p>
<p>De dous requisitos: 10.</p>
<p>De tres ou máis: 20.</p>
<p>Nos casos nos que a práctica inadecuada provoque un grave risco ou dano sanitario ou agroambiental, aplicarase directamente unha porcentaxe de reducción das axudas do 20%.</p>
<p>Artigo 60º.-Controis.</p>
<p>1. O Fondo Galego de Garantía Agraria realizará os controis administrativos e sobre o terreo para com</p>
<p>proba-lo cumprimento dos requisitos ambientais sinalados no artigo 58º, sen prexuízo das actividades de inspección e supervisión técnica dos órganos da consellerías de Política Agroalimentaria e Desenvolvemento Rural e Medio Ambiente, no ámbito de súas respectivas competencias.</p>
<p>2. Os órganos competentes das ditas consellerías deberán informar da detección de incumprimentos dos requisitos agroambientais nas explotacións agrarias ó Fondo Galego de Garantía Agraria, como responsable da xestión das axudas da PAC.</p>
<p>Así mesmo, calquera autoridade que, no exercicio da súas competencias, detecte algunha das prácticas inadecuadas consideradas no artigo 58º da presente orde deberá comunicalo ó Fondo Galego de Garantía Agraria.</p>
<p>Artigo 61º.-Aplicación dos importes retidos.</p>
<p>1. Os importes retidos en virtude do disposto no artigo 59º deberán utilizarse como financiamento comunitario adicional dalgunha das medidas indicadas no epígrafe 2º do artigo 5 do Regulamento (CE) nº 1259/1999, preferentemente en axudas agroambientais e indemnización compensatoria, con especial incidencia, se é o caso, nas zonas da Rede Natura 2000, a máis tardar antes de que finalice o terceiro exercicio seguinte a aquel no que foron retidos.</p>
<p>2. Os importes retidos deberán manterse nunha conta específica do Fondo Galego de Garantía Agraria.</p>
<p>3. A contabilización deberá permitir identifica-la procedencia dos fondos retidos, así como o beneficiario e a liña ou liñas de axuda afectadas».</p>
<p>Disposición adicional</p>
<p>Única.-Tódalas referencias efectuadas pola Orde do 19 de decembro de 2002 ó Instituto Lácteo e Gandeiro de Galicia entenderanse feitas ó Fondo Galego de Garantía Agraria, de conformidade co previsto na disposición adicional quinta da Lei 7/2002, do 27 de decembro.</p>
<p>Disposicións derradeiras</p>
<p>Primeira.-Facúltase o director do Fondo Galego de Garantía Agraria para dicta-las instruccións precisas para o desenvolvemento e execución desta orde.</p>
<p>Segunda.-A presente orde entrará en vigor o mesmo día da súa publicación no Diario Oficial de Galicia, e será de aplicación ás axudas solicitadas no ano 2003.</p>
<p>Santiago de Compostela, 10 de marzo de 2003.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>

