---
date: '2003-05-20'
id: 10EB6
page: 6
number: 96
agency: 'CONSELLERÍA DE FAMILIA, XUVENTUDE E VOLUNTARIADO'
section: III. OUTRAS DISPOSICIÓNS
title: >-
  Orde do 12 de maio de 2003 pola que se convoca a XII Mostra Galega de Novos
  Creadores de Moda Xuventude 2003.
range: Orde
url: 'https://www.xunta.gal/dog/Publicados/2003/20030520/Anuncio10EB6_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>Neste marco competencial, a Consellería de Familia, Xuventude e Voluntariado leva a cabo, a través da Dirección Xeral de Xuventude, o apoio ó desenvolvemento da actividade xuvenil. Por outra banda, a Consellería de Innovación, Industria e Comercio, a través da súa Dirección Xeral de Comercio e Consumo, leva a cabo a función de colaborar no desenvolvemento do mundo da industria téxtil, así como na promoción da moda galega. Todo isto, de acordo co disposto no Decreto 23/2003, do 20 de xaneiro, polo que se fixa a estructura orgánica dos departamentos da Xunta de Galicia e o Decreto 195/2003, do 20 de marzo, polo que se establece a estructura orgánica da Consellería de Familia, Xuventude e Voluntariado.</p>
<p>Polo exposto, a Consellería de Familia, Xuventude e Voluntariado, consciente da importancia que ten facilitar vías polas que se poida manifesta-la actividade e inquedanza artística individual e colectiva da xuventude galega, convoca cada ano unha serie de certames, concursos e mostras que abranguen un amplo abano de manifestacións de carácter artístico e artesanal que constitúen o programa Certames e Mostras Xuventude 2003.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>A Consellería de Familia, Xuventude e Voluntariado convoca a XII Mostra Galega de Novos Creadores de Moda Xuventude 2003, segundo as bases que se establecen no anexo I desta orde, onde se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artigo 2º</p>
<p>O certame obxecto desta convocatoria está dotado cuns premios únicos para toda a Comunidade Autónoma galega e será tramitado a través das delegacións provinciais da Consellería de Familia, Xuventude e Voluntariado, coa colaboración das Consellerías de Innovación, Industria e Comercio, Cultura, Comunicación Social e Turismo.</p>
<p>A Delegación Provincial de Pontevedra da Consellería de Familia, Xuventude e Voluntariado, sita en Vigo, será a encargada de organiza-lo certame ó que se fai mención no artigo 1º.</p>
<p>Artigo 3º</p>
<p>As actividades que leven consigo o desenvolvemento desta mostra serán custeadas con cargo á aplicación orzamentaria 14.01.355B.640.1 dos orzamentos xerais da Comunidade Autónoma de Galicia para o ano 2003.</p>
<p>Disposicións derradeiras</p>
<p>Primeira.-Facúltase a directora xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 12 de maio de 2003.</p>
<p>Pilar Rojo Noguera</p>
<p>Conselleira de Familia, Xuventude e Voluntariado</p>
<p>ANEXO I</p>
<p>XII MOSTRA GALEGA DE NOVOS CREADORES DE MODA XUVENTUDE 2003</p>
<p>I. Participantes.</p>
<p>Poderán participar neste certame os mozos e mozas galegos ou residentes en Galicia, desde 18 ata 30 anos de idade, cumpridos no ano 2003, nos que concorra algunha das seguintes circunstancias:</p>
<p>Poden intervi-los alumnos e alumnas de deseño de moda matriculados neste curso 2002/2003, circunstancia que debe ser convenientemente acreditada.</p>
<p>Tódolos mozos e mozas deseñadores que, non estando matriculados nunha escola de deseño, non sexan profesionais no campo da moda, circunstancia que debe ser acreditada coa correspondente declaración xurada.</p>
<p>II. Condicións xerais.</p>
<p>1. As coleccións versarán sobre primavera-verán 2004.</p>
<p>2. As coleccións deben ser orixinais e non ter sido seleccionadas para a fase final noutros certames ou mostras.</p>
<p>3. Non poderán participar aqueles xoves diseñadores premiados na edición anterior deste certame.</p>
<p>4. Os participantes a título individual presentarán os seus deseños en láminas de formato DIN A-3 (297 mm x 420 mm), con deseño de fronte e de costas.</p>
<p>5. Presentarán unha colección de catro modelos de home ou muller e máis un modelo libre fóra da colección (vangarda). Terá que defini-lo tecido utilizado e os complementos para cada un dos modelos presentados.</p>
<p>6. Xunto coas obras deberá entregarse un sobre pechado co pseudónimo no seu exterior e no interior o boletín de inscrición que se indica no anexo III, debidamente cuberto, fotocopia do DNI por ámbalas dúas caras e currículo do/a autor/a.</p>
<p>7. En ningún caso nos deseños pertencentes ás coleccións presentadas deberán figurar datos que identifiquen os deseñadores, para garanti-lo anonimato en todo momento.</p>
<p>III. Inscricións.</p>
<p>As solicitudes deberán formularse no impreso de solicitude que se indica no anexo II e dirixiranse ó delegado provincial da Consellería de Familia, Xuventude e Voluntariado de Pontevedra en Vigo.</p>
<p>Os participantes deberán presenta-las solicitudes, xunto cos sobres pechados citados anteriormente, no Servicio de Xuventude da Delegación Provincial da Consellería de Familia, Xuventude e Voluntariado da provincia na que residan habitualmente, que pode ser en:</p>
<p>R/ Ronda da Muralla, 70, 27003 Lugo.</p>
<p>Avda. da Habana, 81-baixo, 32004 Ourense.</p>
<p>R/ Durán Loriga, 9-1º, 15003 A Coruña.</p>
<p>R/ Concepción Arenal, 8- 1º andar, 36201 Vigo.</p>
<p>R/ Benito Corbal 47-2º, 36001 Pontevedra.</p>
<p>Todo isto sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes será ata o día 17 de setembro de 2003.</p>
<p>IV. Desenvolvemento.</p>
<p>O xurado seleccionará 10 participantes.</p>
<p>As notificacións das decisións do xurado, tanto favorables coma desfavorables, serán enviadas ós solicitantes nun prazo non superior a seis meses desde a publicación desta orde no DOG.</p>
<p>En caso de non recibi-la notificación no antedito prazo poderase entender desestimada a solicitude presentada.</p>
<p>Os seleccionados confeccionarán a colección dos catro modelos obrigatorios mailo modelo libre, para</p>
<p>o pase que vai ter lugar na cidade de Vigo, no teatro do Centro Cultural Caixanova, o día 5 de novembro de 2003.</p>
<p>V. Premios.</p>
<p>Establecénse os seguintes premios:</p>
<p>Premios:</p>
<p>1º premio: 1.803,04 A.</p>
<p>2º premio: 1.202,02 A.</p>
<p>3º premio: 601,01 A.</p>
<p>Terán tamén unha bolsa de 3.005,06 A cada un, para cubri-los gastos de formación e aloxamento con modistos galegos de sona internacional. As bolsas serán outorgadas pola Consellería de Innovación, Industria e Comercio dentro do convenio para a promoción do téxtil galego.</p>
<p>Haberá un diploma para o mellor deseño de vangarda.</p>
<p>Outorgaranse 601 A para cada un dos 10 seleccionados como apoio á confección dos modelos.</p>
<p>Así mesmo, farase entrega a cada un dos participantes na fase final dun diploma que acredite a súa participación nesta Mostra Galega de Novos Creadores de Moda.</p>
<p>Os premios obxecto desta convocatoria estarán suxeitos ás retencións correspondentes conforme a lexislación tributaria.</p>
<p>VI. Xurado.</p>
<p>O xurado será nomeado polo delegado provincial da Consellería de Familia, Xuventude e Voluntariado en Vigo e estará formado por persoas cualificadas do mundo da moda, recaendo a secretaría nun funcionario da Delegación Provincial da Consellería de Familia, Xuventude e Voluntariado de Pontevedra.</p>
<p>A decisión do xurado será inapelable.</p>
<p>VII. Destino e devolución das obras.</p>
<p>Os deseños dos participantes que pasen á final quedarán en posesión da Dirección Xeral de Xuventude.</p>
<p>Os deseños dos participantes non seleccionados que non fosen retirados por eles ou persoa autorizada no prazo dun mes a partir do día seguinte ó da recepción da notificación coa decisión do xurado, poderán ser destruídos ou utilizados pola dita dirección xeral na forma que coide oportuna.</p>
<p>Queda implícita a autorización do/s autor/es das coleccións participantes á difusión da imaxe destas por parte da consellería, por calquera medio que estime oportuno.</p>

