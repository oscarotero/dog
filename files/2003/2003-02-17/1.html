---
date: '2003-02-17'
id: 5DAE
page: 1
number: 33
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 5 de febreiro de 2003 pola que se clasifica como benéfico-social a
  Fundación para el Desarrollo de la Empleabilidad y la Formación en Galicia
  (Fundefo).
range: Orde
url: 'https://www.xunta.gal/dog/Publicados/2003/20030217/Anuncio5DAE_gl.html'
---
<p>Visto o expediente de clasificación da Fundación para el Desarrollo de la Empleabilidad y la Formación en Galicia (Fundefo), con domicilio na Coruña.</p>
<p>Supostos de feito.</p>
<p>1. A fundación formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada en Oleiros (A coruña), o día 29 de outubro de 2002, ante o notario Rafael Benzo Sainz, co número dous mil oitocentos trinta e tres do seu protocolo por Gerardo Crespo Riestra e Alejandra Varela García que interveñen no seu propio nome.</p>
<p>3. O obxecto da fundación é segundo establece o artigo 2 dos seus estatutos, promover, apoiar, fomentar e financia-la formación de persoas ocupadas e desocupadas, que leve consigo un aumento da empregabilidade, con dedicación preferente a logra-la inserción laboral dos sectores poboacionais menos protexidos, como discapacitados, mulleres, etc. Para iso poderá desenvolver calquera tipo de actividades e proxectos como cursos, seminarios, congresos, publicación de estudios, publicacións e revistas, etc., realizándoas en nome propio ou en colaboración con outras persoas físicas ou xurídicas que se propoñan as mesmas finalidades.</p>
<p>4. O padroado da fundación estará integrado por Gerardo Crespo Riestra como presidente, María Crespo Riestra como secretaria, e María Dolores Pérez Martínez, María José García Pérez e Alejandra Varela García como vocais; todos eles interveñen no seu propio nome.</p>
<p>5. A comisión integrada polos secretarios xerais de tódalas consellerías eleva ó conselleiro da Presidencia, Relacións Institucionais e Administración Pública proposta de clasificación como benéfico-social da Fundación para el Desarrollo de la Empleabilidad y la Formación en Galicia (Fundefo), dado o seu obxecto e finalidade, polo que, véndose cumpridos os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como benéfi</p>
<p>co-social e á súa adscrición á Consellería de Asuntos Sociais, Emprego e Relacións Laborais.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º.c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, corresponde a esta consellería a clasificación da fundación e a adscrición á consellería correspondente, quen exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 4 de febreiro de 2003.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e na Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeneral aplicación.</p>
<p>Na súa virtude,</p>
<p>DISPOÑO:</p>
<p>Clasificar como benéfico-social a Fundación para el Desarrollo de la Empleabilidad y la Formación en Galicia (Fundefo) adscribíndoa á Consellería de Asuntos Sociais, Emprego e Relacións Laborais que exercerá plenamente o protectorado sobre ela.</p>
<p>Santiago de Compostela, 5 de febreiro de 2003.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

