---
date: '2003-11-14'
id: '20216'
page: 14
number: 222
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 3 de novembro de 2003 pola que se fai público o contido da
  modificación ó convenio de colaboración entre o Instituto Galego de Promoción
  Económica, a Compañía Española de Reafianzamiento, S.A. (CERSA), as sociedades
  de garantía recíproca de Galicia (Afigal e Sogarpo) e as entidades financeiras
  adheridas para a habilitación dunha liña de financiamento específico de
  microcréditos.
range: Resolución
url: 'https://www.xunta.gal/dog/Publicados/2003/20031114/Anuncio20216_gl.html'
---
<p>Mediante Resolución do 20 de marzo de 2002 (DOG nº 61, do 27 de marzo), publicouse o contido do convenio de colaboración entre o Instituto Galego de Promoción Económica (Igape), a Compañía Española de Reafianzamiento (CERSA), as sociedades de garantía recíproca e as entidades financeiras adheridas (en adiante, o convenio CERSA), o dito convenio foi posteriormente modificado mediante Resolución do 21 de marzo de 2003, introducindo melloras a nivel operativo e incorporando transitoriamente novas condicións para as operacións formalizadas na Costa da Morte, co obxecto de palia-las consecuencias económicas para a zona do accidente do buque Prestige.</p>
<p>Por outra banda, mediante Resolución do 22 de maio de 2003 (DOG nº 104, do 30 de maio), publicouse o contido do convenio de colaboración entre o Instituto Galego de Promoción Económica (Igape), Sepi, Desarrollo Empresarial, S.A. (Sepides) e as entidades financeiras adheridas para a habilitación dunha liña de microcréditos para autónomos e microempresas (en adiante, o convenio Sepides).</p>
<p>Unha vez executado o programa de microcréditos Sepides, existindo un número de solicitudes presentadas con operacións aprobadas polas entidades financeiras pero denegadas polo Igape por esgotamento de crédito, formúlase a posibilidade de ofrecerlles unha alternativa a aquelas que se reiteren no ámbito do convenio Cersa, consistente en amplia-lo período de xustificación da realización e pagamento dos investimentos desde a data da presentación da súa solicitude ó convenio Sepides.</p>
<p>O consello de dirección do Igape, logo das consultas oportunas coas entidades colaboradoras, acordou as modificacións que a continuación se publican para o seu xeral coñecemento e entrada en vigor.</p>
<p>Polo que antecede, e en virtude das facultades que teño conferidas mediante o artigo 12 a) da Lei 5/1992, do 10 de xuño, de creación do Instituto Galego de Promoción Económica e do artigo 11.1º a) do Decreto 317/1992, do 12 de novembro, polo que se aproba o seu regulamento.</p>
<p>RESOLVO:</p>
<p>Facer público a modificación ó convenio de colaboración entre o Instituto Galego de Promoción Económica, a Compañía Española de Reafianzamiento, S.A., e as sociedades de garantía recíproca e entidades financeiras adheridas para a habilitación dunha liña de financiamento específico de microcréditos nos termos seguintes:</p>
<p>Ós solicitantes de microcréditos ó abeiro do convenio con CERSA ós que se lles denegase previamente un microcrédito Sepidis por esgotamento dos fondos da liña, poderáselles considerar como válida para a xustificación da realización e pagamento dos investimentos a data da primeira solicitude da operación na entidade financeira. Para tal fin, deberán presentar no Igape, xunto coa solicitude de financiamento, copia da solicitude Sepides rexistrada na entidade financeira.</p>
<p>Esta modificación entrará en vigor o mesmo día da súa publicación no DOG.</p>
<p>Santiago de Compostela, 3 de novembro de 2003.</p>
<p>Margarita Rodríguez Rama</p>
<p>Directora xeral do Instituto Galego de Promoción</p>
<p>Económica</p>

