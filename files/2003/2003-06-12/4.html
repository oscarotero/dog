---
date: '2003-06-12'
id: '13712'
page: 7636
number: 113
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 6 de xuño de 2003 pola que se convoca o programa de gratuidade de
  libros de texto en centros sostidos con fondos públicos para os niveis
  obrigatorios e gratuítos e se establecen as súas normas de organización e
  funcionamento.
range: Orde
url: 'https://www.xunta.gal/dog/Publicados/2003/20030612/Anuncio13712_gl.html'
---
<p>Lei orgánica 8/1985, do 3 de xullo (BOE do 4 de xullo), reguladora do dereito á educación esta</p>
<p>blece no seu artigo 1 que tódolos españois teñen dereito a unha educación básica que lles permita o desenvolvemento da súa propia personalidade e a realización dunha actividade útil á sociedade.</p>
<p>A Lei orgánica 10/2002, do 23 de decembro (BOE do 24 de decembro), de calidade da educación, contempla no seu artigo 9 que o ensino básico é obrigatorio e gratuíto.</p>
<p>O Estatuto de autonomía de Galicia, no seu artigo 31, establece que «É da competencia plena da Comunidade Autónoma galega o regulamento e administración do ensino en toda a súa extensión, niveis e graos, modalidades e especialidades, no ámbito das súas competencias, ...»</p>
<p>Polo Real decreto 1763/1982, do 24 de xullo (BOE do 18 de agosto), traspásanse funcións e servicios da Administración do Estado á Comunidade Autónoma de Galicia en materia de educación.</p>
<p>A Consellería de Educación e Ordenación Universitaria adquiriu o compromiso ante a sociedade de iniciar no ano 2003 un proceso que camiñe cara á gratuidade dos libros de texto no ensino obrigatorio, co obxecto de:</p>
<p>a) Enmarcarse dentro do principio de gratuidade nas etapas obrigatorias, como un servicio fundamental á sociedade por parte dos poderes públicos.</p>
<p>b) Favorece-la igualdade de oportunidades, de xeito que o alumnado da nosa Comunidade Autónoma poida ter acceso á principal ferramenta pedagóxica que se utiliza no aprendizaxe, que son os libros de texto.</p>
<p>c) Inculcar no alumnado valores de solidariedade e tolerancia, de coidado e conservación do material para a súa reutilización por outros, de coida-lo ben colectivo como propio.</p>
<p>De acordo con estes principios e obxectivos, esta consellería dispuxo dictar instruccións para unha implantación progresiva do programa de gratuidade de libros de texto, a través do réxime de préstamo, de acordo coas dispoñibilidades orzamentarias e con criterios educativos e de organización que permitan un axeitado funcionamento daquel. Esta implantación iníciase no curso escolar 2003/2004, de xeito experimental.</p>
<p>Na súa virtude, en exercicio das competencias atribuídas no Decreto 213/1998, do 10 de xullo, polo que se establece a estructura orgánica da Consellería de Educación e Ordenación Universitaria,</p>
<p>DISPOÑO:</p>
<p>Primeiro.-Obxecto e ámbito de aplicación.</p>
<p>1. A presente orde ten por finalidade regula-lo programa de gratuidade de libros de texto que se desenvolverá a partir do curso 2003-2004.</p>
<p>2. O programa de gratuidade será de aplicación a tódolos centros sostidos con fondos públicos da Comunidade Autónoma de Galicia, para que faciliten</p>
<p>ó alumnado de ensino obrigatorio, mediante o sistema de préstamo, os libros de texto das distintas áreas establecidas para os ditos niveis.</p>
<p>Segundo.-Beneficiarios.</p>
<p>Serán beneficiarios do programa tódolos alumnos e alumnas que cursen o ensino obrigatorio en centros da Comunidade Autónoma sostidos con fondos públicos, segundo o calendario de implantación previsto no artigo terceiro desta orde.</p>
<p>Terceiro.-Calendario de implantación.</p>
<p>1. No curso 2003-2004 implantarase o programa de gratuidade de libros de texto no 6º curso de educación primaria de xeito experimental.</p>
<p>2. No resto dos cursos implantarase segundo o calendario que desenvolverá a Dirección Xeral de Centros e Ordenación Educativa.</p>
<p>Cuarto.-Adhesión e prazo de presentación.</p>
<p>1. Tódolos centros sostidos con fondos públicos da Comunidade Autónoma de Galicia que impartan 6º curso de educación primaria ou o vaian impartir no curso 2003/2004 enténdense adheridos a este programa, agás aqueles que expresamente notifiquen a non adhesión, segundo o modelo do anexo I, antes do 15 de xullo.</p>
<p>2. Os centros adheridos ó programa de gratuidade de libros de texto deberán presentar, antes do 31 de xullo de 2003, os seguintes documentos:</p>
<p>-Certificación da relación dos libros de texto aprobada polo órgano competente para o curso escolar ó que corresponda implanta-lo programa.</p>
<p>-Valoración económica, segundo anexo II.</p>
<p>3. De se lo caso de que o centro non fixe libro de texto para algunha materia ou materias estes non figurarán na valoración económica.</p>
<p>4. A documentación á que se refiren os números 1 e 2 deste artigo cuarto será dirixida ó director xeral de Centros e Ordenación Educativa e presentada no Rexistro da Consellería de Educación e Ordenación Universitaria, nas delegacións provinciais desta consellería ou segundo a forma prevista no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinto.-Procedemento.</p>
<p>De acordo co calendario de implantación establecido no artigo terceiro seguirase o seguinte procedemento:</p>
<p>a) Os libros de texto que se utilice no programa de gratuidade terán unha vixencia de catro anos e serán aprobados de acordo coas instruccións publicadas pola Dirección Xeral de Ordenación Educativa e Formación Profesional no ano 1997 sobre libros de texto e materiais curriculares.</p>
<p>b) Cada centro educativo incorporará ó seu regulamento de réxime interior os criterios básicos para o funcionamento deste programa no centro. No seo</p>
<p>do consello escolar de cada centro poderá, así mesmo, constituírse unha comisión de seguimento integrada por representantes de distintos sectores da comunidade educativa coa finalidade de coordinar tódalas actuacións necesarias para o desenvolvemento do programa.</p>
<p>c) Antes do remate das actividades lectivas, os centros facilitarán ó alumnado un exemplar do anexo VII para que o entreguen o primeiro día de clase cuberto e asinado. Así mesmo, facilitarán ó alumnado os impresos para a adquisición dos libros de texto, por triplicado, segundo o modelo establecido no anexo III.</p>
<p>d) Os pais, nais ou titores legais e ordinarios, así como as persoas ou institucións que teñan a garda e protección dos menores, acudirán ás librerías da Comunidade Autónoma de Galicia que libremente elixan, para o que levarán os tres exemplares do impreso facilitado ó alumno no centro educativo, que entregarán na librería elixida unha vez asinados.</p>
<p>Dous dos exemplares asinados deixaranse na librería e o terceiro quedará en posesión da familia. As librerías entregarán en cada centro educativo, entre os días 1 e 10 de setembro de 2003, os libros de texto mercados, acompañados dun dos exemplares do anexo III de cada alumno.</p>
<p>e) Comezado o curso escolar e, antes do 30 de setembro, as librerías provedoras remitirán factura do total do saldo debedor a cada centro, á cal engadirán o outro exemplar das autorizacións.</p>
<p>f) Ó obxecto de poder facilitar libros de texto a aqueles alumnos que se incorporen ós centros con posterioridade ó inicio do curso escolar, cubrir outras necesidades derivadas da implantación por primeira vez deste programa ou posibilita-la reposición que se produza, na valoración que figura no anexo II desta orde, engadirase como fondo para o centro o importe do 10% da contía total da valoración, que se destinará á adquisición de libros de texto para cubri-las ditas necesidades.</p>
<p>Esta porcentaxe será tramitada por parte do director/a do centro seguindo o procedemento indicado máis arriba.</p>
<p>g) Comezado o curso escolar e, antes do 15 de setembro, a Consellería de Educación e Ordenación Universitaria transferirá ós centros educativos o 80% do custo total dos seus libros de texto.</p>
<p>h) Os centros remitirán á Dirección Xeral de Centros e Ordenación Educativa antes do 31 de outubro relacións certificadas, separadas, dos alumnos beneficiarios deste programa e dos importes comunicados polas librerías correspondentes de acordo cos modelos que se xuntan como anexos IV e V. Así mesmo, xunto coa dita documentación remitiranse os anexos VII, entregados no centro o primeiro día de clase.</p>
<p>Esta xustificación deberá axustarse ás normas vixentes sobre autonomía de xestión económica. Quedarán baixo a custodia da secretaría dos centros os documentos dos alumnos e as facturas orixinais á disposición dos órganos de fiscalización e control competentes.</p>
<p>i) Unha vez comprobadas as relacións ás que se fai referencia no parágrafo anterior e antes do 30 de novembro, tramitaranse as ordes de pagamento dos importes pendentes ós centros educativos.</p>
<p>j) O centro educativo, unha vez recibido o primeiro importe deste programa, procederá de xeito inmediato ó aboamento das contías ás librerías correspondentes. Do mesmo xeito, recibido o segundo importe, procederá á liquidación do total da débeda contraída coas librerías.</p>
<p>k) Concluído o proceso, os directores dos centros docentes remitirán á Dirección Xeral de Centros e Ordenación Educativa certificación de ter aboado os importes correspondentes de acordo co modelo establecido no anexo VI desta orde.</p>
<p>Sexto.-Da propiedade e conservación dos libros.</p>
<p>1. O centro, ó recibi-los libros de texto, procederá ó seu inventario e préstamo, debendo ser convenientemente identificados como da súa propiedade do mesmo dispoñer deles os alumnos en calidade de préstamo.</p>
<p>2. Concluído o curso escolar, os libros de texto serán reintegrados e depositados polos alumnos nos centros, coa finalidade de seren revisados e determina-lo seu grao de conservación e a súa reutilización ó curso seguinte, segundo o procedemento establecido polo centro.</p>
<p>3. Os alumnos beneficiarios das presentes axudas quedarán obrigados a conservar en debido estado os libros de texto entregados e a reintegralos ó centro escolar ó finaliza-lo curso. O incumprimento destas obrigas quedará suxeito ó establecido no Real decreto 732/1995, do 5 de maio e poderá dar lugar á non concesión da correspondente axuda para o curso seguinte.</p>
<p>Sétimo.-Financiamento do programa.</p>
<p>1. A Consellería de Educación e Ordenación Universitaria, de acordo coas consignacións económicas aprobadas para o exercicio orzamentario, financiará o programa con cargo á aplicación 07.03.323.A.480.0 e por un importe de 3.600.000 euros, ampliable, de se-lo caso, con cargo a créditos da propia consellería.</p>
<p>2. Segundo o artigo 9º do Decreto 201/2003, do 20 de marzo, polo que se desenvolve a autonomía na xestión económica dos centros docentes públicos non universitarios, a contía que corresponda a cada centro suporá unha modificación do seu orzamento, sendo o seu carácter finalista.</p>
<p>3. Os centros privados concertados recibirán os importes correspondentes de acordo co establecido nos artigos 28 a 32 do Decreto 287/2000, do 21 de novembro, polo que se desenvolve. O réxime de axudas e subvencións públicas da Comunidade Autónoma de Galicia e no artigo 78.5º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia. Expresando a súa conformidade como entidades colaboradoras no epígrafe correspondente do anexo II a esta orde.</p>
<p>Disposición adicional</p>
<p>As axudas concedidas a través do programa de gratuidade de libros de texto establecido na presente orde serán incompatibles con calquera outra axuda que se conceda para o mesmo fin, comprometéndose á devolución de calquera outro importe recibido, segundo anexo VII.</p>
<p>Disposición transitoria</p>
<p>Anualmente a Dirección Xeral de Centros e Ordenación Educativa dictará resolución para a aplicación deste programa, na que en todo caso incluirá a valoración económica por alumno.</p>
<p>Disposicións derradeiras</p>
<p>Primeira.-Atribúese ó director do centro docente e ó seu equipo directivo, no ámbito das súas competencias, as funcións e responsabilidades propias da prestación do programa de gratuidade de libros de texto para que se estenda ó conxunto de alumnos establecidos na presente orde.</p>
<p>Segunda.-Facúltase o director xeral de Centros e Ordenación Educativa para, no ámbito das súas competencias, dicta-las resolucións necesarias para a execución e aplicación dos preceptos contidos na presente orde.</p>
<p>Terceira.-Contra a presente orde os interesados poderán interpoñer, no prazo de dous meses, contados a partir do día seguinte ó da súa publicación no Diario Oficial de Galicia, recurso contencioso-administrativo, conforme o disposto no artigo 46 da Lei 29/1998, do 13 de xullo, reguladora da xurisdicción do contencioso-administrativo.</p>
<p>Cuarta.- A presente orde entrará en vigor o día seguinte ó da súa publicación do Diario Oficial de Galicia.</p>
<p>Santiago de Compostela, 6 de xuño de 2003.</p>
<p>Celso Currás Fernández</p>
<p>Conselleiro de Educación</p>
<p>e Ordenación Universitaria</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

