---
date: '2003-06-12'
id: '13732'
page: 7652
number: 113
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 21 de maio de 2003 pola que se fai público o acordo de creación
  do Observatorio Galego dos Empresarios Individuais, Profesionais e
  Traballadores Autónomos.
range: Resolución
url: 'https://www.xunta.gal/dog/Publicados/2003/20030612/Anuncio13732_gl.html'
---
<p>A relevancia do colectivo autónomo na rede entramada económico e social española e en calquera das súas CC.AA. é innegable; a xeración de emprego e autoemprego, a base e sustento de numerosas economías familiares e a importancia relativa en número respecto da totalidade de empresas da comunidade obrigan a que deba ser considerado un colectivo de interese especial en calquera economía e, en particular, na economía galega.</p>
<p>As persoas físicas e as comunidades de bens supoñen o 69,3% do total de empresas establecidas en Galicia, o que manifesta o importante peso relativo no conxunto de empresas. Este peso relativo resulta ademais lixeiramente superior á media nacional.</p>
<p>Por autónomo pódese entender a toda persoa que desenvolve un negocio por conta propia, organiza</p>
<p>o seu traballo, xestiona o negocio e é o responsable do seu resultado, pero esta ampla definición abarca unha casuística case ilimitada, xa que tanto pode ser autónomo un taxista como o propietario dunha cafetería ou o propietario dunha pequena empresa con dez traballadores, que presta servicio a unha grande empresa industrial; todos poden ser autónomos e acollerse ó mesmo réxime de protección social, pero as situacións e problemáticas de cada tipo de autónomo son moi distintas, existindo sen embargo tamén, certas áreas de interese común.</p>
<p>As necesidades e demandas comúns do colectivo de empresarios autónomos obedecen a moi diversas áreas: fiscal e tributaria, estatutaria, formación específica, asuntos relativos á seguridade social, pensións, baixas, accidentes laborais, entre outros; pero tamén e de xeito crecente o colectivo no seu conxunto ben demandando unha maior atención ó seu desenvolvemento como auténticas PEME, prestando atención ós aspectos de xestión empresarial, planificación e expansión controlada, integración na sociedade da información, cara a aproveita-las oportunidades e enfrontar de mellor xeito as situacións cambiantes do mercado, a era dixital, etc. e, en definitiva, veñen demandando, explícita e implicitamente, apoios especificamente deseñados para esta tipoloxía de destinatario, cara á súa maduración e consolidación como empresa e á renovación e modernización do sector.</p>
<p>O reducido tamaño característico da empresa individual, o seu tradicional illamento e os múltiples papeis levados a cabo directamente polo propio empresario supoñen obstáculos adicionais ó dirixi-la atención ás circunstancias cambiantes do mercado, ás posibilidades das novas tecnoloxías e a modelos de xestión e organización avanzados que poderián significar unha considerable mellora nas condicións de traballo e nas perspectivas dos negocios.</p>
<p>A estes datos pódense engadi-las estatísticas de afiliacións ó réxime especial de autónomos da Seguridade Social, segundo as que existen en Galicia, ó 31 de decembro de 2002, 167.426 persoas afiliadas ó dito réxime (2.674.945 en España á mesma data) o que representa nos dous territorios arredor dun 6% da súa poboación.</p>
<p>Todas estas consideracións, que poderían resumirse na importancia relativa do colectivo autónomo na rede económica de Galicia, e as súas preocupacións como colectivo, aconsellan a xeración e posta en marcha dun espacio permanente de reflexión e posta en común relativo ó colectivo de empresarios e traballadores autónomos de Galicia coa participación de membros representativos do dito colectivo e da Administración que contribúa a facilitárlle-la canalización e análise das súas inquietudes e a interlocución coa Administración.</p>
<p>Considérase que o Igape, polo seu carácter horizontal de Axencia de Desenvolvemento Rexional é o organismo oportuno para aglutinar tódalas casuísticas posibles da problemática do empresario autónomo, sendo unha das funcións encomendadas pola</p>
<p>súa lei de creación a de promover, fomentar e potenciar actividades económicas que favorezan o desenvolvemento equilibrado e integrado en termos sectoriais e territoriais.</p>
<p>O funcionamento do Observatorio Galego dos Empresarios Individuais, Profesionais e Traballadores Autónomos non suporá incremento do gasto, e será atendido cos medios materiais e persoais xa existentes no Igape.</p>
<p>Por todo o anterior, logo de consulta cos distintos departamentos da Xunta de Galicia, dos representantes das administracións locais e das organizacións empresariais máis representativas,</p>
<p>RESOLVO:</p>
<p>Facer público o acordo do Consello de Dirección do Igape, na súa xuntanza de data 28 de abril de 2003:</p>
<p>1. Créase, dentro do ámbito do Instituto Galego de Promoción Económica, o Observatorio Galego dos Empresarios Individuais, Profesionais e Traballadores Autónomos, como foro permanente de reflexión e análise da situación deste colectivo, identificando en cada momento os principais problemas e as áreas de actuación de maior interese, tanto desde o plano estructural como coxuntural, na procura de respostas e solucións ás problemáticas previamente identificadas.</p>
<p>2. Serán funcións do observatorio as seguintes:</p>
<p>a) Identificación e discusión dos aspectos e cuestións que en cada momento constitúen as principais preocupacións do colectivo cara á mellora da súa competitividade.</p>
<p>b) Promoción da elaboración de informes, estudios e investigacións sobre temas de interese, tanto a nivel global como nos distintos sectores económicos que integran o colectivo, que faciliten a análise das cuestións identificadas como de especial preocupación e permitan facer un seguimento da evolución deste colectivo empresarial.</p>
<p>c) Recompilación e estudio dos instrumentos e políticas existentes a favor dos empresarios e traballadores autónomos galegos e difusión da dita información.</p>
<p>d) Transmisión ós órganos competentes por parte do observatorio ou a través da consellería competente, daquelas propostas que, unha vez elaboradas e aprobadas no observatorio, poderían contribuír a dar resposta ás necesidades identificadas.</p>
<p>e) Calquera outra que por unanimidade sexa estimada pertinente para os obxectivos do observatorio.</p>
<p>3. O observatorio reunirase por convocatoria do seu presidente, alomenos dúas veces ó ano.</p>
<p>4. Presidirá o observatorio o conselleiro de Economía e Facenda e presidente do Igape, sendo vice</p>
<p>presidenta del a conselleira de Asuntos Sociais, Emprego e Relacións Laborais.</p>
<p>5. Ademais, formarán parte do observatorio:</p>
<p>a) O director xeral do Instituto Galego de Promoción Económica.</p>
<p>O director xeral do Instituto Galego de Estatística.</p>
<p>O director xeral de Tributos.</p>
<p>O director xeral de Comercio.</p>
<p>O director xeral de Promoción do Emprego.</p>
<p>O director xeral de Familia.</p>
<p>O director xeral de Turismo.</p>
<p>O director xeral da Axencia Galega de Desenvolvemento Rural.</p>
<p>O secretario xeral da Consellería de Pesca e Asuntos Marítimos.</p>
<p>O director xeral de Industrias e Promoción Agroalimentaria.</p>
<p>Un representante da Federación Galega de Municipios e Provincias.</p>
<p>b) Tres representantes designados por cada unha das seguintes organizacións:</p>
<p>-Federación de Autónomos de Galicia.</p>
<p>-Unión de Profesionais e Traballadores Autónomos (UPTA-Galicia).</p>
<p>-Federación Galega de Comercio.</p>
<p>c) Aqueles organismos intermedios que polas súas funcións e servicios se vexan vinculados ó obxectivo deste foro poderán solicita-la súa incorporación en calquera momento. Ademais, puntualmente poderá invitarse ás reunións do observatorio a representantes da Administración central ou doutras institucións autónomicas ou locais, así como a aqueles expertos que fosen considerados de interese por razón da materia que se vaia debater.</p>
<p>6. Os organismos e institucións que compoñen o observatorio deberán designa-los seus representantes no prazo de dez días desde a publicación no Diario Oficial de Galicia da súa creación.</p>
<p>7. A constitución do observatorio terá lugar na súa primeira xuntanza, que será convocada polo presidente tralas designacións de representantes das distintas institucións e organizacións.</p>
<p>A presente resolución entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 21 de maio de 2003.</p>
<p>Margarita Rodríguez Rama</p>
<p>Directora xeral do Instituto Galego de Promoción</p>
<p>Económica</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

