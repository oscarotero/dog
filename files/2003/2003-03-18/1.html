---
date: '2003-03-18'
id: 9BFE
page: 3
number: 54
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 184/2003, do 20 de febreiro, polo que se modifica o Decreto 275/1994,
  do 29 de xullo, polo que se establece o currículo do bacharelato na Comunidade
  Autónoma de Galicia.
range: Decreto
url: 'https://www.xunta.gal/dog/Publicados/2003/20030318/Anuncio9BFE_gl.html'
---
<p>O Decreto 275/1994, do 29 de xullo, polo que se establece o currículo do bacharelato na Comunidade Autónoma de Galicia, constitúe o desenvolvemento na nosa comunidade autónoma dos Reais decretos 1700/1991, do 29 de novembro, polo que se establece a estructura do bacharelato, e 1178/1992, do 2 de outubro, polo que se establecen as ensinanzas mínimas do bacharelato, que foron modificados polo Real decreto 3474/2000, do 29 de decembro.</p>
<p>Así mesmo, de xeito complementario, no seu artigo 17 determínanse o número de modalidades de bacharelato que se impartirán nos centros educativos no ámbito de xestión da Xunta de Galicia.</p>
<p>Trala súa publicación a experiencia ven demostrando que, se ben o establecido a ese respecto resulta conveniente para a maioría das situacións que se dan nos centros de Galicia, nalgúns outros faise necesaria a introducción de tratamentos que, con carácter excepcional, permitan unha melloría na xestión dos recursos destinados á educación do noso alumnado de bacharelato.</p>
<p>Así, pódese sinala-lo feito de que, pola dispersión da nosa poboación, na nosa xeografía existen algunhas localidades que, aínda que teñen poucos habitantes, contan con dous institutos de ensino secundario, debido á estructura das ensinanzas anteriores á Lei orgánica 1/1990, do 3 de outubro, de ordenación xeral do sistema educativo, que se correspondían coas ensinanzas de bacharelato unificado polivalente e de formación profesional. En tales casos, apréciase que nalgunha das modalidades do bacharelato a oferta de prazas escolares excede notablemente as necesidades que se deben prever, co posible detrimento para outras situacións merecedoras de seren atendidas e co mal aproveitamento dos recursos dispoñibles que iso implica.</p>
<p>En consecuencia, por proposta do conselleiro de Educación e Ordenación Universitaria, logo do informe do Consello Escolar de Galicia e da deliberación do Consello da Xunta de Galicia na súa reunión do día vinte de febreiro de dous mil tres,</p>
<p>DISPOÑO:</p>
<p>Artigo único.-Modifícase o punto 1 do artigo 17 do Decreto 275/1994, do 29 de xullo, polo que se establece o currículo do bacharelato na Comunidade Autónoma de Galicia, nos termos que se determinan a continuación:</p>
<p>1. Os centros educativos que imparten bacharelato farano en alomenos dúas das súas modalidades.</p>
<p>Exceptúanse desta norma as escolas de arte que impartan a modalidade de artes e aqueles centros que, en función da demanda do alumnado e os postos escolares que se ofertan na localidade, autorice a Consellería de Educación e Ordenación Universitaria con carácter excepcional, e sempre que na localidade exista como mínimo un instituto de ensino secundario que imparta dúas modalidades de bacharelato.</p>
<p>2. Os centros deberán ofertar obrigatoriamente tódalas materias propias das modalidades de bacharelato que impartan.</p>
<p>Disposición derrogatoria</p>
<p>Única.-Quedan derrogadas cantas normas de igual ou inferior rango se opoñan ó establecido neste decreto.</p>
<p>Disposición derradeira</p>
<p>Primeira.-Autorízase o conselleiro de Educación e Ordenación Universitaria para dicta-las disposicións que sexan precisas para aplica-lo disposto neste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte de febreiro de dous mil tres.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

