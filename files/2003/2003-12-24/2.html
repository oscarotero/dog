---
date: '2003-12-24'
id: '24212'
page: 15
number: 249
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 443/2003, do 11 de decembro, de regulación das actividades de
  elaboración e control de calidade de fórmulas maxistrais e preparados
  oficinais.
range: Decreto
url: 'https://www.xunta.gal/dog/Publicados/2003/20031224/Anuncio24212_gl.html'
---
<p>A Lei 5/1999, do 21 de maio, de ordenación farmacéutica, establece nos seus artigos 8.3º, 29 a) e 32.3º, para as oficinas de farmacia, os servicios de farmacia de atención primaria e os servicios de farmacia dos hospitais e centros de asistencia social, respectivamente, que a elaboración de fórmulas maxistrais e preparados oficinais se deberá realizar sempre de acordo coas normas de correcta fabricación e os requisitos sanitarios establecidos nos artigos 35 e 36 da Lei 25/1990, do 20 de decembro, do medicamento.</p>
<p>O Real decreto 175/2001, do 23 de febreiro, polo que se aproban as normas de correcta elaboración e control de calidade de fórmulas maxistrais e preparados oficinais, desenvolve regulamentariamente</p>
<p>o disposto nos anteditos artigos 35 e 36 e establece os requisitos e as condicións da correcta elaboración das fórmulas maxistrais e dos preparados oficinais. Co obxecto de lle permitir ó farmacéutico garanti-la calidade das súas preparacións, este real decreto describe as condicións xerais que deben reuni-las oficinas e os servicios de farmacia, no que respecta ó persoal, os locais, os utensilios, a documentación, as materias primas utilizadas e os materiais de acondicionamento, a elaboración, o control de calidade e a dispensación. O devandito real decreto foi modificado polo Real decreto 905/2003, do 11 de xullo, ampliando o prazo inicialmente previsto para a adaptación gradual ós requisitos previstos nel ata o 1 de xaneiro de 2004.</p>
<p>Así mesmo, os artigos 35.2º e 36.2º da Lei 25/1990, do 20 de decembro, e o capítulo V do Real decreto 175/2001, do 23 de febreiro, regulan a posibilidade de que aquelas oficinas e servicios de farmacia que non dispoñan dos medios necesarios para realiza-las súas preparacións, poidan encomendar, con base nunha prescrición facultativa para un paciente, a elaboración e/ou o control de fórmulas maxistrais e preparados oficinais a un terceiro legalmente autorizado para tal fin pola Administración sanitaria competente, todo isto sen prexuízo do establecido no artigo 76.2º da citada Lei 25/1990, do 20 de decembro, para a fabricación por terceiros.</p>
<p>De acordo co disposto no artigo 7.6º da citada Lei 5/1999, do 21 de maio, correspóndelle á Consellería de Sanidade a autorización, o rexistro, a catalogación e a inspección das actividades e funcións que se van desenvolver nas oficinas e servicios de farmacia.</p>
<p>Tendo en conta o anterior, e coa finalidade de controlar dunha maneira máis completa o cumprimento das condicións e requisitos establecidos polo Real decreto 175/2001, do 23 de febreiro, polo que se aproban as normas de correcta elaboración e control de calidade de fórmulas maxistrais e preparados oficinais, considérase necesario regula-lo procedemento para realiza-la catalogación e a conseguinte anotación no rexistro das oficinas e servicios de farmacia da Comunidade Autónoma de Galicia. Este rexistro está recollido no artigo 5 f) en relación co artigo 2.3º do Decreto 77/2001, do 29 de marzo, sobre centros, servicios e establecementos sanitarios da Comunidade Autónoma de Galicia. As referidas catalogacións e anotacións efectuaranse en función das preparacións que realicen e da tecnoloxía necesaria para elo. Así mesmo, considérase necesario regula-la autorización de oficinas e servicios de farmacia que pretendan realizar preparacións para outras oficinas e servicios de farmacia que </p>
<p>lle encomenden a elaboración e o control de calidade de fórmulas maxistrais e preparados oficinais.</p>
<p>Polo exposto e co fin de levar á práctica o cumprimento do establecido na disposición derradeira primeira da Lei 5/1999, do 21 de maio, de ordenación farmacéutica, por proposta do conselleiro de Sanidade, consultados os colexios oficiais de far</p>
<p>macéuticos de Galicia e de acordo co Consello Consultivo de Galicia, no dictame nº 657/2003, do 22 de outubro de dous mil tres, e despois da deliberación do Consello da Xunta de Galicia, na súa reunión do día once de decembro de dous mil tres,</p>
<p>DISPOÑO:</p>
<p>Artigo 1º.-Obxecto.</p>
<p>1. Este decreto regula o procedemento de catalogación das oficinas de farmacia e dos servicios de farmacia legalmente establecidos na Comunidade Autónoma de Galicia, segundo o tipo de formas farmacéuticas que elabore, de acordo co disposto no Real decreto 175/2001, do 23 de febreiro, polo que se aproban as normas de correcta elaboración e control de calidade de fórmulas maxistrais e preparados oficinais.</p>
<p>Da devandita catalogación quedará constancia en anotación marxinal no rexistro previsto no artigo 7.6º da Lei 5/1999, do 21 de maio.</p>
<p>2. Así mesmo, regúlase o procedemento de autorización das oficinas e servicios de farmacia legalmente establecidos na Comunidade Autónoma de Galicia para realiza-las actividades de elaboración e/ou o control de calidade de fórmulas maxistrais e preparados oficinais para outras oficinas e servicios de farmacia.</p>
<p>Artigo 2º.-Competencias.</p>
<p>Correspóndelle ó conselleiro de Sanidade ordena-la catalogación das actividades de elaboración e control de calidade de fórmulas maxistrais e preparados oficinais na Comunidade Autónoma de Galicia, así como concede-la autorización das actividades de elaboración e control de calidade de fórmulas maxistrais e preparados oficinais na Comunidade Autónoma de Galicia con destino a outras oficinas e servicios de farmacia.</p>
<p>Artigo 3º.-Solicitudes de catalogación.</p>
<p>1. As oficinas e os servicios de farmacia que elaboren fórmulas maxistrais e preparados oficinais para seren dispensados ós pacientes no seu propio establecemento, deberán contar cos utensilios mínimos establecidos no Real decreto 175/2001, do 23 de febreiro, segundo o tipo de preparacións que realice, tal e como se recolle no anexo III.</p>
<p>2. Para tal fin deberanlle comunicar á División de Farmacia e Productos Sanitarios o nivel de formas farmacéuticas que realizan, segundo o modelo establecido do anexo IA e xuntando a documentación indicada no anexo IIA.</p>
<p>Artigo 4º.-Solicitudes de autorización.</p>
<p>1. As oficinas de farmacia e os servicios de farmacia que pretendan elaborar fórmulas maxistrais e preparados oficinais para outras oficinas e servicios de farmacia deberán dispoñer de autorización sanitaria.</p>
<p>2. Para tal fin, deberán solicita-la autorización correspondente con carácter previo ó inicio das actividades, segundo o modelo establecido no anexo IB.</p>
<p>3. A antedita solicitude, xunto coa documentación descrita no anexo IIB, deberá ser dirixida á División de Farmacia e Productos Sanitarios do Servicio Galego de Saúde.</p>
<p>Artigo 5º.-Emenda.</p>
<p>Se a solicitude ou a documentación presentada non reúnen os requisitos que sinala este artigo, ou non se presenta toda a documentación necesaria, requirirase o interesado para que, nun prazo de dez días, emende a falta ou xunte os documentos preceptivos, con indicación de que, se así non o fixese, se lle terá por desistido da súa petición, logo de resolución que deberá ser dictada nos termos previstos no artigo 42 da Lei 30/1992, do 26 de novembro.</p>
<p>Artigo 6º.-Resolución de recoñecemento do nivel de elaboración.</p>
<p>1. O conselleiro de Sanidade recoñecerá ou, se é o caso, denegará o nivel de elaboración das fórmulas maxistrais e preparados oficinais que elaboren as oficinas e os servicios de farmacia para seren dispensados ós pacientes no seu propio establecemento.</p>
<p>2. Con anterioridade á antedita resolución, a División de Farmacia e Productos Sanitarios poderá ordenar que se efectúe a correspondente visita de inspección, co obxecto de verifica-lo cumprimento das normas de correcta elaboración e control de calidade establecidas no Real decreto 175/2001, do 23 de febreiro.</p>
<p>3. Á vista do actuado estenderase, se é o caso, a correspondente acta de inspección que, de ser favorable, dará lugar ó recoñecemento do nivel das actividades polo conselleiro de Sanidade.</p>
<p>4. Na resolución de recoñecemento de nivel, especificaranse as formas farmacéuticas das fórmulas maxistrais e preparados oficinais obxecto da actividade. As oficinas e os servicios de farmacia serán catalogados segundo o disposto no artigo 7º.</p>
<p>5. O prazo máximo para resolver e notifica-las solicitudes de catalogación será de tres meses. Transcorrido o dito prazo sen resolución expresa entenderase que se produciu a súa catalogación e anotación marxinal no rexistro nos termos da solicitude efectuada.</p>
<p>Artigo 7º.-Resolución de autorización.</p>
<p>1. O conselleiro de Sanidade resolverá, autorizando ou denegando o inicio de actividades daquelas oficinas e servicios de farmacia que soliciten a elaboración e/ou o control de calidade de fórmulas maxistrais e preparados oficinais para outras oficinas e servicios de farmacia.</p>
<p>2. Con anterioridade á antedita resolución, a División de Farmacia e Productos Sanitarios ordenará</p>
<p>que se efectúe a correspondente visita de inspección, co obxecto de verifica-lo cumprimento das normas de correcta elaboración e control de calidade establecidas no Real decreto 175/2001, do 23 de febreiro.</p>
<p>3. Á vista do actuado expedirase, se é o caso, a correspondente acta de inspección que, de ser favorable, dará lugar á autorización de inicio de actividades expedida polo conselleiro de Sanidade.</p>
<p>4. Na resolución de autorización especificaranse as formas farmacéuticas das fórmulas maxistrais e preparados oficinais obxecto da actividade, así como as responsabilidades e obrigas que as oficinas e servicios de farmacia deberán cumprir cando lles sexan encomendadas por outras a elaboración e/ou o control de calidade de fórmulas maxistrais e preparados oficinais.</p>
<p>5. O prazo máximo para resolver e notifica-la autorización ou a súa denegación será de seis meses. Transcorrido o dito prazo sen resolución expresa entenderase estimada a solicitude de autorización.</p>
<p>Artigo 8º.-Recursos.</p>
<p>As resolucións expresas ou presuntas que se dicten ó abeiro deste decreto poñerán fin á vía administrativa e contra elas poderá recorrerse potestativamente en reposición, de acordo co previsto no artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro; ou ben ser impugnadas directamente ante a orde xurisdiccional contencioso-administrativa, de conformidade co previsto na Lei 29/1998, do 13 de xullo, reguladora da xurisdicción contencioso-administrativa, e sen prexuízo de que os interesados poidan executar calquera outro que consideren oportuno.</p>
<p>Artigo 9º.-Catalogación.</p>
<p>1. As oficinas e os servicios de farmacia autorizados para realizar actividades de elaboración e control de calidade de fórmulas maxistrais e preparados oficinais serán catalogados segundo o tipo de formas farmacéuticas que elaboren.</p>
<p>2. A División de Farmacia e Productos Sanitarios remitirá copia da documentación acreditativa das actividades de elaboración e control de fórmulas maxistrais e preparados oficinais á Delegación Provincial da Consellería de Sanidade correspondente, para que esta catalogación sexa incluída nos expedientes de autorización das correspondentes oficinas e servicios de farmacia.</p>
<p>Artigo 10º.-Inspección.</p>
<p>1. A División de Farmacia e Productos Sanitarios poderá ordena-la inspección das oficinas e servicios de farmacia cando o coide conveniente, para os efectos do mantemento por parte destes establecementos e servicios dos requisitos esixidos para desenvolver actividades de elaboración e control de calidade de fórmulas maxistrais e preparados oficinais.</p>
<p>2. Se na visita de inspección se observasen deficiencias, poderáselles conceder un prazo para a súa emenda. Transcorrido o dito prazo sen que fosen corrixidas, procederase á apertura de procedemento sancionador por incumprimento dos requisitos e condicións esixidos para a realización desta actividade. Sen prexuízo disto, no caso das oficinas ou servicios de farmacia que elaboren fórmulas maxistrais e preparados oficinais para outras oficinas e servicios de farmacia, o conselleiro de Sanidade dictará resolución en virtude de que a oficina ou o servicio de farmacia non poderá realiza-las devanditas actividades ata que cumpran cos requisitos esixidos. O cumprimento dos requisitos será verificado pola correspondente visita de inspección que o farmacéutico responsable da oficina ou servicio de farmacia deberá solicitar expresamente para tal fin.</p>
<p>Artigo 11º.-Comunicación de modificacións.</p>
<p>Os cambios efectuados na titularidade, condicións estructurais, equipamento e persoal da oficina ou servicio de farmacia, sempre que non sexan circunstanciais, nin respondan a situacións transitorias, deberán ser comunicados á División de Farmacia e Productos Sanitarios no prazo máximo dun mes, xuntando os documentos acreditativos ó respecto.</p>
<p>Artigo 12º.-Alteración das condicións.</p>
<p>1. As oficinas e os servicios de farmacia que dispoñan de autorización para a elaboración e o control de determinadas formas farmacéuticas de fórmulas maxistrais e preparados oficinais para outras oficinas e servicios de farmacia, e pretendan amplía-las anteditas actividades para outras formas farmacéuticas distintas das autorizadas, deberán solicita-la correspondente autorización con carácter previo ó das novas actividades inicio, segundo o modelo establecido no anexo IV.</p>
<p>Así mesmo, as oficinas e os servicios de farmacia que elaboren fórmulas maxistrais e preparados oficinais para seren dispensados ós pacientes no seu propio establecemento, que pretendan modifica-lo nivel de elaboración no que están catalogados, estarán suxeitos ó réxime previsto no artigo 4 deste decreto, sen prexuízo da presentación do anexo IV.</p>
<p>2. A antedita solicitude dirixirase á División de Farmacia e Productos Sanitarios, xunto coa documentación correspondente ás formas farmacéuticas que solicita a súa elaboración e/ou control de calidade descrita nos anexos IIA ou IIB, e III.</p>
<p>3. As oficinas e os servicios de farmacia que elaboren fórmulas maxistrais e preparados oficinais para seren dispensados ós pacientes no seu propio establecemento, que pretendan non continuar coa elaboración e control das fórmulas maxistrais e preparados oficinais, deberanlle comunicar con 15 días de antelación tal situación á antedita división co obxecto de proceder á súa baixa no rexistro correspondente.</p>
<p>Así mesmo, as oficinas e os servicios de farmacia que, dispoñendo de autorización, pretendan non continuar coa elaboración e control de fórmulas maxistrais e preparados oficinais para outras oficinas e</p>
<p>servicios de farmacia, deberanlle comunicar con 15 días de antelación tal situación á antedita división co obxecto de proceder ó seu cesamento de actividades e á súa baixa no rexistro correspondente.</p>
<p>Artigo 13º.-Revogación da autorización.</p>
<p>1. A autorización de inicio das actividades de elaboración e control de calidade de fórmulas maxistrais e preparados oficinais para outras oficinas e servicios de farmacia será revogada nos seguintes supostos:</p>
<p>a) alteración substancial non autorizada consonte o disposto no artigo 10 deste decreto, ou perda das condicións que serviron de base á devandita autorización,</p>
<p>b) traslado da oficina de farmacia sen ter solicitado autorización para realizar estas actividades no novo local.</p>
<p>2. A revogación producirase sen prexuízo das medidas sancionadoras que procedan.</p>
<p>Artigo 14º.-Réxime sancionador.</p>
<p>1. Constitúen infraccións administrativas nesta materia as reguladas nos artigos 108 da Lei 25/1990, do 20 de decembro, do medicamento, e 56 da Lei 5/1999, do 21 de maio, de ordenación farmacéutica.</p>
<p>2. É de aplicación o réxime sancionador establecido nos artigos 107 e seguintes da Lei 25/1990, do 20 de decembro, do medicamento, no título IX da Lei 5/1999, do 21 de maio, de ordenación farmacéutica, na Lei 14/1986, do 25 de abril, xeral de sanidade e demais disposicións aplicables.</p>
<p>Disposición adicional</p>
<p>A Consellería de Sanidade publicará unhas guías que, partindo da regulación efectuada polo Real decreto 175/2001, do 23 de febreiro, servirán de referencia tanto á autorización de actividades de elaboración e control de fórmulas maxistrais e preparados oficinais coma ós seus niveis de elaboración e ás distintas esixencias en función destes.</p>
<p>Disposición transitoria</p>
<p>As oficinas e os servicios de farmacia que viñesen elaborando fórmulas maxistrais e preparados oficinais con anterioridade á publicación deste decreto deberán estar adaptados ás súas disposicións o 1 de xaneiro de 2004.</p>
<p>Disposicións derradeiras</p>
<p>Primeira.-Facúltase o conselleiro de Sanidade para dicta-las disposicións necesarias para o desenvolvemento e a execución deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, once de decembro de dous mil tres.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade</p>
<p>ANEXO IA</p>
<p>Solicitude de catalogación para realizar actividades de elaboración e control de calidade de fórmulas maxistrais e preparados oficinais</p>
<p>D/Dª..., con DNI..., farmacéutico/a colexiado/a número... titular/xefe de servicio da oficina de farmacia/servicio de farmacia de SIGLA..., situado en... pertencente á zona farmacéutica/centro hospitalario de..., provincia de..., con número de teléfono..., número de fax... e correo electrónico...,</p>
<p>SOLICITA</p>
<p>A catalogación e rexistro para a elaboración e o control de fórmulas maxistrais e preparados oficinais, para seren dispensados na oficina de farmacia/servicio de farmacia da miña titularidade, con base na documentación que se xunta, correspondente ás seguintes formas farmacéuticas:</p>
<p>p 1. Tópicas.</p>
<p>p 2. Orais e rectais líquidas.</p>
<p>p 3. Orais, rectais e vaxinais sólidas.</p>
<p>p 4. Estériles.</p>
<p>En... o..., de... de 200...</p>
<p>Asdo.:...</p>
<p>ANEXO IB</p>
<p>Solicitude de autorización para realizar actividades de elaboración e control de calidade de fórmulas maxistrais e preparados oficiais</p>
<p>D/Dª..., con DNI..., farmacéutico/a colexiado/a número... titular/xefe de servicio da oficina de farmacia/servicio de farmacia de SIGLA..., situado en... pertencente á zona farmacéutica/centro hospitalario de..., provincia de..., con número de teléfono..., número de fax... e correo electrónico...,</p>
<p>SOLICITA</p>
<p>A autorización para a elaboración e o control de fórmulas maxistrais e preparados oficinais, para outras oficinas e servicios de farmacia con base na documentación que se xunta, correspondentes ás seguintes formas farmacéuticas:</p>
<p>p 1. Tópicas.</p>
<p>p 2. Orais e rectais líquidas.</p>
<p>p 3. Orais, rectais e vaxinais sólidas.</p>
<p>p 4. Estériles.</p>
<p>En... o... de... de 200...</p>
<p>Asdo.:...</p>
<p>ANEXO IIA</p>
<p>Actividades de elaboración e control de calidade de fórmulas maxistrais e preparados oficinais para seren dispensados na mesma oficina/servicio de farmacia</p>
<p>Documentación</p>
<p>1. Persoal que participará nos procesos de elaboración e control, indicando a súa titulación e vinculación coa oficina/servicio de farmacia, así como as súas funcións e responsabilidades.</p>
<p>2. Memoria explicativa da zona ou local de preparación que se dispón na oficina/servicio de farmacia, con indicación da súa superficie, situación no interior da oficina/servicio de farmacia, características dos materiais dos chans, paredes e teitos, e no que se deberá reflecti-lo seguinte:</p>
<p>2.1. Descrición dos seguintes elementos:</p>
<p>2.1.1. Superficie ou superficies de traballo, con indicación das características dos materiais dos que está composta.</p>
<p>2.1.2. Pía con auga fría e quente, provista dun sifón antirretorno, con indicación das características dos materiais dos que está composta.</p>
<p>2.1.3. Zona diferenciada para os recipientes e utensilios pendentes de limpeza.</p>
<p>2.1.4. Soporte horizontal para a/s balanza/s, que evite o máis posible as vibracións e que garanta unha correcta pesada.</p>
<p>2.1.5. Espacio para a lectura e redacción de documentos.</p>
<p>2.1.6. Armarios e andeis para colocar todo aquilo necesario para as preparacións.</p>
<p>2.1.7. Frigorífico con termómetro de temperatura máxima e mínima.</p>
<p>2.2. Deseño e descrición, se é o caso, da zona de preparación de formas farmacéuticas estériles, con indicación da súa superficie e das características dos materiais dos chans, paredes e teitos e dos mecanismos de filtración do aire.</p>
<p>3. Descrición do equipamento e utensilios que se van utilizar para as formas farmacéuticas das fórmulas maxistrais e preparados oficinais que se pretendan elaborar.</p>
<p>4. Xustificante de ter feito o ingreso da taxa correspondente.</p>
<p>ANEXO IIB</p>
<p>Actividades de elaboración e control de calidade de fórmulas maxistrais e preparados oficinais para outras oficinas e servicios de farmacia</p>
<p>Documentación</p>
<p>1. Persoal que participará nos procesos de elaboración e control, indicando a súa titulación e vinculación coa oficina/servicio de farmacia, así como as súas funcións e responsabilidades.</p>
<p>2. Plano da zona ou local de preparación, elaborado por técnico competente, con indicación da súa superficie, situación no interior da oficina/servicio de farmacia, características dos materiais dos chans, paredes e teitos, e no que se deberá reflecti-lo seguinte:</p>
<p>2.1. Deseño e descrición dos seguintes elementos:</p>
<p>2.1.1. Superficie ou superficies de traballo, con indicación das características dos materiais dos que está composta.</p>
<p>2.1.2. Pía con auga fría e quente, provista dun sifón antirretorno, con indicación das características dos materiais dos que está composta.</p>
<p>2.1.3. Zona diferenciada para os recipientes e utensilios pendentes de limpeza.</p>
<p>2.1.4. Soporte horizontal para a/s balanza/s, que evite o máis posible as vibracións e que garanta unha correcta pesada.</p>
<p>2.1.5. Espacio para a lectura e redacción de documentos.</p>
<p>2.1.6. Armarios e andeis para colocar todo aquilo necesario para as preparacións.</p>
<p>2.1.7. Frigorífico con termómetro de temperatura máxima e mínima.</p>
<p>2.2. Deseño e descrición, se é o caso, da zona de preparación de formas farmacéuticas estériles, con indicación da súa superficie e das características dos materiais dos chans, paredes e teitos e dos mecanismos de filtración do aire.</p>
<p>3. Descrición do equipamento e utensilios que se van utilizar para as formas farmacéuticas das fórmulas maxistrais e preparados oficinais que se pretendan elaborar.</p>
<p>4. Xustificante de ter feito o ingreso da taxa correspondente.</p>
<p>ANEXO III</p>
<p>Actividades de elaboración e control de calidade de fórmulas maxistrais e preparados oficinais</p>
<p>Utensilios mínimos</p>
<p>1. Formas farmacéuticas tópicas.</p>
<p>-Balanza con precisión de 1 mg.</p>
<p>-Aparellos de medida de volume de 0,5 mL ata 500 mL(matraces aforados de distintas capacidades, probetas, pipetas, etc.).</p>
<p>-Morteiro de vidro e/ou porcelana.</p>
<p>-Sistema de baño de auga.</p>
<p>-Axitador.</p>
<p>-Espátulas de metal e de goma.</p>
<p>-Termómetro.</p>
<p>-Material de vidro diverso (vasos de precipitados, matraces cónicos, embudes, vidro de reloxo, etc.).</p>
<p>-Lente de aumento.</p>
<p>-Sistema de producción de calor.</p>
<p>-Sistema para a determinación do pH.</p>
<p>2. Formas farmacéuticas orais e rectais líquidas.</p>
<p>Ademais dos utensilios mínimos establecidos para as formas farmacéuticas tópicas, deberase dispor de:</p>
<p>-Barutos para po groso, fino e moi fino.</p>
<p>3. Formas farmacéuticas orais, rectais e vaxinais sólidas.</p>
<p>Ademais dos requisitos establecidos para as formas farmacéuticas tópicas e orais e rectais sólidas, deberase dispor de:</p>
<p>Utensilios obrigatorios:</p>
<p>-Capsuladora con xogo completo de placas.</p>
<p>Utensilios opcionais: no caso de que se pretendan elaborar:</p>
<p>a) Supositorios:</p>
<p>-Molde de supositorios.</p>
<p>-Baño termostático e sistema para medi-lo punto de fusión.</p>
<p>b) Óvulos:</p>
<p>-Molde de óvulos.</p>
<p>-Baño termostático e sistema para medi-lo punto de fusión.</p>
<p>c) Pílulas:</p>
<p>-Piluleiro.</p>
<p>d) Comprimidos:</p>
<p>-Máquina de comprimir e mesturadora.</p>
<p>e) Dráxeas:</p>
<p>-Máquina de comprimir, mesturadora e bombo de draxeado.</p>
<p>f) Gránulos ou glóbulos de homeopatía:</p>
<p>-Sistemas de impregnación e dinamización.</p>
<p>4. Formas farmacéuticas estériles.</p>
<p>Ademais dos requisitos obrigatorios establecidos para as demais formas farmacéuticas, deberase dispor de:</p>
<p>Utensilios obrigatorios:</p>
<p>-Autoclave.</p>
<p>-Dosificadores de líquidos.</p>
<p>-Equipo de filtración esterilizante.</p>
<p>-Campá de fluxo laminar.</p>
<p>-Forno esterilizador e despiroxenizador de calor seca.</p>
<p>-Homoxeneizador.</p>
<p>-Equipo para cerrar ampolas e capsular vías.</p>
<p>-Sistema de lavado de material adecuado.</p>
<p>-Estufa.</p>
<p>-Placas Petri.</p>
<p>Utensilios opcionais: no caso de que se pretendan elaborar liofilizados:</p>
<p>-Liofilizador e neveira con conxelador.</p>
<p>ANEXO IV</p>
<p>Actividades de elaboración e control de calidade de fórmulas maxistrais e preparados oficinais</p>
<p>Solicitude de modificación das actividades</p>
<p>D/Dª..., con DNI..., farmacéutico/a colexiado/a número...titular/xefe de servicio da oficina de farmacia/servicio de farmacia de SIGLA..., situado en... pertencente á zona farmacéutica/centro hospitalario de..., provincia de..., con número de teléfono..., número de fax... e correo electrónico..., que dis</p>
<p>poñendo de autorización para a elaboración e control de calidade para..., de formas farmacéuticas...,</p>
<p>SOLICITA</p>
<p>Con base na documentación que se xunta, amplia-las actividades para a elaboración e o control de fórmulas maxistrais e preparados oficinais, correspondentes ás seguintes formas farmacéuticas:</p>
<p>p Orais e reactais líquidas.</p>
<p>p Orais, reactais e vaxinais sólidas.</p>
<p>p Estériles.</p>
<p>En... o... de... de 200...</p>
<p>Asdo.:...</p>
<p>CONSELLERÍA DE FAMILIA, XUVENTUDE, DEPORTE</p>
<p>E VOLUNTARIADO</p>

