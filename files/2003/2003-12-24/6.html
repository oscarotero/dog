---
date: '2003-12-24'
id: '24226'
page: 15
number: 249
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 18 de decembro de 2003 pola que se aproban as bases que rexerán o
  concurso público de catro bolsas de colaboración en proxectos de investigación
  que se están a desenvolver no Centro Ramón Piñeiro para a Investigación en
  Humanidades e se anuncia a súa convocatoria.
range: Orde
url: 'https://www.xunta.gal/dog/Publicados/2003/20031224/Anuncio24226_gl.html'
---
<p>O artigo 1 do Decreto 213/1998, do 10 de xullo, en harmonía co artigo 27 do Estatuto de autonomía para Galicia, establece a competencia da Consellería de Educación e Ordenación Universitaria para a promoción e ensino da lingua galega e o fomento da investigación.</p>
<p>Dentro do plan de actividades da Consellería de Educación e Ordenación Universitaria para 2003 figura a convocatoria pública de bolsas de investigación para realizar proxectos concretos sobre lingüística, literatura, antropoloxía e historia galegas no Centro Ramón Piñeiro para a Investigación en Humanidades.</p>
<p>O seu outorgamento enmárcase dentro das funcións atribuídas á Consellería de Educación e Ordenación Universitaria no artigo 3 do Decreto 25/1993, do 11 de febreiro (DOG nº 34, do 19 de febreiro) de creación e posta en funcionamento do Centro Ramón Piñeiro para a Investigación en Humanidades, modificado polo Decreto 330/1997, do 13 de novembro (DOG nº 227, do 24 de novembro).</p>
<p>Na súa virtude, apróbanse as seguintes bases:</p>
<p>Primeira.-Obxecto.</p>
<p>O concurso ten por obxecto a adxudicación de catro bolsas de colaboración nos proxectos concretos de investigación que se están a desenvolver no Centro Ramón Piñeiro para a Investigación en Humanidades e que se inclúen como anexos á presente orde, en que se detallan os requisitos específicos que deben reuni-los solicitantes.</p>
<p>Segunda.-Contía das bolsas.</p>
<p>O importe das bolsas incluirá:</p>
<p>-Unha asignación mensual de 758,89 euros, coa retención fiscal que corresponda, que será incompatible con calquera outra axuda ou actividade remunerada.</p>
<p>-Seguro de asistencia médica e seguro combinado de accidentes.</p>
<p>Para o gasto que se proxecta existe crédito adecuado e suficiente na partida orzamentaria 07.06.353E.480.2, por unha contía máxima total de 35.511,16 euros (33.391,16 euros, correspondente ó pagamento das mensualidades e de 2.120 euros para o pagamento da asistencia sanitaria) correspondente ós orzamentos xerais da Comunidade Autónoma de Galicia para o ano 2004. En todo caso, o gasto proxectado queda sometido á condición suspensiva da existencia de crédito axeitado e suficiente para tal fin nos orzamentos xerais da Comunidade Autónoma de Galicia para o ano 2004, e ó disposto na orde da Consellería de Economía e Facenda do 11 de febreiro de 1998, modificada polas ordes do 27 de novembro de 2000 e do 25 de outubro de 2001.</p>
<p>O pagamento da bolsa realizarase mensualmente, logo do informe do director de investigación, sempre que os traballos se desenvolvan con normalidade e de acordo coas bases establecidas.</p>
<p>Terceira.-Duración.</p>
<p>A data de incorporación ó centro será dentro dos cinco días seguintes ó da notificación da adxudicación. As/os bolseiras/os que non se incorporen no prazo establecido perderán os dereitos inherentes á bolsa concedida, salvo causa xustificada de atraso apreciada polo coordinador científico do Centro Ramón Piñeiro.</p>
<p>A concesión da bolsa será ata o día 31 de decembro de 2004, podendo prorrogarse anualmente ata un máximo total, incluídas as prórrogas, de tres anos, á vista do traballo realizado polo bolseiro/a, sempre que o proxecto a que estea vinculado requira do seu labor e así o permitan as dispoñibilidades orzamentarias. No suposto de prórroga a dotación económica poderá incrementarse de acordo co índice de prezos de consumo que se estableza para cada ano.</p>
<p>Cuarta.-Requisitos xerais.</p>
<p>a) Posuí-la nacionalidade española ou ser nacional dun país membro da Unión Europea.</p>
<p>b) Estar en posesión do título de licenciado.</p>
<p>c) Acreditar coñecemento da lingua galega no nivel de perfeccionamento.</p>
<p>d) Non ter sido separado do servicio de ningunha Administración ou institución como consecuencia de expediente disciplinario.</p>
<p>e) Non poderán participar nesta convocatoria persoas que, reunindo estes requisitos, resultasen beneficiarios dunha bolsa ou contrato en concursos anteriores do Centro Ramón Piñeiro para a Investigación en Humanidades.</p>
<p>Quinta.-Solicitudes.</p>
<p>As solicitudes, no modelo que se xunta como anexo, irán dirixidas ó coordinador-científico do Centro Ramón Piñeiro para a Investigación en Humanidades e entre</p>
<p>garanse na sede deste (estrada Santiago de Compostela-Noia, km 3, A Barcia, 15896 Santiago de Compostela), ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Entregarase unha solicitude por cada proxecto ó que a persoa se queira presentar. Só será necesaria unha única documentación.</p>
<p>O prazo de presentación de solicitudes será de corenta días hábiles contados a partir do seguinte ó da publicación desta convocatoria no DOG, acompañadas da documentación seguinte:</p>
<p>-Certificación académica persoal completa.</p>
<p>-Currículum vitae, acompañado de cantos documentos poidan avalalo.</p>
<p>-Acreditación do coñecemento da lingua galega no nivel de perfeccionamento.</p>
<p>-Fotocopia do DNI ou pasaporte.</p>
<p>-Declaración xurada comprometéndose a renunciar, se fose seleccionado/a á percepción doutras remuneracións, bolsas ou axudas, e tamén de non ter sido separado/a do servicio de ningunha Administración nin institución pública como consecuencia de expediente disciplinario.</p>
<p>-Declaración xurada de non percibir outras axudas ó inicio e ó remate da bolsa.</p>
<p>-Declaración do conxunto de tódalas solicitudes efectuadas ou concedidas para un mesmo proxecto perante as administracións públicas competentes ou outros entes públicos.</p>
<p>Tódolos documentos deberán ser orixinais ou copias cotexadas con eles.</p>
<p>Vistas tódalas solicitudes, daráselle un prazo de 10 días para emenda-la falta de documentación. Transcorridos estes días sen a devandita emenda arquiváronse os devanditos expedientes.</p>
<p>Sexta.-Comisión de valoración.</p>
<p>A selección dos candidatos será realizada por unha comisión presidida polo coordinador-científico do Centro Ramón Piñeiro para a investigación en Humanidades e composta por tres vocais propostos por aquel e nomeados polo director xeral de Política Lingüística. Actuará como secretario o secretario do centro. Esta comisión poderá solicitar informes previos sobre as solicitudes presentadas ós directores dos proxectos de investigación implicados.</p>
<p>O presidente da comisión elevará informe sobre os candidatos e candidatas seleccionados e suplentes, se é o caso, ó director xeral de Política Lingüística, quen transmitirá ese informe ó conselleiro de Educación e Ordenación Universitaria, quen resolverá. A resolución publicarase no DOG.</p>
<p>As solicitudes consideraranse desestimadas, de non quedar resolta a convocatoria no prazo de cinco meses desde a data da súa publicación no DOG.</p>
<p>Sétima.-Baremo para a selección dos/as bolseiros/as.</p>
<p>-Titulación do solicitante e expediente académico: ata un máximo de catro puntos.</p>
<p>-Currículum vitae do solicitante e experiencia investigadora en proxectos de investigación similares: ata un máximo de catro puntos.</p>
<p>-Ademais do exame da documentación presentada, a comisión poderá convoca-los solicitantes a unha entrevista persoal para valora-los seus coñecementos sobre o tema de investigación: ata un máximo de dous puntos.</p>
<p>A comisión non valorará aqueles méritos alegados polos solicitantes nas súas instancias que non estean acreditados documentalmente. Para a selección dos candidatos, a comisión terá en conta aqueles informes solicitados ós directores dos proxectos de investigación implicados.</p>
<p>En caso de empate terase en conta o expediente académico, en segundo lugar o currículum vitae e, complementariamente, a entrevista persoal co candidato/a.</p>
<p>Oitava.-Condicións de desfrute.</p>
<p>Estas bolsas son incompatibles coa realización dun traballo remunerado ou o desfrute doutro tipo de bolsas ou axudas.</p>
<p>O conselleiro de Educación e Ordenación Universitaria poderá conceder, por unha vez a interrupción no desfrute da bolsa por petición razoada do interesado, logo do informe do seu director de proxecto. A interrupción non poderá ser nunca superior a 3 meses ó longo da duración da bolsa e as posibles renovacións, e non dará lugar, en ningún caso, á posibilidade de recupera-lo período interrompido. O interesado nesta interrupción temporal da bolsa non terá dereito a percibi-las mensualidades correspondentes ó período que dure a súa renuncia.</p>
<p>Se algún dos beneficiarios destas bolsas decidise renunciar a ela, fose seleccionado para outra bolsa, axuda ou proxecto ou se producise algunha circunstancia determinante de incompatibilidade co desfrute da bolsa, deberá comunicarllo ó Servicio do Centro Ramón Piñeiro para a Investigación en Humanidades, que procederá á suspensión da bolsa correspondente. Caso de que esta suspensión se producise no prazo dun ano a partir da data de publicación da resolución de nomeamento das bolsas convocadas nesta orde, a bolsa vacante poderá ser adxudicada ó candidato seguinte da lista de suplentes sempre que as necesidades do proxecto sigan sendo as mesmas. En tal caso, o período máximo de desfrute da bolsa non poderá excede-lo prazo de tres anos contados a partir da data do primerio nomeamento.</p>
<p>Novena.-Aceptación das bolsas.</p>
<p>Unha vez recibidas as notificacións de concesión das bolsas polos beneficiarios, estes, no prazo de cinco días naturais, comunicarán por escrito ó Centro Ramón Piñeiro para a Investigación en Humanidades a aceptación ou renuncia a elas. Se transcorridos eses cinco días non se fixese manifestación en ningún sentido, entenderase como renuncia á bolsa.</p>
<p>Décima.-Obrigas.</p>
<p>As/os bolseiras/os permanecerán no Centro Ramón Piñeiro, en horario habitual de presencia de mañá ou tarde. Toda alteración das condicións tidas en conta para a concesión da bolsa e, en todo caso, a obtención concorrente de bolsas ou axudas outorgadas por outras administracións ou entes públicos ou privados, nacionais</p>
<p>ou internacionais, poderá dar lugar á modificación da resolución de concesión.</p>
<p>O incumprimento por parte da bolseira/o dalgunha das condicións recollidas nas presentes bases suporá a perda da bolsa concedida e, de se-lo caso, o reintegro das cantidades xa cobradas e poderáselle atribuír ó aspirante que ocupe o primeiro lugar na lista de suplentes, ou ó seguinte ou seguintes cando os chamados non puidesen presta-la súa colaboración por calquera motivo, tendo en conta as necesidades do proxecto.</p>
<p>A condición de bolseira/o non dará lugar a relación contractual ningunha nin laboral nin administrativa, coa Xunta de Galicia.</p>
<p>Unha vez finalizada a bolsa presentarase un informe da actividade realizada, co visto e prace do director do proxecto.</p>
<p>Décimo primeira.-A resolución, que esgotará a vía administrativa, poderá ser obxecto de recurso de reposición nun prazo dun mes contado a partir do día seguinte ó da publicación no Diario Oficial de Galicia, perante o conselleiro de Educación e Ordenación Universitaria, segundo o disposto na Lei 4/1999 (BOE do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben os interesados poderán presentar directamente recurso contencioso-administrativo, perante o Tribunal Superior de Xustiza de Galicia, no prazo de dous meses contados a partir do día seguinte ó da súa publicación, conforme se establece na Lei 29/1998, do 13 de xullo, reguladora da xurisdicción contencioso-administrativa.</p>
<p>Disposicións derradeiras</p>
<p>Primeira.-Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de decembro de 2003.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO I</p>
<p>Unha bolsa para colaborar no proxecto sobre terminoloxía científico-técnica.</p>
<p>Esta bolsa ten como finalidade colaborar nos proxectos terminolóxicos que se están realizando no Centro Ramón Piñeiro, dentro do Servicio de Terminoloxía Científico-Técnica (Termigal).</p>
<p>Requisitos específicos dos solicitantes:</p>
<p>Para solicita-las bolsas a que se refire a presente convocatoria é necesario, ademais de reuni-los requisitos xerais establecidos na base quinta desta orde:</p>
<p>-Ser licenciada/o en filoloxía ou en traducción.</p>
<p>-Coñecementos doutras linguas, ademais do galego.</p>
<p>-Manexo de procesadores de texto e bases de datos a nivel de usuario.</p>
<p>-Valorarase positivamente a experiencia en traballos de lexicografía e terminoloxía, así como o nivel de mecanografía.</p>
<p>ANEXO II</p>
<p>Unha bolsa para colaborar no proxecto de síntese de voz en galego.</p>
<p>Esta bolsa ten como finalidade colaborar no proxecto de construcción dun conversor texto-voz en galego que se leva a cabo no Centro Ramón Piñeiro.</p>
<p>Requisitos específicos dos solicitantes:</p>
<p>Para solicita-la bolsa a que se refire a presente convocatoria é necesario, ademais de reuni-los requisitos xerais establecidos na base quinta desta orde:</p>
<p>-Ser licenciada/o en enxeñería de telecomunicacións.</p>
<p>-Ter experiencia en traballos de fonética acústica.</p>
<p>-Coñecementos informáticos, en calidade de usuario.</p>
<p>-Valorarase positivamente o coñecememto de linguas extranxeiras.</p>
<p>ANEXO III</p>
<p>Unha bolsa para colaborar no proxecto de diccionarios de literatura.</p>
<p>Esta bolsa ten como finalidade colaborar na elaboración dos diccionarios de literatura que se están a realizar no Centro Ramón Piñeiro.</p>
<p>Requisitos específicos dos solicitantes:</p>
<p>Para solicita-la bolsa a que se refire a presente convocatoria é necesario, ademais de reuni-los requisitos xerais establecidos na base quinta desta orde:</p>
<p>-Ser licenciada/o en filoloxía.</p>
<p>-Ter experiencia investigadora en temas literarios.</p>
<p>-Acreditar coñecemento instrumental de idiomas, preferentemente inglés ou alemán.</p>
<p>-Coñecementos de informática, en calidade de usuario.</p>
<p>-Sólida formación e experiencia investigadora en teoría e crítica literaria.</p>
<p>ANEXO IV</p>
<p>Unha bolsa para colaborar no proxecto de síntese de voz en galego.</p>
<p>Esta bolsa ten como finalidade colaborar no proxecto de construcción dun conversor texto-voz en galego que se está a realizar no Centro Ramón Piñeiro.</p>
<p>Requisitos específicos dos/as solicitantes:</p>
<p>Para solicita-la bolsa, que se refire esta convocatoria é necesario, ademais de reuni-los requisitos xerais establecidos na base quinta desta orde:</p>
<p>-Ser licenciado/a en filoloxía.</p>
<p>-Coñecemento avanzado de lingua galega.</p>
<p>-Dominio a nivel de usuario de bases de datos e procesadores de texto.</p>
<p>Valorarase pero non resulta imprescindible:</p>
<p>a) O coñecemento doutras linguas, particularmente inglés.</p>
<p>b) A experiencia en traballos relacionados coa síntese e recoñecemento de voz, así como de etiquetación de bases de datos.</p>

