---
date: '2003-03-31'
id: BB1E
page: 3
number: 63
agency: 'CONSELLERÍA DE INNOVACIÓN, INDUSTRIA E COMERCIO'
section: VI. ANUNCIOS
title: >-
  Resolución do 17 de febreiro de 2003, da Dirección Xeral de Industria, Enerxía
  e Minas, pola que se fai pública a modificación da declaración de impacto
  ambiental do proxecto do Parque Eólico Farelo, nos concellos de Antas de Ulla
  (Lugo), Agolada e Rodeiro (Pontevedra), promovido pola empresa Elecnor, S.A.
range: Resolución
url: 'https://www.xunta.gal/dog/Publicados/2003/20030331/AnuncioBB1E_gl.html'
---
<p>En cumprimento do disposto no artigo 5 do Decreto 442/1990, do 13 de setembro, de avaliación do impacto ambiental para Galicia, faise pública a Resolución do 14 de xaneiro de 2003 da Dirección Xeral de Calidade e Avaliación Ambiental pola que se modifica a declaración de impacto ambiental do proxecto de Parque Eólico Farelo, no concellos de Antas de Ulla (Lugo) Agolada e Rodeiro (Pontevedra), promovido pola empresa Elecnor, S.A., que se transcribe como anexo a esta resolución.</p>
<p>Santiago de Compostela, 17 de febreiro de 2003.</p>
<p>Ramón Ordás Badía</p>
<p>Director xeral de Industria, Enerxía e Minas</p>
<p>Con data 18 de decembro de 2001, a Dirección Xeral de Calidade e Avaliación Ambiental formulou a Declaración de Impacto Ambiental (DIA) do parque eólico de referencia, modificada posteriormente por Resolución do 27 de agosto de 2002.</p>
<p>Mediante escrito con data de entrada na Dirección Xeral de Industria, Enerxía e Minas do 19 de xuño de 2002, o promotor solicitou declaración de utilidade pública, autorización administrativa e aprobación do proxecto modificado do Parque Eólico Farelo, que xunto cos denominados Monte Cabeza, Chantada e Penas Grandes constitúen o aproveitamento eólico integral das serras do Faro e Farelo, promovido por Elecnor, S.A.</p>
<p>A modificación do proxecto consiste por unha banda no cambio de modelo de aeroxerador, que pasa de ter unha potencia unitaria de 1.300 kW a 1.600 kW (cambio que tamén se produce nos outros tres parques deste aproveitamento), e por outra a eliminación de 20 aeroxeradores (FA-3, FA-4 e FA-21 a FA-38, co que o parque quedaría constituído por 18 máquinas), co obxecto de non supera-la potencia total asignada ó conxunto dos catro parques eólicos. A potencia total instalada no parque de Farelo pasaría de 49,4 a 28,8 MW.</p>
<p>Agás a dita eliminación de aeroxeradores, para o resto da planta do parque non se atoparon modificacións en relación ás xa informadas favorablemente por esta dirección xeral no oficio de data de saída 29 de agosto de 2002, e recollidas na resolución desta dirección xeral de data 27 de agosto de 2002, pola que se modifica a declaración de impacto ambiental do referido parque eólico.</p>
<p>O proxecto modificado foi sometido polo órgano substantivo a información pública mediante Resolución do 6 de setembro de 2002, publicada no Dia</p>
<p>rio Oficial de Galicia con data 30 de setembro de 2002.</p>
<p>Recibido informe da Dirección Xeral de Industria, Enerxía e Minas sobre os resultados do trámite de información pública, así como tendo en conta a mencionada Resolución do 27 de agosto de 2002 e o indicado no oficio desta Dirección Xeral de Calidade e Avaliación Ambiental de data 14 de xaneiro de 2002, e non concorrendo outras circunstancias para efectos ambientais, resulta necesario proceder novamente á modificación da DIA do parque, co obxecto de reflecti-lo ámbito resultante do dito proxecto modificado.</p>
<p>En consecuencia, esta Dirección Xeral de Calidade e Avaliación Ambiental resolve establecer pola presente resolución a modificación da DIA do Parque Eólico Farelo nos termos que a continuación se indican:</p>
<p>1. En relación á Resolución do 18 de decembro de 2001, pola que se formula a declaración de impacto ambiental do proxecto do Parque Eólico Farelo, o primeiro parágrafo do punto 1.-Ámbito da declaración, substitúese polo seguinte:</p>
<p>A presente declaración refírese en exclusiva ó proxecto denominado Parque Eólico Farelo. Proyecto modificado, que consiste na instalación e explotación dun parque eólico de 28,8 MW de potencia total nos concellos de Antas de Ulla (Lugo), Agolada e Rodeiro (Pontevedra), constituído por 18 aeroxeradores de 1.600 kW de potencia unitaria, dispostos en varias aliñacións na Serra do Farelo, dentro do polígono definido polas seguintes coordenadas UTM.</p>
<p>2. En relación coa Resolución do 27 de agosto de 2002, pola que se modifica a declaración de impacto ambiental do dito parque, introdúcense as seguintes modificacións:</p>
<p>2.1. O punto 1 queda redactado nos seguintes termos:</p>
<p>«A localización dos aeroxeradores e infraestructura asociada ó parque eólico será a que se recolle nos planos P.E. Farelo. Detalle de infraestructuras. Data: Abr/02. Planos FA-OC-01-1, 2, 3 e 4 a escala 1:4.000, incluídos na Documentación adicional ó estudio de impacto ambiental. Maio 2002», agás para o referente ós aeroxeradores FA-3, FA-4 e FA-21 a FA-38, que quedan excluídos no proxecto modificado.</p>
<p>2.2. O punto 2 queda redactado nos seguintes termos:</p>
<p>As coordenadas UTM dos 18 aeroxeradores previstos son as seguintes».</p>
<p>2.3. Da táboa de coordenadas UTM dos aeroxeradores que figura no punto 3, exclúense as correspondentes ós 20 aeroxeradores que non se instalarán: FA-3, FA-4 e FA-21 a FA-38, ámbolos dous inclusive.</p>

