---
date: '2003-03-31'
id: BAC6
page: 3
number: 63
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 24 de marzo de 2003 pola que se modifican as bases reguladoras
  das axudas do Instituto Galego de Promoción Económica para os programas de
  apoio á continuidade e mellora competitiva da PEME galega.
range: Resolución
url: 'https://www.xunta.gal/dog/Publicados/2003/20030331/AnuncioBAC6_gl.html'
---
<p>A experiencia acadada na xestión dos programas de apoio á continuidade e mellora competitiva da PEME galega amosa a existencia dunha inadecuada relación entre os requirimentos esixidos nos diagnósticos integrais cando se refiren a moi pequenas empresas. Por isto, o Igape está preparando para as empresas de moi reducida dimensión unha ferramenta de autodiagnose, menos esixente que os contidos requiridos no diagnóstico integral existente nas bases actuais.</p>
<p>Tendo en conta, por outra banda, a situación excepcional que se está a producir nas zonas máis directamente afectadas pola catástrofe do petroleiro Prestige, e aqueloutras consideradas de especial interese que precisan dun maior esforzo nos apoios públicos postos á disposición das empresas.</p>
<p>Procede, por tanto, axusta-las bases reguladoras das axudas do Igape para os programas de apoio á continuidade e mellora competitiva da PEME galega ós acordos adoptados polo Consello de Dirección do Igape do 13 de marzo de 2003.</p>
<p>Por todo o anterior, e de conformidade coas facultades que teño conferidas,</p>
<p>RESOLVO:</p>
<p>Único.-Publica-las seguintes modificacións das bases reguladoras das axudas do Igape para os programas de apoio á continuidade e mellora competitiva da PEME galega:</p>
<p>1. Introdúcese unha disposición transitoria segunda co seguinte texto:</p>
<p>«Disposición transitoria segunda.</p>
<p>Mentres o Igape non poña á disposición das empresas galegas unha ferramenta telemática para elabora-lo seu propio autodiagnóstico empresarial, as empresas que cumpran os requisitos da definición de microempresa que se publica como anexo a esta disposición transitoria segunda poderán substituí-lo diagnóstico integral esixido por unha explicación directa das expectativas de mellora que a empresa espera acadar coas actuacións previstas no proxecto. Nestes casos aplicarase o resultado da avaliación segundo o baremo xeral, sen reducción do nivel de axuda resultante».</p>
<p>2. Introdúcese unha disposición transitoria terceira co seguinte texto:</p>
<p>«Disposición transitoria terceira.</p>
<p>Os proxectos que presenten solicitude de apoio durante o prazo dun ano desde a entrada en vigor desta disposición, para a súa implantación nos municipios que se sinalan no anexo a esta disposición transitoria terceira, beneficiaranse, para os efectos de determina-los apoios ó proxecto, dun coeficiente corrector sobre o resultado da avaliación segundo baremo. Este coeficiente será do 1,75 para os municipios encadrados no epígrafe 1 do anexo a esta disposición transitoria terceira, e do 1,50 para os municipios encadrados no epígrafe 2 do dito anexo».</p>
<p>3. Esta modificación entrará en vigor o día seguinte ó da súa publicación no DOG, e afectará as solicitudes presentadas a partir desa data.</p>
<p>Santiago de Compostela, 24 de marzo de 2003.</p>
<p>Margarita Rodríguez Rama</p>
<p>Directora xeral do Instituto Galego de Promoción</p>
<p>Económica</p>
<p>ANEXO Á DISPOSICIÓN TRANSITORIA SEGUNDA DAS BASES REGULADORAS DAS AXUDAS DO IGAPE ÓS PROGRAMAS DE CONTINUIDADE E MELLORA COMPETITIVA DA PEME GALEGA</p>
<p>Definición de microempresa</p>
<p>A unidade económica con personalidade física ou xurídica que reúna cada un dos seguintes requisitos:</p>
<p>1.</p>
<p>a) Que teña menos de 10 traballadores. O número de empregados corresponderá ó número de unidades</p>
<p>de traballo/ano (UTA), é dicir, o número de asalariados a xornada completa, empregados durante un ano, constituíndo o traballo a tempo parcial ou o traballo estacional fraccións de UTA. Como ano de referencia tomarase o ano do último exercicio pechado.</p>
<p>b) Que teña un volume de negocios anual non superior a 7 millóns de euros, ou ben un balance xeral anual que non exceda de 5 millóns de euros. Os ditos límites calcularanse segundo o último exercicio financeiro pechado. No caso de empresas de nova creación con contas que aínda non se pechasen, os límites aplicables deberán basearse en estimacións fiables realizadas durante o exercicio financeiro.</p>
<p>c) Que cumpra o criterio de independencia tal como se define a continuación:</p>
<p>Consideraranse empresas independentes as empresas nas que o 25%, ou máis, do seu capital ou dos seus dereitos de voto non pertenza a outra empresa ou, conxuntamente, a varias empresas que non respondan á definición de microempresa. Este límite poderá superarse nos dous casos seguintes:</p>
<p>-Se a empresa pertence a sociedades públicas de participación, sociedades de capital risco ou a investidores institucionais, sempre que estes non exerzan, individual ou conxuntamente, ningún control sobre a empresa.</p>
<p>-Se o capital está distribuído de tal forma que non é posible determinar quén o posúe e se a empresa declara que pode, lexitimamente, presumir que o 25%, ou máis, do seu capital non pertence a outra empresa ou, conxuntamente, a varias empresas que non respondan á definición de microempresa.</p>
<p>Para o cálculo dos límites realizados nas letras a) e b), engadiranse as cifras correspondentes da empresa beneficiaria e de tódalas empresas nas que posúa, directa ou indirectamente, o 25% ou máis do seu capital ou dos dereitos de voto.</p>
<p>2. Os requisitos establecidos no punto 1 anterior adaptaranse ó establecido en cada momento pola Comisión Europea en canto definición de microempresas.</p>
<p>ANEXO Á DISPOSICIÓN TRANSITORIA TERCEIRA DAS BASES REGULADORAS DAS AXUDAS DO IGAPE ÓS PROGRAMAS DE CONTINUIDADE E MELLORA COMPETITIVA DA PEME GALEGA</p>
<p>1. Municipios da Costa da Morte ós que se aplicará o coeficiente multiplicador establecido no baremo das bases de apoios á continuidade e mellora competitiva da PEME galega.</p>
<p>Muros.</p>
<p>Laxe.</p>
<p>Carnota.</p>
<p>Cabana de Bergantiños.</p>
<p>Cee.</p>
<p>Ponteceso.</p>
<p>Dumbría.</p>
<p>Malpica de Bergantiños.</p>
<p>Corcubión.</p>
<p>Carballo.</p>
<p>Fisterra.</p>
<p>A Laracha.</p>
<p>Muxía.</p>
<p>Zas.</p>
<p>Camariñas.</p>
<p>Vimianzo.</p>
<p>Coristanco.</p>
<p>2. Municipios das áreas de dinamización prioritaria ós que se aplicará o coeficiente multiplicador establecido no baremo das bases de apoios á continuidade e mellora competitiva da PEME galega.</p>
<p>Lugo:</p>
<p>Ribadeo.</p>
<p>Outeiro de Rei.</p>
<p>Barreiros.</p>
<p>Lugo.</p>
<p>Foz.</p>
<p>O Corgo.</p>
<p>Mondoñedo.</p>
<p>Sarria.</p>
<p>Lourenzá.</p>
<p>O Incio.</p>
<p>Trabada.</p>
<p>Bóveda.</p>
<p>Begonte.</p>
<p>Monforte de Lemos.</p>
<p>Rábade.</p>
<p>A Pobra do Brollón.</p>
<p>Ourense:</p>
<p>O Carballiño.</p>
<p>Xunqueira de Ambía.</p>
<p>Leiro.</p>
<p>Sarreaus.</p>
<p>Beade.</p>
<p>Xinzo de Limia.</p>
<p>Ribadavia.</p>
<p>Allariz.</p>
<p>Carballeda de Avia.</p>
<p>Sandiás.</p>
<p>Melón.</p>
<p>A Gudiña.</p>
<p>A Arnoia.</p>
<p>A Mezquita.</p>
<p>Paderne de Allariz.</p>
<p>Riós.</p>
<p>Taboadela.</p>
<p>Verín.</p>
<p>Baños de Molgas.</p>

