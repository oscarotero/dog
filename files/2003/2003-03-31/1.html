---
date: '2003-03-31'
id: BA92
page: 3
number: 63
agency: CONSELLERÍA DE EMIGRACIÓN
section: I. DISPOSICIÓNS XERAIS
title: >-
  Decreto 196/2003, do 20 de marzo, polo que se desenvolve a estructura orgánica
  da Consellería de Emigración.
range: Decreto
url: 'https://www.xunta.gal/dog/Publicados/2003/20030331/AnuncioBA92_gl.html'
---
<p>Publicado o Decreto 8/2003, do 18 de xaneiro, polo que se modifica a estructura orgánica da Xunta de Galicia, na que se integra a Consellería de Emigración, e establecidos os seus departamentos polo Decreto 23/2003, do 20 de xaneiro, procede determina-la estructura orgánica desta consellería, atendendo ós principios de economía e eficacia.</p>
<p>O feito histórico da emigración galega configurou comunidades no exterior que teñen o recoñecemento estatutario de cara a comparti-la vida social e cultural de Galicia. A proxección internacional da nosa identidade a través destes colectivos humanos, así como o especial fincapé na atención e asistencia social a estes, particularmente nas áreas que sofren agudas crises económicas, aconsellan unha estructuración administrativa capaz de atender a unha realidade cada vez máis complexa.</p>
<p>Por outra banda, a globalización presenta o fenómeno inmigratorio como un proceso natural de confluencia de culturas, etnias e relixións.</p>
<p>En Galicia estase a rexistrar, segundo datos do Instituto Galego de Estatística, un notable incremento dos movementos inmigratorios, xa que nos últimos cinco anos máis de oitenta e dous mil inmigrantes chegaron á nosa Comunidade Autónoma, amosándose así unha realidade que se debe contemplar como acción de goberno. A política inmigratoria terá en conta os dous tipos de inmigrantes que chegan ó noso país: os españois e os estranxeiros.</p>
<p>Finalmente, pese a atender colectivos que por definición se encontran repartidos nas catro provincias galegas, renúnciase a unidades provinciais específicas para acadar unha dimensión suficiente nos servicios centrais consonte criterios de economía e eficacia.</p>
<p>Na súa virtude, por proposta do conselleiro de Emigración, co informe previo das consellerías da Presidencia, Relacións Institucionais e Administración Pública e de Economía e Facenda, en uso das súas atribucións conferidas pola Lei 1/1983, do 22 de febreiro, e logo de deliberación do Consello da Xunta de Galicia, na súa reunión do día vinte de marzo de dous mil tres,</p>
<p>DISPOÑO:</p>
<p>Artigo 1º</p>
<p>A Consellería de Emigración é o órgano da Administración da Comunidade Autónoma ó que lle corresponden as competencias en materia de desenvolvemento da Lei 4/1983, do 15 de xuño, de recoñecemento da galeguidade, relacións coas comunidades galegas no exterior e política inmigratoria nacional e estranxeira en Galicia.</p>
<p>Artigo 2º</p>
<p>A Consellería de Emigración desempeñará as funcións da súa competencia a través dos seguintes órganos:</p>
<p>I. O conselleiro.</p>
<p>II. A Secretaría Xeral.</p>
<p>III. A Dirección Xeral de Emigración.</p>
<p>IV. A Dirección Xeral de Apoio á Inmigración.</p>
<p>I. O conselleiro</p>
<p>Artigo 3º</p>
<p>O conselleiro é a autoridade superior da consellería, e con tal carácter está investido das atribucións que lle confire o artigo 34 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro.</p>
<p>II. A Secretaría Xeral</p>
<p>Artigo 4º</p>
<p>Un.-A Secretaría Xeral exercerá as funcións sinaladas no Decreto 119/1982, do 5 de outubro, ademais das que lle sexan singular ou especialmente encomendadas por delegación do titular do departamento.</p>
<p>Dous.-Baixo a dependencia directa do secretario xeral existirán as seguintes unidades:</p>
<p>1. Subdirección Xeral de Coordinación Administrativa e Control Orzamentario, que exercerá as seguintes funcións:</p>
<p>a) A asistencia técnica e administrativa ó secretario xeral en tódolos asuntos que este lle encomende.</p>
<p>b) A xestión de tódolos asuntos relacionados co persoal da consellería, sen prexuízo das atribucións que lles correspondan ós órganos competentes das consellerías da Presidencia, Relacións Institucionais e Administración Pública e de Economía e Facenda.</p>
<p>c) A coordinación da elaboración do anteproxecto de orzamento, o seu seguimento e control.</p>
<p>d) A organización do rexistro e a coordinación con outros rexistros existentes na consellería.</p>
<p>e) A contratación administrativa, sen prexuízo das competencias que correspondan a outros órganos.</p>
<p>f) A coordinación das publicacións da consellería.</p>
<p>g) A coordinación da formación de estatísticas, estudios e investigacións acerca das competencias da consellería, sen prexuízo das que ten asumidas o Instituto Galego de Estatística.</p>
<p>h) A xestión dos investimentos, compras, subministracións e servicios da consellería, sen prexuízo das competencias que poidan ter atribuídas outros órganos dela.</p>
<p>i) O establecemento, seguimento e mantemento dos procesos informáticos da consellería, sen prexuízo das competencias que a Consellería da Presidencia, Relacións Institucionais e Administración Pública ten atribuídas nesta materia.</p>
<p>j) A tramitación da remisión dos asuntos que deban someterse ó Consello da Xunta de Galicia ou ás comisións delegadas, así como a das disposicións e actos administrativos que deban publicarse no Diario Oficial de Galicia ou en calquera outro diario oficial.</p>
<p>k) O desempeño das funcións de índole administrativa que teña encomendadas a consellería en relación coas fundacións sobre as que exerza o protectorado.</p>
<p>l) Tódolos aspectos relacionados co réxime interno da consellería.</p>
<p>m) A organización do arquivo da consellería.</p>
<p>Estructúrase nas seguintes unidades:</p>
<p>1.1. Servicio de Xestión Orzamentaria e Réxime Interior.</p>
<p>Son funcións deste servicio:</p>
<p>a) A elaboración do anteproxecto de orzamento.</p>
<p>b) A xestión e seguimento da execución orzamentaria.</p>
<p>c) A habilitación de pagamentos, agás os relativos ó capítulo I.</p>
<p>d) O rexistro xeral da consellería.</p>
<p>e) O arquivo.</p>
<p>f) O réxime interior.</p>
<p>1.2. Servicio Técnico Xurídico, Contratación e de Persoal.</p>
<p>Son funcións deste servicio:</p>
<p>a) Estudia-los proxectos de disposicións que vaia promulga-la consellería adaptándoos ás prescricións do ordenamento xurídico cando así se lle encomende.</p>
<p>b) Elabora-las propostas de resolución dos recursos administrativos que debe resolve-lo conselleiro.</p>
<p>c) O estudio das disposicións de carácter xeral que deban someterse á Comisión de Secretarios Xerais e que sexan encargadas polo secretario xeral.</p>
<p>d) O rexistro, arquivo e custodia das disposicións legais emanadas da consellería ou dos seus centros directivos.</p>
<p>e) As funcións relativas ó exercicio do protectorado en relación con aquelas fundacións que se atopen baixo a tutela da Consellería de Emigración.</p>
<p>f) A tramitación dos expedientes de contratación administrativa.</p>
<p>g) A tramitación dos expedientes administrativos relativos ó persoal funcionario e laboral dependente da consellería.</p>
<p>h) A habilitación de pagamentos relativos ó capítulo I.</p>
<p>i) Programa-las necesidades de persoal da consellería.</p>
<p>j) O control de asistencia e puntualidade.</p>
<p>k) Aqueloutras actividades relativas ó persoal da consellería que, no seu ámbito de competencia, lle encomende o secretario xeral.</p>
<p>2. Dependendo organicamente da secretaría xeral, con nivel orgánico de subdirección xeral, existirán as seguintes unidades:</p>
<p>2.1. Intervención Delegada.</p>
<p>2.2. Asesoría Xurídica.</p>
<p>III. Dirección Xeral de Emigración</p>
<p>Artigo 5º</p>
<p>Un.-A Dirección Xeral de Emigración é o centro directivo encargado de executa-la política da Xunta de Galicia sobre comunidades galegas asentadas fóra de Galicia. Para tal fin exercerá as seguintes competencias:</p>
<p>a) As actuacións nas materias derivadas da Lei 4/1983, do 15 de xuño, de recoñecemento da galeguidade.</p>
<p>b) As relacións da Xunta de Galicia coas comunidades galegas asentadas fóra do territorio da Comunidade Autónoma.</p>
<p>c) A preparación e, se é o caso, sinatura e seguimento da execución dos convenios de colaboración coas distintas administracións públicas, os seus organismos e demais institucións e que, en relación cos galegos residentes no exterior, teñan por obxecto a consecución de actividades de tipo social, educativo, formativo e cultural que dado o caso procedan.</p>
<p>d) O fomento para a creación, a coordinación e a participación nas principais cidades do exterior nas que así o aconselle o apreciable volume de residentes galegos, de unidades de asesoramento nos centros galegos existentes ou que se creen.</p>
<p>Dous.-Para o exercicio das súas funcións e competencias a Dirección Xeral de Emigración estructúrase do seguinte xeito:</p>
<p>1. A Subdirección Xeral de Programas Sociais, á que lle corresponderá a asistencia ó director xeral en materia de política social a prol dos emigrantes incluídos os aspectos formativos e culturais, así como a elaboración de programas sociais e a coordinación e dirección dos servicios que dela dependan.</p>
<p>Estructúrase nas seguintes unidades:</p>
<p>1.1. Servicio de Atención Social ós Emigrantes.</p>
<p>Son funcións deste servicio:</p>
<p>a) A proposta, articulación e deseño das medidas de actuación de asistencia social tendentes á mellora da calidade de vida dos galegos residentes fóra de Galicia.</p>
<p>b) A preparación, coordinación e seguimento dos programas de axudas ós galegos residentes no exterior.</p>
<p>c) Regula-los criterios de avaliación socioeconómica necesarios para realiza-lo diagnóstico sobre os estados de necesidade dos nosos maiores residentes no exterior solicitantes de axuda.</p>
<p>d) Prestar información e asesoramento ós emigrantes galegos sobre as cuestións formuladas, tanto de carácter social como sobre a actualidade de Galicia.</p>
<p>e) O estudio, tramitación e seguimento de programas que permitan a mobilidade xeográfica entre os lugares de residencia dos galegos do exterior e Galicia.</p>
<p>f) A preparación, coordinación e seguimento de programas de colaboración asistencial e social coas residencias da terceira idade sitas no estranxeiro nas que exista presencia de anciáns galegos.</p>
<p>g) A proposta e seguimento de medidas para a promoción social dos emigrantes e das súas familias.</p>
<p>h) A elaboración de toda clase de estudios e informes relacionados coa situación dos galegos residentes no exterior que sexan solicitados pola dirección xeral.</p>
<p>i) Información xeral das prestacións que poidan afecta-los emigrantes, así como dos dereitos dos que poidan ser potenciais beneficiarios.</p>
<p>1.2. Servicio de Acción Formativa e Cultural.</p>
<p>Son funcións deste servicio:</p>
<p>a) A confección e xestión dos programas de formación ou especialización dirixidos ás comunidades galegas residentes no exterior.</p>
<p>b) Elaboración e xestión de programas para a formación profesional, empresarial e ocupacional dos galegos no exterior, nos propios países en que residen.</p>
<p>c) Promoción e desenvolvemento das actividades culturais, de acción solidaria e tempo libre dirixidas á xuventude das comunidades galegas do exterior, así como o fomento da participación destes mozos nos programas e servicios que a favor da xuventude organiza a Xunta de Galicia.</p>
<p>d) A elaboración e xestión de programas de promoción e integración da xuventude na actividade sociocultural e xerencial das comunidades galegas.</p>
<p>e) A programación de cursos, seminarios e actividades dirixidas á promoción e difusión da cultura así como o coñecemento da realidade actual de Galicia no exterior.</p>
<p>f) A proposta de iniciativas de participación en traballos, conferencias e simposios de interese, así como a selección de relatorios e a realización das xestións necesarias para tales actos.</p>
<p>g) Elaboración de programas orientados á conservación dos fondos patrimoniais, documentais e bibliográficos das comunidades galegas no exterior.</p>
<p>h) Elaboración de estudios, informes e xestión de programas que lle sexan encomendados polo director xeral.</p>
<p>2. A Subdirección Xeral de Comunidades Galegas, á que lle corresponderá a asistencia ó director xeral nas súas relacións institucionais coas comunidades galegas, os procesos de reordenación destas e o recoñecemento da galeguidade, así como o seguimento dos expedientes de gasto relativos ás axudas que derivan dos programas sociais e culturais e asesoramento técnico na elaboración e xestión de bases de datos da dirección xeral.</p>
<p>Contará coa seguinte unidade:</p>
<p>2.1. Servicio de Rexistro de Comunidades Galegas e tramitación de axudas.</p>
<p>Son funcións deste servicio:</p>
<p>a) A xestión administrativa das axudas ou subvencións para programas destinados a entidades galegas que presten determinados servicios asistenciais e residenciais así como para aqueles plans de contido estructural, funcional e de equipamento dos centros galegos no exterior.</p>
<p>b) A xestión administrativa dos programas da consellería en forma de axudas e subvencións, nas áreas formativas e culturais e aquelas dedicadas ós mozos descendentes dos galegos no exterior.</p>
<p>c) Xestión do rexistro de comunidades galegas e nesta materia, segundo o previsto, tramitación dos expedientes de recoñecemento de galeguidade, de altas, baixas ou modificacións.</p>
<p>d) Preparación de convenios e concertos coas entidades galegas no exterior.</p>
<p>e) Planificación e xestión das bases de datos relacionais correspondentes a programas de actuación da dirección xeral.</p>
<p>f) A coordinación das actividades que presten as unidades de asesoramento nos centros galegos, coa actualización de procedementos e novas tecnoloxías, nos termos nos que se recoñece no artigo 3.1º da Lei 4/1983, do 15 de xuño, de recoñecemento da galeguidade.</p>
<p>g) Asesoramento, apoio técnico e coordinación da Mesa Galega da Emigración, do Consello de Comunidades Galegas e outros órganos de consulta e asesoramento das institucións da comunidade autónoma de acordo co previsto no capítulo II da Lei 4/1983, do 15 de xuño, de recoñecemento da galeguidade.</p>
<p>IV. Dirección Xeral de Apoio á Inmigración</p>
<p>Artigo 6º</p>
<p>Un.-A Dirección Xeral de Apoio á Inmigración é o centro directivo encargado de executa-la política autonómica en materia de inmigración nacional e estranxeira en Galicia. Para tal fin exercerá as seguintes funcións:</p>
<p>a) A ordenación, planificación e execución dos programas de atención ós inmigrantes.</p>
<p>b) A xestión das liñas de axudas e subvencións de apoio ós inmigrantes.</p>
<p>c) A determinación das bases e criterios da política en materia de integración social e laboral dos inmigrantes e a súa coordinación.</p>
<p>d) A coordinación e colaboración con outras administracións públicas para a realización e posta en marcha de proxectos e actuacións dirixidos á integración dos inmigrantes.</p>
<p>e) Apoio á ordenación da chegada dos inmigrantes desde os seus países de orixe.</p>
<p>f) Colaboración no deseño dos continxentes anuais de inmigrantes solicitados polos axentes económicos.</p>
<p>g) Promove-la participación de tódolos axentes sociais nas actuacións que se van realizar e, en particular, a creación de órganos de consulta e asesoramento nos que estarían representadas as administracións públicas e as diferentes entidades e axentes sociais implicados coa inmigración.</p>
<p>h) Promove-la sensibilización social a favor da colectividade inmigrante na procura dunha convivencia multicultural e a favor da tolerancia e, en particular, na loita contra a xenofobia.</p>
<p>i) A representación e participación nos órganos e foros relacionados coa inmigración.</p>
<p>Dous.-Para o desenvolvemento das súas funcións, a Dirección Xeral de Apoio á Inmigración, estructúrase do seguinte xeito:</p>
<p>1. A Subdirección Xeral de Apoio á Inmigración, á que lle corresponde a asistencia ó director xeral nas súas competencias en materia de inmigración, así como a coordinación e dirección dos servicios dela dependentes. En particular, corresponderanlle as seguintes funcións:</p>
<p>a) A elaboración das disposicións normativas e os programas necesarios para a execución da política inmigratoria na Comunidade Autónoma.</p>
<p>b) A preparación dos convenios e outros instrumentos de colaboración coas administracións públicas e entidades sociais en materia de inmigración.</p>
<p>c) A posta en marcha de programas e campañas de sensibilización social en prol da convivencia intercultural e en contra da xenofobia.</p>
<p>d) A elaboración de estudios, informes e propostas de actuación derivados da participación da Dirección Xeral de Apoio á Inmigración nos órganos e foros relacionados coa inmigración.</p>
<p>e) Determina-las tendencias do conxunto dos fluxos migratorios que afectan a Galicia e a elaboración de calquera tipo de estatística neste eido, sen prexuízo das competencias do Instituto Galego de Estatística.</p>
<p>f) A coordinación cos órganos das administracións estatal e local con competencias en materia de inmigración.</p>
<p>g) O fomento da coordinación interdepartamental das actuacións en materia de inmigración na Comunidade Autónoma de Galicia.</p>
<p>h) A emisión de informes que, sobre inmigración, estean previstos nas normativas sectoriais.</p>
<p>i) Estudio da problemática na que se desenvolven no seu país de orixe os inmigrantes.</p>
<p>Estructúrase nas seguintes unidades:</p>
<p>1.1. Servicio de Atención e Orientación ós Inmigrantes.</p>
<p>Correspóndenlle a este servicio as seguintes funcións:</p>
<p>a) O artellamento e xestión das estructuras de atención e orientación dos inmigrantes.</p>
<p>b) Información xeral e asesoramento sobre as posibles prestacións que puidesen afecta-los inmigrantes, así como daqueles que poidan ser potenciais beneficiarios.</p>
<p>c) Establecer cos axentes sociais mecanismos de información que difundan unha visión positiva do fenómeno inmigratorio.</p>
<p>d) Coordinación dos puntos de información ós inmigrantes das diferentes administracións e entidades colaboradoras.</p>
<p>e) Apoio á creación e mantemento dun movemento asociativo inmigratorio que lle facilite a infraestructura básica para o desenvolvemento das súas actuacións.</p>
<p>f) Potenciación do papel das organizacións non gobernamentais na elaboración de programas de apoio ós inmigrantes.</p>
<p>g) Potenciar plans formativos de profesionais das administracións públicas relacionados coa inmigración, así como promove-la acción coordinada baseada en protocolos comúns e criterios de intervención pactados.</p>
<p>h) Apoio á ordenación da chegada dos inmigrantes desde os seus países de orixe.</p>
<p>i) Colaboración no deseño dos continxentes anuais de inmigrantes solicitados polos axentes económicos.</p>
<p>1.2. Servicio de Acollida Básica e Axudas.</p>
<p>Correspóndenlle a este servicio as seguintes funcións:</p>
<p>a) Xestión da rede de Acollida Básica do Inmigrante.</p>
<p>b) Apoio e axudas ós axentes sociais para desenvolver programas de información, orientación e asesoramento sociolaboral que garantan a non discriminación dos inmigrantes.</p>
<p>c) Axudas para desenvolver programas de formación e busca de emprego promovidos por entidades colaboradoras especializadas na atención a inmigrantes e por corporacións locais.</p>
<p>d) Promove-la creación dunha rede de emerxencia con carácter temporal e transitorio, que lles facilite ós inmigrantes en situación de vulnerabilidade a cobertura das súas necesidades básicas.</p>
<p>e) A intermediación para facilita-lo acceso á vivenda, educación e asistencia sanitaria básica.</p>
<p>f) A xestión de liñas de axudas e subvencións que se establezan en favor dos inmigrantes co fin de procurar garanti-los seus dereitos básicos na súa chegada á nosa comunidade autónoma.</p>
<p>g) Apoio á formación de profesionais de entidades colaboradoras que traballen co colectivo de inmigrantes.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó disposto neste decreto.</p>
<p>Disposicións derradeiras</p>
<p>Primeira.-Facúltase o conselleiro de Emigración para dictar cantas disposicións sexan necesarias para o desenvolvemento e execución deste decreto.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vinte de marzo de dous mil tres.</p>
<p>Manuel Fraga Iribarne</p>
<p>Presidente</p>
<p>Aurelio Miras Portugal</p>
<p>Conselleiro de Emigración</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

