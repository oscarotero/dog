---
date: '2003-06-20'
id: 13DFE
page: 8
number: 119
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 3 de xuño de 2003 pola que se aproban as bases que rexerán o concurso
  público de bolsas de residencia para a realización de estudios universitarios
  de 1º, 1º e 2º ou 3º ciclo, no curso 2003-2004 en centros do Sistema
  Universitario de Galicia, destinadas ós galegos e ós seus descendentes que
  teñan a súa residencia familiar en territorio nacional fóra da Comunidade
  Autónoma de Galicia.
range: Orde
url: 'https://www.xunta.gal/dog/Publicados/2003/20030620/Anuncio13DFE_gl.html'
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 xaneiro de 1988, DOG do 17 de febreiro) transferiulle á Comunidade Autónoma competencias</p>
<p>en materia de universidades. Estas competencias foron asumidas pola Comunidade Autónoma e asignadas á Consellería de Educación no Decreto 62/1988, do 17 de marzo (DOG do 8 de abril). A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do sistema universitario de Galicia con tres universidades: a Universidade da Coruña, a de Santiago de Compostela e a de Vigo.</p>
<p>A Consellería de Educación e Ordenación Universitaria, a través da Dirección Xeral de Universalidades, está a levar adiante unha política de asistencia económica ós estudiantes que queda concretada en diversas accións, co obxecto de favorecer, dentro das limitacións orzamentarias, a calidade, a competencia, a igualdade de oportunidades e a excelencia no rendemento académico.</p>
<p>Estas accións son incompatibles con calquera outra destinada a ese mesmo fin por algunha das administracións públicas competentes ou calquera dos seus organismos, entes ou sociedades.</p>
<p>Non se concederán axudas para a realización de estudios de especialización, títulos propios das universidades nin de estudios de posgrao. Tódolos trámites necesarios para matricularse na universidade galega elixida deberán ser realizados directamente polos propios estudiantes.</p>
<p>En atención ás anteriores consideracións, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convócanse bolsas de residencia, en réxime de concorrencia competitiva, destinadas ós galegos e ós seus descendentes que teñan a súa residencia familiar en territorio nacional fóra da Comunidade Autónoma de Galicia, para a realización de estudios universitarios de 1º ciclo, 1º e 2º ciclo ou 3º ciclo (etapa de formación), no curso académico 2003/2004, conducentes a titulacións de carácter oficial e validez nacional nalgunha das universidades do Sistema Universitario de Galicia (Universidade de Santiago de Compostela, Universidade da Coruña e Universidade de Vigo).</p>
<p>Artigo 2º.-Orzamento e contía.</p>
<p>A Consellería de Educación e Ordenación Universitaria financiará estas axudas con cargo á partida orzamentaria 07.05.322C.480.2 dos orzamentos xerais da Comunidade Autónoma de Galicia para o ano 2003, cunha contía de 120.202,42 euros.</p>
<p>A contía da axuda asignada a cada beneficiario non poderá supera-los 3.005,06 euros anuais.</p>
<p>A determinación da contía que vai percibir determinarase en función da valoración do expediente</p>
<p>académico, dos ingresos familiares e da área xeográfica de procedencia.</p>
<p>Artigo 3º.-Período.</p>
<p>As actividades que se subvencionan nesta convocatoria serán realizadas durante o curso académico 2003/2004.</p>
<p>Artigo 4º.-Solicitudes e prazo de presentación.</p>
<p>1. As solicitudes segundo o modelo ED 428A, que se pública como anexo a esta orde, xunto coa documentación correspondente, poderán presentarse no rexistro xeral da consellería de Educación e Ordenación Universitaria dirixidas á Dirección Xeral de Universidades-Subdirección Xeral de Universidades (edificio administrativo San Caetano, s/n, 15781 Santiago de Compostela), ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999 (BOE do 14 de xaneiro) para a presentación de instancias. Se no uso deste dereito a solicitude é remitida por correo, presentarase en sobre aberto para que sexa datada e selada polo funcionario de correos antes de certificala.</p>
<p>Para os efectos de información os interesados tamén poderán consulta-la páxina web da Xunta de Galicia.</p>
<p>3. O prazo de presentación de solicitudes será ata o día 1 de outubro de 2003, desde o día seguinte ó da publicación desta convocatoria no Diario Oficial de Galicia.</p>
<p>Artigo 5º.-Beneficiarios.</p>
<p>Poderán solicitar estas axudas os alumnos que cumpran os seguintes requisitos:</p>
<p>-Ser galego ou descendente de galegos en liña directa (pais fillos-netos) e te-la súa residencia familiar en territorio nacional fóra da Comunidade Autónoma de Galicia no momento da publicación desta convocatoria.</p>
<p>-Estar en condicións de inicia-los estudios universitarios para os que se solicita a bolsa ó comezo do curso 2003/2004.</p>
<p>-Acredita-la súa admisión nun centro dunha das tres universidades galegas para segui-los estudios regrados de primeiro ou primeiro e segundo ciclo, e, cando se trate do terceiro ciclo, estar matriculado nun programa de doutoramento (etapa de formación) impartido nalgún departamento desas universidades.</p>
<p>Artigo 6º.-Documentación.</p>
<p>As solicitudes deberán ir xunto coa seguinte documentación:</p>
<p>a) Copia do DNI do solicitante.</p>
<p>b) Copia compulsada do libro de familia ou documento acreditativo da súa condición de galego ou ascendencia galega.</p>
<p>c) Certificado de empadroamento de tódolos membros da unidade familiar.</p>
<p>d) Copia completa compulsada da declaración da renda da unidade familiar correspondente ó exercicio de 2002 ou, documento acreditativo da axencia tributaria de non estar suxeito a declaración ante Facenda.</p>
<p>e) Certificación académica completa, ou copia compulsada dela, na que se fará consta-lo número de créditos superados segundo a valoración académica, con especificación das convocatorias dos estudios realizados polo solicitante, a súa duración en anos académicos, materias cursadas e cualificacións obtidas, así como a escala de notas aplicada polo centro onde realizou os seus estudios. No caso de estudios validados, deberá presentar tamén certificación académica de idénticas características para os estudios de orixe.</p>
<p>Para os que accedan ó 2º ciclo desde unha titulación de 1º ciclo, certificación académica do 1º ciclo dos seus estudios universitarios.</p>
<p>No suposto dos alumnos que acceden ó primeiro curso nas facultades, escolas técnicas superiores e escolas universitarias a través do COU e das PAAU, deberán presenta-lo certificado da comisión organizadora das probas de acceso a estudios universitarios -no caso de Galicia, da Comisión Interuniversitaria (CIUG)- conforme son considerados aptos para o ingreso na universidade. Así mesmo, os titulados de FP II, ciclos formativos de grao superior e módulos de nivel III que soliciten o ingreso nos estudios ou nas titulacións de primeiro ciclo ás que lle dá acceso a súa titulación, deberán presenta-la certificación académica dos estudios realizados con expresión da nota media do expediente.</p>
<p>f) Xustificante de matricula correspondente ó curso académico 2003/2004.</p>
<p>g) Declaración xurada do solicitante conforme non percibe ningún outro tipo de bolsa ou axuda de ningunha outra entidade pública para a mesma finalidade, coa que se entenderá cumprido o mesmo requisito esixido previo ó pagamento.</p>
<p>h) Documento facilitado pola entidade bancaria a nome do solicitante, no que conste o número de conta do cliente e os códigos que identifican o banco, a oficina, e o díxito de control.</p>
<p>Artigo 7º.-Selección.</p>
<p>A selección farase tendo en conta a nota media do expediente académico, que se calculará de acordo co seguinte baremo:</p>
<p>Matrícula de honra: 4 puntos.</p>
<p>Sobresaliente: 3 puntos.</p>
<p>Notable: 2 puntos.</p>
<p>Aprobado: 1 punto</p>
<p>Segundo o plan de estudios que se cursase, esta nota media calcularase do modo que segue:</p>
<p>a) Estudios organizados por materias:</p>
<p>Media = suma de notas de cada materia/nº total de convocatorias empregadas.</p>
<p>b) Plans de estudios estructurados por créditos:</p>
<p>Media = (N1.P1+N2.P2+...)/C1.N1+C2.N2+...).</p>
<p>Onde:</p>
<p>N1 = número de créditos de cada materia.</p>
<p>P1 = puntuación de cada materia.</p>
<p>C1 = número de convocatorias empregadas en cada materia.</p>
<p>Para o cálculo da nota media non se terán en conta as materias ou créditos que, segundo os plans de estudios, soamente se poidan cualificar como apto, nin o recoñecemento de créditos nos que non figure cualificación. As materias ou créditos validados, sen que se especifiquen na validación a cualificación obtida, valoraranse como aprobados.</p>
<p>Artigo 8º.-Comisión avaliadora.</p>
<p>A selección dos candidatos será realizada por unha comisión avaliadora integrada por:</p>
<p>-Presidente:</p>
<p>O director xeral de Universidades ou, por delegación, o subdirector xeral de Universidades.</p>
<p>-Vocais:</p>
<p>Vicerrector de Estudiantes da Universidade da Coruña.</p>
<p>Vicerrectora de Estudiantes da Universidade de Santiago de Compostela.</p>
<p>Vicerrector de Extensión Universitaria e Estudiantes da Universidade de Vigo.</p>
<p>Un funcionario do Servicio de Apoio e Orientación ós Estudiantes Universitarios.</p>
<p>Un funcionario da Dirección Xeral de Universidades, que á súa vez actuará como secretario, con voz e voto.</p>
<p>Artigo 9º.-Tramitación.</p>
<p>Unha vez comprobado que tódalas solicitudes reúnen os requisitos establecidos nesta orde de convocatoria, exporanse as listas provisionais das solicitudes admitidas e excluídas por documentación nos taboleiros de anuncios da Consellería de Educación e Ordenación Universitaria, das súas delegacións provinciais, e dos vicerrectorados de estudiantes das tres universidades galegas, sinalando, se é o caso, as causas de exclusión.</p>
<p>Así mesmo, estas listas tamén poderán ser consultadas na páxina web da Xunta de Galicia-Consellería de Educación e Ordenación Universitaria.</p>
<p>www.xunta.es/conselle/ceoug/dxu. As listas provisionais de admitidos e excluídos por documentación estarán expostas desde o día 21 ó día 31 de outubro de 2003. Os interesados poderán, durante ese mesmo prazo, formula-las reclamacións para emendar erros e faltas de documentación ante a Dirección Xeral de Universidades presentando, se é o caso, a documentación necesaria.</p>
<p>Transcorrido este prazo sen que se emenden as causas de exclusión, arquivarase o expediente sen máis trámite.</p>
<p>Artigo 10º.-Resolución.</p>
<p>Efectuada a selección pola comisión avaliadora, esta elevará, a través da Dirección Xeral de Universidades, un informe-proposta de beneficiarios e suplentes, se é o caso, ó conselleiro de Educación e Ordenación Universitaria, quen resolverá. Contra esta resolución, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>Artigo 11º.-Pagamento.</p>
<p>Para os efectos de aboamento, o beneficiario deberá entregar, de conformidade co artigo 15 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, na Dirección Xeral de Universidades, antes do 20 de novembro de 2003, a seguinte documentación:</p>
<p>-Xustificante de matrícula correspondente ó curso 2003/2004.</p>
<p>-Declaración xurada do solicitante conforme non percibe ningún outro tipo de bolsa ou axuda de ningunha outra entidade pública para a mesma finalidade.</p>
<p>Artigo 12º.-Obrigas dos bolseiros.</p>
<p>-Incorporarse ó comenzo do curso académico 2003-2004 á universidade ou centro no que se van realiza-los estudios.</p>
<p>-Ó finaliza-lo curso académico, o beneficiario remitirá á Dirección Xeral de Universidades, antes do día 30 de outubro de 2004, certificación académica dos estudios realizados.</p>
<p>-Residir durante o curso académico en Galicia.</p>
<p>-No caso de renuncia á axuda concedida, o beneficiario deberá presenta-la correspondente solicitude dirixida á Dirección Xeral de Universidades coa maior antelación posible.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asinado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas nesta orde constituirá causa determinante de revogación da axuda e do seu reintegro polo beneficiario ou solicitante, segundo o disposto nos artigos 4 e 19 do Decreto 287/2000, do 21 de novembro (DOG do 11 de decembro) polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Terceira.-Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Cuarta.-Se por calquera causa, no momento en que a comisión avaliadora teña que examina-las solicitudes, algún dos compoñentes non puidese asistir, será substituído pola persoa que para o efecto se nomee. Este nomeamento deberá recaer noutra persoa da dirección xeral, ou da universidade correspondente, en virtude da súa representación.</p>
<p>Quinta.-Para os efectos establecidos no artigo 10 do Decreto 287/2000, do 21 de novembro (DOG do 11 de decembro), polo que se desenvolve o réxime de axudas e subvencións públicas da Comunidade Autónoma de Galicia, o prazo máximo para resolve-las solicitudes correspondentes ás accións especificadas nesta orde, será de seis meses contados a partir da publicación desta convocatoria no Diario Oficial de Galicia.</p>
<p>As solicitudes entenderanse desestimadas de non dictarse resolución expresa no prazo sinalado no parágrafo anterior.</p>
<p>Disposicións derradeiras</p>
<p>Primeira.-Autorízase o director xeral de Universidades para dicta-las disposicións necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 3 de xuño de 2003.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

