---
date: '2003-03-20'
id: A892
page: 3
number: 56
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 6 de marzo de 2003 pola que se convocan bolsas e axudas ó estudio de
  carácter especial para estudiantes galegos, descendentes de galegos ou
  residentes en Galicia que cursen estudios universitarios de primeiro ou
  segundo ciclo no curso 2003-2004, cunha necesidade urxente de recursos
  económicos motivada por causas sobrevidas e imprevistas.
range: Orde
url: 'https://www.xunta.gal/dog/Publicados/2003/20030320/AnuncioA892_gl.html'
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 de xaneiro de 1988, DOG do 17 de febreiro) transferiulle á comunidade autónoma competencias en materia de universidades. Estas competencias foron asumidas pola comunidade autónoma e asignadas á Consellería de Educación e Ordenación Universitaria no Decreto 62/1988, do 17 de marzo (DOG do 8 de abril).</p>
<p>A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do sistema universitario de Galicia con tres universidades: a Universidade de Santiago de Compostela, a Universidade da Coruña e a Universidade de Vigo.</p>
<p>A Consellería de Educación e Ordenación Universitaria, a través da Dirección Xeral de Universidades, está a levar a cabo diversas accións de apoio económico ós estudiantes de ensino universitario, coas que se pretende favorece-la calidade, a competencia, a igualdade de oportunidades e a excelencia no rendemento académico ós estudiantes universitarios. Tradicionalmente, estas axudas e accións de apoio económico ós estudiantes universitarios viñan sendo destinadas a aqueles alumnos que acreditaban os mellores expedientes académicos como recoñecemento ó seu esforzo, e non se valoraba na mesma medida a necesidade urxente de recursos económicos, moitas veces motivada por causas sobrevidas e imprevistas.</p>
<p>Neste sentido, a Consellería de Educación e Ordenación Universitaria pretende continua-la política de axudas e bolsas de carácter especial para estudiantes galegos, descendentes de galegos ou residentes en Galicia, que cursen estudios universitarios de primeiro ou segundo ciclo, que teñen unha finalidade simplemente paliativa e van destinadas a facer fronte a causas sobrevidas que, polas súas circunstancias, requiren dunha atención perentoria na obtención de recursos económicos que permitan a continuidade dos estudios universitarios dos alumnos afectados, sen pretender solucións plenas á problemática que poidan presentar.</p>
<p>Polo que antecede, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convócanse bolsas e axudas ó estudio de carácter especial para estudiantes galegos, descendentes de</p>
<p>galegos ou residentes en Galicia que cursen estudios universitarios de primeiro ou segundo ciclo no curso 2003-2004 cunha necesidade urxente de recursos económicos, motivada por causas sobrevidas e imprevistas, que lle impidan ou dificulten a continuidade dos seus estudios, sempre que as causas excepcionais non estean cubertas por outras convocatorias específicas.</p>
<p>Artigo 2º.-Orzamento.</p>
<p>Para a concesión das axudas convocadas nesta orde destinarase a cantidade total de 153.258,09 euros, con cargo á aplicación orzamentaria 07.05.322C.480.2, de acordo co disposto na Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003.</p>
<p>As cantidades antes citadas poderán incrementarse de acordo coas dispoñibilidades orzamentarias.</p>
<p>Artigo 3º.-Beneficiarios.</p>
<p>Poderán optar a estas axudas os estudiantes universitarios galegos, descendentes de galegos ou residentes en Galicia cun mínimo de tres anos consecutivos e anteriores á data desta convocatoria que cursen estudios universitarios de primeiro ou segundo ciclo no curso 2003-2004, e que xustifiquen documentalmente que as súas condicións socioeconómicas actuais se deben a causas sobrevidas e imprevistas que lle impidan ou dificulten continua-los seus estudios, sempre que as causas excepcionais non estean cubertas por outras convocatorias específicas.</p>
<p>Artigo 4º.-Importe e incompatibilidades.</p>
<p>a) O importe anual de cada bolsa será como máximo de 3.005 euros.</p>
<p>b) Estas axudas son compatibles co aproveitamento de calquera outro tipo de bolsas ou axudas, tanto de institucións públicas como privadas, sempre que a contía global non supere o importe anual máximo de 4.205 euros. Procederase ó reintegro do exceso percibido nos supostos en que o importe da subvención, illadamente ou en concorrencia con subvencións ou axudas doutras administracións públicas ou doutras entidades públicas ou privadas, nacionais ou internacionais, supere o custo da actividade que vai desenvolve-lo beneficiario ou, se é o caso, a porcentaxe máxima do investimento subvencionable que se estableza, segundo o disposto no artigo 19 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Artigo 5º.-Solicitudes e documentación.</p>
<p>a) As solicitudes, segundo o modelo que se publica como anexo a esta orde, presentaranse no rexistro xeral da Consellería de Educación e Ordenación Universitaria, ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, para a presentación de instancias. Se no uso deste dereito, a solicitude é remitida por correo, presentarase en sobre aberto, para que sexa datada e selada polo funcionario de correos antes de que proceda á súa certificación.</p>
<p>b) As solicitudes deberán ir acompañadas da seguinte documentación:</p>
<p>-Copia do DNI/NIF do solicitante.</p>
<p>-Certificación académica ou copia compulsada do curso 2002/2003, para aqueles solicitantes beneficiarios desta axuda o pasado curso.</p>
<p>-Certificado da universidade correspondente, no que consten os estudios e o curso que pretende realizar no período académico 2003-2004, para aqueles solicitantes que non obtivesen esta axuda o pasado curso.</p>
<p>-Certificado de empadroamento na Comunidade Autónoma de Galicia para os alumnos descendentes de galegos ou que non sexan galegos.</p>
<p>-Copia compulsada da declaración da renda correspondente ó exercicio de 2002 ou documento acreditativo actualizado da Axencia Tributaria de non estar suxeito á declaración ante a Facenda.</p>
<p>Aquelas persoas que, no momento de face-la súa solicitude, non teñan presentada a declaracción da renda correspondente ó exercicio de 2002, presentarán a do 2001.</p>
<p>-Declaración xurada asinada polo solicitante especificando os ingresos percibidos por tódolos membros que compoñen a unidade familiar durante o ano 2002.</p>
<p>-Informe do asistente social do concello no que estea empadroado que recolla a situación socioeconómica da unidade familiar e as causas sobrevidas e imprevistas que motivan a necesidade urxente de recursos económicos.</p>
<p>-Documento facilitado pola entidade bancaria a nome do interesado, no que conste o código de conta cliente.</p>
<p>-Declaración xurada do solicitante con expresión das axudas solicitadas ou concedidas por parte doutros organismos públicos ou privados.</p>
<p>-Declaración xurada do solicitante na que xustifique a causa sobrevida e imprevista que fundamentan a petición da bolsa, acompañando tódolos documentos que o proben.</p>
<p>O prazo de presentación de solicitudes permanecerá aberto desde o día seguinte da publicación da presente orde no Diario Oficial de Galicia e ata o día 30 de setembro de 2003. En todo caso, o prazo mínimo establecido será o estipulado no artigo 43 da Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003.</p>
<p>Artigo 6º.-Comisión de avaliación.</p>
<p>A selección dos candidatos será realizada por unha comisión de avaliación integrada por:</p>
<p>Presidente: o director xeral de Universidades ou, por delegación, o subdirector xeral de Universidades.</p>
<p>Vocais:</p>
<p>-Pola Universidade de Santiago de Compostela, o vicerrector correspondente na materia.</p>
<p>-Pola Universidade de Coruña, o vicerrector correspondente na materia.</p>
<p>-Pola Universidade de Vigo, o vicerrector correspondente na materia.</p>
<p>-Un representante do Servicio de Coordinación do sistema universitario de Galicia.</p>
<p>Secretario: un representante da Dirección Xeral de Universidades, que actuará con voz e voto.</p>
<p>En caso de empate, decidirá o voto de calidade do presidente.</p>
<p>Artigo 7º.-Tramitación e resolución.</p>
<p>1. Os servicios da Dirección Xeral de Universidades comprobarán que tódalas solicitudes reúnen os requisitos establecidos nesta orde.</p>
<p>Se as solicitudes non reúnen os requisitos que se sinalan no artigo 5º, requiriranse os interesados para que, nun prazo de dez días, emenden a falta ou acheguen os documentos preceptivos ante a Dirección Xeral de Universidade. Transcorrido este prazo sen emenda-las causas de exclusión, considerarase que o interesado desiste da súa petición logo de resolución, nos termos establecidos no artigo 71 da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común.</p>
<p>2. A comisión avaliadora reunirase no mes de xuño e no mes de outubro para valorar aquelas solicitudes que teñan completa a documentación esixida e elaborará a relación de beneficiarios, podendo ter en conta, primordialmente, a súa situación socioeconómica actual e causas que a motivaron, a traxectoria do seu rendemento académico nos cursos precedentes, así como aquelas outras causas que a comisión considere.</p>
<p>3. Efectuada a primeira selección pola comisión, esta elevará, a través da Dirección Xeral de Universidades, un informe-proposta ó conselleiro de Educación e Ordenación Universitaria, quen emitirá resolución na que figure a relación de beneficiarios. Despois da segunda reunión da comisión avaliadora, seguirase o mesmo sistema, figurando na resolución, ademais da relación de beneficiarios, unha lista de suplentes e das solicitudes excluídas coas causas de exclusión.</p>
<p>4. Contra esta resolución, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE nº 12, do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>Artigo 8º.-Xustificación.</p>
<p>Os beneficiarios deberán presentar documento acreditativo de estaren matriculados no curso 2003/2004 no prazo máximo de 10 días despois de ter efectuada a matrícula e, en todo caso, antes do 30 de outubro de 2003.</p>
<p>Artigo 9º.-Pagamento.</p>
<p>Publicada a resolución de beneficiarios no Diario Oficial de Galicia e, trala xustificación da matrícula para o curso 2003/2004, as axudas faranse efectivas na conta bancaria indicada polos interesados.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asinado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas nesta orde constituirá causa determinante de revogación da axuda e do seu reintegro polo beneficiario ou solicitante, segundo o disposto na Lei 7/2002, do 27 de decembro, de medidas fiscais e orzamentarias e de función pública e actuación administrativa, que modifica o artigo 78 do texto refundido da Lei de réxime financeiro e orzamentario, aprobado polo Decreto lexislativo 1/1999, do 7 de outubro, e no artigo 19 do Decreto 287/2000, do 21 de novembro, polo que se desenvolve o réxime de axudas e axudas públicas da Comunidade Autónoma de Galicia.</p>
<p>Toda alteración das condicións tidas en conta para a concesión da subvención, e en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Terceira.-As renuncias que se produzan poderán ser substituídas pola Dirección Xeral de Universidades de acordo coa lista de suplentes que se estableza.</p>
<p>Cuarta.-Se por calquera causa, no momento en que a comisión de avaliación teña que examina-las solicitudes, algún dos compoñentes non puidese asistir,</p>
<p>será substituído pola persoa que para o efecto se nomee. O dito nomeamento deberá recaer noutra persoa da Dirección Xeral ou da universidade correspondente en virtude da súa representación.</p>
<p>Quinta.-Para os efectos establecidos no artigo 44.1º da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común e no artigo 10.2º do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, o prazo máximo para resolve-las solicitudes correspondentes ás accións especificadas nesta orde será de nove meses, contados a partir do día seguinte da publicación da convocatoria no Diario Oficial de Galicia, producindo efectos desestimatorios a falta de resolución.</p>
<p>Disposicións derradeiras</p>
<p>Primeira.-Facúltase o director xeral de Universidades para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 6 de marzo de 2003.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

