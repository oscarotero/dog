---
date: '2003-05-02'
id: F8C6
page: 5526
number: 84
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 18 de febreiro de 2003, da Delegación Provincial de Ourense,
  pola que se dispón o rexistro, o depósito e a publicación, no Diario Oficial
  de Galicia, do texto do convenio colectivo do sector de rematantes,
  serradoiros e preparados industriais da madeira da provincia de Ourense.
range: Resolución
url: 'https://www.xunta.gal/dog/Publicados/2003/20030502/AnuncioF8C6_gl.html'
---
<p>Visto o texto do convenio colectivo do sector de rematantes, serradoiros e preparados industriais da madeira da provincia de Ourense (código convenio número 3200275), subscrito con data do 27 de xaneiro de 2003, dunha parte pola Asociación Empresarial de Serradoiros de Madeira de Ourense, en representación da parte económica, e, doutra polas centrais sindicais; Unión Xeral de Traballadores (UGT), Comisións Obreiras (CC.OO.) e a Converxencia Intersindical Galega (CIG), en representación da parte social, esta delegación provincial,</p>
<p>De conformidade co disposto no artigo 90.2º e 3º do Estatuto dos traballadores, texto refundido aprobado polo Real decreto 1/1995, do 24 de marzo, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo e demais normas aplicables de dereito común,</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 18 de febreiro de 2003.</p>
<p>José Lage Lage</p>
<p>Delegado provincial de Ourense</p>
<p>Convenio colectivo para a provincia de Ourense de rematantes, serradoiros e preparados industriais da madeira 2003</p>
<p>Artigo 1º.-Ámbito de aplicación.</p>
<p>Este convenio colectivo afectará a tódolos/as traballadores/as do sector de rematantes, serradoiros e preparados industriais da madeira e a tódalas empresas do mesmo sector que estean establecidas ou que se establezan na provincia de Ourense. Queda excluído deste convenio o persoal de alta dirección ou alto consello.</p>
<p>Artigo 2º.-Vixencia, prórroga e denuncia.</p>
<p>Este convenio colectivo será de aplicación a partir do 1 de xaneiro do ano 2003 ata o 31 de decembro do ano 2003.</p>
<p>Entenderase prorrogado tacitamente de ano en ano, sempre que non sexa denunciado por algunha das partes polo menos con tres meses de antelación respecto do termo da súa vixencia. A devandita comunicación terá forma escrita e será dirixida á outra parte facendo consta-los aspectos do convenio que se pretenden negociar, así como a representación que posúe a parte denunciante. Así mesmo, entenderase prorrogado durante o tempo que medie entre a data da súa finalización e a entrada en vigor do novo convenio que o substitúa.</p>
<p>Artigo 3º.-Compensación e absorción.</p>
<p>As melloras este convenio poderán ser compensadas e absorbidas ata onde alcance o cómputo anual con aquelas condicións superiores que teñan establecidas as empresas ou as que se establezan por disposición legal, agás que expresamente se pacte o contrario.</p>
<p>Artigo 4º.-Condicións máis beneficiosas.</p>
<p>Tódalas condicións persoais máis beneficiosas, consignadas en anteriores convenios ou pactos entre a patronal e os traballadores, serán respectadas individualmente.</p>
<p>Artigo 5º.-Xornada de traballo.</p>
<p>Como consecuencia do convenio xeral da madeira, a xornada anual de traballo efectivo será de 1.772 horas.</p>
<p>Para compensa-la xornada serán días libres: 3 de marzo, 2 de maio, 10 de novembro, 24, 26, 30 e 31 de decembro, e a tarde do 16 de abril. Se algún dos días sinalados coincidise con festivo local, pasaría ó día anterior ou posterior, agás acordo entre empresa e traballadores para fixar outro distinto. Estes días poderán ser substituídos por outros logo de acordo entre a empresa e o traballador.</p>
<p>Artigo 6º.-Salarios.</p>
<p>Todo o persoal afectado por este convenio percibirá as retribucións consignadas na táboa salarial anexa, incrementadas, se é o caso, co prezo da antigüidade que corresponda e demais conceptos retributivos.</p>
<p>O incremento salarial para o ano 2003 será do 2,75% logo de aplicar ós salarios de 2002 o 1,8% por aplicación da cláusula de revisión pactada.</p>
<p>Artigo 7º.-Antigüidade.</p>
<p>Desde o 30 de setembro de 1996 non se veñen aboando por este concepto novos dereitos, quedando, por tanto, suprimidos.</p>
<p>Non obstante, os traballadores que xerasen antes do 30 de setembro de 1996 novos dereitos e contías en concepto de antigüidade, manterán a cantidade consolidada na devandita data. Esta contía quedará reflectida na nómina de cada traballador como complemento persoal, baixo o concepto de "antigüidade consolidada" non sendo absorbible nin compensable.</p>
<p>O valor do quinquenio consolidado será de 21,16 euros/mes.</p>
<p>Artigo 8º.-Complemento de asistencia.</p>
<p>Establecese un incremento do 2,75% respecto dos importes anteriores no complemento de asistencia, que quedarán segundo consta no anexo I.</p>
<p>Este complemento de asistencia perderano aqueles traballadores que tivesen faltas de asistencia sen xustificar durante a xornada de traballo: o 20% do seu importe na primeira ausencia, o 40% na segunda e a totalidade a partir da 3ª. As faltas consideraranse tanto consecutivas como alternas dentro do mesmo mes natural.</p>
<p>Artigo 9º.-Axudas de custo e desprazamentos.</p>
<p>Tódolos/las traballadores/as que, por necesidades da empresa e por orde desta, teñan que efectuar viaxes ou desprazamentos que lle impidan realiza-las súas comidas ou pernoitas no seu lugar habitual ou domicilio, terán dereito ás seguintes axudas de custo diarias:</p>
<p>-Axuda de custo completa con pernocta: 20,75 euros.</p>
<p>-Axuda de custo completa sen pernocta: 13,83 euros.</p>
<p>-Media axuda de custo: 7,22 euros.</p>
<p>Se por circunstancias excepcionais os gastos orixinados excedesen os importes establecidos para o efecto, o exceso deberá ser pagado pola empresa, logo de autorización do empresario e posterior xustificación por parte do traballador.</p>
<p>Se a empresa se fixese cargo de tódolos gastos, non aboará ningunha cantidade por estes conceptos.</p>
<p>Artigo 10º.-Gratificacións extraordinarias.</p>
<p>Consideraranse gratificacións extraordinarias coa denominación de paga do verán e paga do Nadal, aquelas que deberán ser aboadas respectivamente, antes do 30 de xuño e do 20 de decembro de cada ano natural.</p>
<p>O importe das gratificacións extraordinarias do Nadal e do verán, será o correspondente a 30 días de salario base máis antigüidade. A contía do salario base será a que se especifique para cada categoría na táboa que consta no anexo I deste convenio, á que haberá que engadi-la correspondente á antigüidade.</p>
<p>Para o rateo das devanditas pagas teranse en conta os dous semestres naturais do ano: para a paga do verán, do 1 de xaneiro ó 30 de xuño; e para a paga do Nadal do 1 de xullo ó 31 de decembro. Ó persoal de nova incorporación na empresa faráselle efectiva</p>
<p>a parte proporcional das gratificacións extraordinarias conforme ós criterios anteriores, no momento de realiza-la liquidación dos seus haberes.</p>
<p>Artigo 11º.-Contrato de formación.</p>
<p>O contrato de formación que realicen as empresas comprendidas dentro do ámbito funcional deste convenio terá por obxecto a formación práctica e teórica do traballador contratado. O devandito traballador non deberá ter ningún tipo de titulación, xa sexa superior, media, académica ou profesional, relacionada con cada posto de traballo para desempeñar.</p>
<p>O contido do contrato, ó igual que as súas posibles prórrogas, deberá formalizarse por escrito e figurará neste de xeito claro, a actividade ou profesión obxecto da formación.</p>
<p>En ningún caso se poderán realizar este tipo de contratos naquelas actividades nas que concorran circunstancias tóxicas, penosas, perigosas ou nocturnas. Tamén estará prohibida a realización de horas extraordinarias.</p>
<p>A idade do traballador con contrato destas circunstancias, non poderá ser inferior ós 16 anos nin superior ós 21 anos.</p>
<p>A duración máxima será de 3 anos, xa sexan alternos ou continuados, cunha ou varias empresas dentro do ámbito funcional do sector deste convenio.</p>
<p>Non se poderán realizar contratos de duración inferior a 6 meses podendo prorrogarse ata tres veces por períodos, como mínimo, de 6 meses.</p>
<p>Este tipo de contrato realizarase a tempo completo. O 15% do total da xornada dedicarase á formación teórica. Concretaranse no contrato as horas e días dedicados á formación. Así mesmo, especificarase o centro formativo, se é o caso, encargado do ensino teórico. O ensino teórico, a ser posible, deberá ser previo á formación práctica. O titor deberá velar pola adecuada formación do aprendiz, así como de tódolos riscos profesionais.</p>
<p>O traballo efectivo que preste o traballador na empresa deberá estar relacionado coa especialidade ou obxecto do contrato.</p>
<p>O salario que percibirá o traballador con contrato de formación será o 75%, 85% e 95% do salario do axudante ou categoría equivalente deste convenio, durante o primeiro, segundo e terceiro ano de contrato, respectivamente.</p>
<p>No caso de cesamento na empresa, entregaráselle ó traballador un certificado referente á formación teórica e práctica adquirida, no que constará a duración deste.</p>
<p>Artigo 12º.-Horas extraordinarias.</p>
<p>Conforme o disposto no Estatuto dos traballadores, as horas extraordinarias aboaranse cunha recarga do 75 % sobre o valor da hora ordinaria.</p>
<p>Artigo 13º.-Vacacións.</p>
<p>A duración das vacacións anuais será de 30 días naturais a salario real ou parte proporcional que corresponda no caso de non levar traballando o ano requirido para o pleno desfrute deste dereito.</p>
<p>O total de días anuais de vacacións repartiranse para os efectos do seu desfrute, con carácter xeral, da seguinte forma: 15 días seguidos para gozar no verán e o resto para gozar de acordo entre a empresa e os traballadores, atendendo de forma prioritaria ás necesidades de producción.</p>
<p>Deberá facerse pública cun mínimo de 2 meses á data das vacacións.</p>
<p>A retribución que percibirán por vacacións comprenderá a media da totalidade das retribucións salariais percibidas durante o trimestre natural inmediatamente anterior á data do seu inicio, a excepción das horas extraordinarias e das gratificacións extraordinarias.</p>
<p>Os traballadores que cesen durante o transcurso do ano terán dereito a que, na liquidación que se lles practique no momento da baixa na empresa, se lles integre o importe da remuneración correspondente á parte proporcional das vacacións non desfrutadas.</p>
<p>Pola contra, nos cesamentos de carácter voluntario, se o traballador desfrutase de vacacións, a empresa poderá deducir na liquidación que se lle practique, a parte correspondente ós días de exceso xa desfrutados, en función do tempo de prestación de actividade laboral efectiva durante o ano.</p>
<p>Para os efectos do aboamento de vacacións, considerarase como tempo efectivamente traballado o correspondente á incapacidade temporal, sexa cal sexa a súa causa. Emporiso, dado que o dereito ó desfrute das vacacións caduca co transcurso do ano natural, perderase este se ó seu vencemento o traballador continuase de baixa, aínda que manterá o dereito a percibi-la diferencia entre a retribución de vacacións e a prestación de incapacidade temporal, de ser aquela de superior contía. O mesmo criterio aplicarase para os supostos de cesamentos por finalización de contrato.</p>
<p>Artigo 14º.-Contrato eventual por circunstancias da producción.</p>
<p>É o contrato celebrado ó abeiro do artigo 15.1º b) do Estatuto dos traballadores, segundo a redacción dada pola Lei 63/1997, do 30 de decembro, e que se concerta cando as circunstancias do mercado, acumulación de tarefas, ou exceso de pedidos así o esixiran, aínda tratándose da actividade normal da empresa.</p>
<p>A duración máxima deste contrato será de 12 meses dentro dun período de 18 meses.</p>
<p>Artigo 15º.-Período de proba.</p>
<p>Poderase concertar por escrito un período de proba que, en ningún caso, poderá exceder de:</p>
<p>-Técnicos e titulados superiores, 6 meses.</p>
<p>-Técnicos de grao medio ou sen titulación e persoal administrativo cualificado, 2 meses.</p>
<p>-Oficiais de oficio e auxiliares administrativos, 1 mes.</p>
<p>-Resto do persoal, 15 días.</p>
<p>Artigo 16º.-Roupa de traballo.</p>
<p>O persoal afectado por este convenio recibirá da empresa as pezas de protección, hixiene e seguridade</p>
<p>no traballo, tales como luvas, botas, ou calzado adecuado e traxes de faena ou roupa de traballo, estas últimas cada 6 meses; é obrigatorio o seu uso, cando o traballo o requira. As mencionadas pezas serán, en todo momento, propiedade da empresa e o traballador estará obrigado á boa conservación e uso. As empresas poderán facer constar nas devanditas pezas o seu anagrama e o da actividade.</p>
<p>Artigo 17º.-Revisión médica.</p>
<p>As empresas afectadas por este convenio solicitarán unha revisión médica anual para todo o cadro do persoal.</p>
<p>O tempo que o traballador empregue para asistir á devandita revisión será aboado pola empresa.</p>
<p>Artigo 18º.-Incapacidade temporal por accidente de traballo.</p>
<p>As empresas afectadas por este convenio aboaranlles a aqueles dos seus traballadores que se atopen na situación de incapacidade temporal como consecuencia de accidente de traballo ocorrido no centro de traballo ou in itinere e durante o tempo que dure a incapacidade temporal por esta causa, unha compensación económica consistente na diferencia que exista entre as prestacións que o traballador perciba da Seguridade Social e o salario real que lle corresponda segundo a súa categoría profesional.</p>
<p>Os traballadores percibirán nos tres primeiros días de baixa por enfermidade común o 75% do seu salario, na primeira baixa do ano.</p>
<p>Artigo 19º.-Póliza de seguros.</p>
<p>As empresas estarán obrigadas a concertar con primas íntegras ó seu cargo, no prazo de 3 meses a partir da contratación dun traballador, unha póliza de seguros para a cobertura de riscos de falecemento ou de incapacidade dos traballadores por accidente de traballo, incluídos os in itinere que lle garanta ó traballador accidentado ou ós seus habentes causa, no caso de falecemento producido por causa fortuíta, espontánea, exterior e independente.</p>
<p>As contías das primas serán as seguintes:</p>
<p>-24.040,48 euros, no caso de morte.</p>
<p>-24.040,48 euros, no caso de invalidez total.</p>
<p>-25.543,01 euros, no caso de invalidez absoluta.</p>
<p>-27.045,54 euros, no caso de gran invalidez.</p>
<p>A referida póliza só abranguerá os procesos iniciados a partir da vixencia e validez desta.</p>
<p>Esta compensación é compatible coa pensión ou indemnización que poida causa-lo traballador na Seguridade Social ou Montepío. Non obstante, a indemnización á que se fai mención neste artigo, considerarase como entregada a conta da indemnización que, se é o caso, puidesen declarar con cargo ás empresas os tribunais de xustiza, unha vez que exista sentencia definitiva, sobresemento ou renuncia de accións.</p>
<p>Artigo 20º.-Comisión mixta paritaria.</p>
<p>Para a interpretación, vixilancia e cumprimento deste convenio, constitúese unha comisión mixta paritaria, que estará integrada polas partes asinantes deste convenio.</p>
<p>Disposicións derradeiras</p>
<p>Primeira.-Dereito supletorio.</p>
<p>No non previsto neste convenio colectivo haberá que aterse ó disposto no Real decreto lexislativo 1/1995, do 24 de marzo, texto refundido da Lei do Estatuto dos traballadores e ó II convenio colectivo estatal da madeira, entre as centrais sindicais UGT, CC.OO. e Confemadera, como dereito de directa aplicación para todas aquelas empresas e traballadores do correspondente ámbito territorial.</p>
<p>Segunda.-Cláusula de submisión o AGA.</p>
<p>Ante a importancia que poida te-la resolución pacífica dos conflictos laborais, a elaboración dun acordo interprofesional galego sobre procedementos extraxudiciais de solución de conflictos de traballo AGA, asinado entre a Confederación de Empresarios de Galicia (CEG) e as centrais sindicais UGT, e CC.OO., as partes asinantes deste convenio, durante a súa vixencia, acordan someterse ás disposicións contidas no AGA nos propios termos nos que están formulados.</p>
<p>Terceira.-Denuncia do convenio.</p>
<p>Cando exista denuncia do convenio de conformidade co seu artigo 2º, as partes asinantes comprométense a se reunir no mes de outubro de cada ano natural co fin de evita-la xeración de atrasos nos conceptos salariais.</p>
<p>Cuarta.-Cláusula de revisión.</p>
<p>No caso de que o IPC publicado polo INE, rexistrase ó 31 de decembro do ano 2003 un incremento superior ó IPC previsto para este ano, a diferencia que se produza entre o IPC real menos o IPC previsto, aboarase nunha soa paga no mes de febreiro do ano seguinte. En todo caso o exceso de darse, servirá de base para o cálculo do incremento para o seguinte ano.</p>
<p>Quinta.-Partes asinantes.</p>
<p>As partes asinantes deste convenio son a Asociación Empresarial de Serradoiros de Madeira de Ourense e as centrais sindicais: UGT, CC.OO., ámbalas partes con capacidade legal suficiente e lexitimidade de conformidade co disposto no Real decreto lexislativo que aproba o Estatuto dos traballadores.</p>
<p>ANEXO I</p>
<p>Táboa salarial</p>
<table><tbody><tr><td></td></tr>
<tr><td></td></tr>
<tr><td>Categoría</td><td>Soldo base</td><td>Complemento
asistencia</td><td>Total mes</td><td>Total ano</td></tr>
<tr><td></td></tr>
</tbody></table>
<table><tbody><tr><td>Peón</td><td>548,26</td><td>23</td><td>571,26</td><td>7.951,64</td></tr>
<tr><td></td></tr>
<tr><td>Axudante</td><td>548,26</td><td>47,45</td><td>595,71</td><td>8.245,04</td></tr>
<tr><td></td></tr>
<tr><td>Oficial de 2ª</td><td>548,26</td><td>58,67</td><td>606,93</td><td>8.379,68</td></tr>
<tr><td></td></tr>
<tr><td>Conductor</td><td>548,26</td><td>58,67</td><td>606,93</td><td>8.379,68</td></tr>
<tr><td></td></tr>
<tr><td>Auxiliar admtivo.</td><td>548, 26</td><td>58,67</td><td>606,93</td><td>8.379,68</td></tr>
<tr><td></td></tr>
<tr><td>Oficial de 1ª</td><td>548,26</td><td>60,69</td><td>608,95</td><td>8.403,92</td></tr>
<tr><td></td></tr>
<tr><td>Encargado</td><td>548,26</td><td>62,73</td><td>610,99</td><td>8.428,40</td></tr>
<tr><td></td></tr></tbody></table>

