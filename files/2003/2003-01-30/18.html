---
date: '2003-01-30'
id: 3D1A
page: 1
number: 20
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: VI. ANUNCIOS
title: >-
  Resolución do 28 de novembro de 2002, da Dirección Xeral de Urbanismo, sobre a
  aprobación definitiva do proxecto de expropiación forzosa polo procedemento de
  taxación conxunta dos terreos necesarios para a ampliación e urbanización do
  cemiterio municipal de Mañó, concello de Redondela.
range: Resolución
url: 'https://www.xunta.gal/dog/Publicados/2003/20030130/Anuncio3D1A_gl.html'
---
<p>Antecedentes:</p>
<p>1. O Concello de Redondela, en datas 7 de maio, 19 de agosto e 6 de novembro de 2002, remite a documentación correspondente ó expediente de expropiación forzosa polo procedemento de taxación conxunta dos bens e dereitos necesarios para levar a cabo a ampliación e urbanización do cemiterio municipal de Mañó, de conformidade co disposto polo artigo 145 da Lei 1/1997, do 24 de marzo, do solo de Galicia (LSG).</p>
<p>2. Mediante acordo do Pleno municipal do 22 de novembro de 2001, apróbase o inicio do expediente expropiatorio polo procedemento de taxación conxunta e sometelo ó trámite de información pública polo prazo dun mes, anunciándose no xornal Faro de Vigo do 29 de novembro, e no DOG do 28 de decembro de 2001.</p>
<p>3. A taxación foi notificada individualmente ós que aparecían como titulares de bens e dereitos no expediente, dándolles traslado literal da correspondente folla de aprezo e da proposta de fixación dos criterios de valoración, para que formularan alegacións no prazo dun mes, contado a partir da data de notificación, tal e como sinala o artigo 145.4º da Lei do solo de Galicia.</p>
<p>4. O Concello de Redondela emitiu informe individualizado sobre cada unha das alegacións presentadas polos interesados, de conformidade co artigo 145.6º da Lei do solo de Galicia, e remite o expediente de expropiación forzosa a esta consellería para a súa aprobación definitiva.</p>
<p>Fundamentos xurídicos:</p>
<p>Primeiro.-O proxecto de expropiación forzosa tramitouse polo procedemento de taxación conxunta de conformidade co disposto no artigo 145 da Lei do solo de Galicia.</p>
<p>Segundo.-A superficie que se vai expropiar, de acordo co proxecto aprobado, está comprendida dentro das normas subsidiarias de planeamento municipais como «solo non urbanizable adscrito a equipamentos públicos» e contigua ó cemiterio municipal de Mañó.</p>
<p>En virtude do disposto polos artigos 33 da Lei 6/1998, do 13 de abril, sobre réxime do solo e valoracións, e 54, en relación co 124 e 145 da Lei 1/1997, do 24 de marzo, do solo de Galicia, a dita aprobación implica a declaración de utilidade pública das obras e a necesidade de ocupación dos terreos incluídos no ámbito do proxecto aprobado, resultando lexitimada a expropiación proposta.</p>
<p>Terceiro.-O expediente tramitado conta coa documentación preceptiva esixida polo artigo 145.1º da Lei 1/1997, do solo de Galicia:</p>
<p>Determinación do ámbito territorial, cos documentos que o identifican en canto á situación, superficie e lindeiros.</p>
<p>Fixación dos prezos coa valoración razoada do solo, segundo a súa cualificación urbanística.</p>
<p>Follas de prezo xusto individualizado de cada predio.</p>
<p>Follas de prezo xusto que correspondan a outras indemnizacións, se é o caso.</p>
<p>A relación de propietarios, predios e superficies afectadas é a seguinte:</p>
<table><tbody><tr><td></td></tr>
<tr><td>Nº predio</td><td>Superficie (m)</td><td>Titular</td></tr>
<tr><td></td></tr>
</tbody></table>
<table><tbody><tr><td>2</td><td>805</td><td>Francisco Fervenza Otero</td></tr>
<tr><td></td></tr>
<tr><td>3</td><td>553</td><td>José Portela Rodríguez</td></tr>
<tr><td></td></tr>
<tr><td>4</td><td>1.263</td><td>Aurora Sanjorge Pesqueira</td></tr>
<tr><td></td></tr>
<tr><td>4-1</td><td>1.222</td><td>Santiago Acuña Garrido</td></tr>
<tr><td></td></tr>
<tr><td>5</td><td>723</td><td>Santiago Acuña Balado</td></tr>
<tr><td></td></tr>
<tr><td>6</td><td>323</td><td>Concepción Míguez Núñez</td></tr>
<tr><td></td></tr>
<tr><td>7</td><td>404</td><td>Gerardo Senra Vilas</td></tr>
<tr><td></td></tr>
<tr><td>8</td><td>723</td><td>Santiago Acuña Balado</td></tr>
<tr><td></td></tr>
<tr><td>8-1</td><td>497,50</td><td>Manuel Crespo González</td></tr>
<tr><td></td></tr>
<tr><td>8-2</td><td>497,50</td><td>Ramón Castro Cardama</td></tr>
<tr><td></td></tr>
<tr><td>9</td><td>767</td><td>Santos Acuña Garrido</td></tr>
<tr><td></td></tr>
<tr><td>10</td><td>1.888</td><td>Antonio Salgado Gómez</td></tr>
<tr><td></td></tr>
<tr><td>11</td><td>2.010</td><td>Perfecto Garrido González</td></tr>
<tr><td></td></tr>
<tr><td>12</td><td>890</td><td>Santiago Acuña Balado</td></tr>
<tr><td></td></tr>
<tr><td>16</td><td>1.097</td><td>Adolfo Darriba Lago</td></tr>
<tr><td></td></tr></tbody></table>
<p>Cuarto.-Os criterios de valoración fixados no proxecto de expropiación axústanse ós establecidos polos artigos 23 e seguintes da Lei 6/1998, sobre réxime do solo e valoracións.</p>
<p>Quinto.-A competencia para aproba-lo expediente de expropiación forzosa polo procedemento de taxación conxunta corresponde, por delegación, ó director xeral de Urbanismo, de acordo co artigo 1 da Orde do 30 de decembro de 1999, do conselleiro de Política Territorial, Obras Públicas e Vivenda (DOG do 10 de xaneiro de 2000), pola que se delegan atribucións en materia de urbanismo.</p>
<p>Na súa virtude, vista a Lei 1/1997, do 24 de marzo, do solo de Galicia, a Lei 6/1998, do 13 de abril, sobre réxime do solo e valoracións, e as demais disposicións aplicables, proponse adopta-la seguinte resolución:</p>
<p>Primeiro.-Aprobar definitivamente o proxecto de expropiación forzosa polo procedemento de taxación conxunta dos terreos necesarios para proceder á ampliación e urbanización do cemiterio municipal de Mañó, no Concello de Redondela, para os efectos previstos polos artigos 145 e 146 da Lei 1/1997, do 24 de marzo, do solo de Galicia, con estimación ou desestimación das alegacións nos termos que aparecen nos informes de contestación a estas que constan no expediente.</p>
<p>Esta aprobación definitiva do expediente implica a declaración de urxencia da ocupación dos bens e dereitos afectados polo proxecto de expropiación de conformidade co establecido no artigo 146.1º da Lei do solo de Galicia.</p>
<p>En consecuencia, o pagamento ou depósito do importe da valoración establecida producirá os efectos previstos nos números 6º, 7º e 8º do artigo 52 da Lei de expropiación forzosa, sen prexuízo de que continúe a tramitación do procedemento para a definitiva fixación do prezo xusto (artigo 146.2º da Lei do solo de Galicia).</p>
<p>Segundo.-Notifica-lo contido desta resolución aprobatoria do expediente ó Concello de Redondela e de xeito individualizado a tódolos que aparezan como titulares de bens ou dereitos afectados que figuran no expediente, ós que se lles xuntará a correspondente folla de valoración, conferíndolles un prazo de vinte días, contados a partir do día seguinte ó do recibo da presente resolución, para que poidan manifestar por escrito ante esta Dirección Xeral de Urbanismo, a súa desconformidade coa valoración establecida no expediente aprobado, conforme dispón o artigo 145.7º da Lei do solo de Galicia, advertíndolles que transcorrido o citado prazo de vinte días sen que se formule oposición á valoración, entenderase aceptada a que se fixou no acto aprobatorio do expediente, entendéndose determinado o prezo xusto definitivamente e de conformidade co artigo 145.8º da Lei 1/1997, do solo de Galicia.</p>
<p>Terceiro.-Publica-la presente resolución no Diario Oficial de Galicia e no taboleiro de edictos do concello.</p>
<p>Así mesmo, a publicación e exposición no taboleiro de edictos do concello, servirá de notificación ós propietarios descoñecidos dos que se ignore o lugar de notificación, ou ben, tramitada a notificación, non se puidese realizar. Todo isto, de acordo co disposto no artigo 59.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Contra esta resolución que pon fin á vía administrativa poderase interpoñer recurso potestativo de reposición ante o conselleiro de Política Territorial, Obras Públicas e Vivenda, no prazo dun mes, contado a partir do día seguinte ó da notificación desta resolución (artigo 116 da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro), ou recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses, contados desde o día seguinte ó da notifidación (artigo 46.1º da Lei 29/1998, da xurisdicción contencioso-administrativa). Para o caso de que se interpoña o recurso potestativo de reposición, ata que sexa resolto expresamente ou se produza a desestimación presunta, non se poderá interpoñe-lo recurso contencioso-administrativo.</p>
<p>Todo isto, sen prexuízo de que, no caso de disconformidade coa valoración establecida, os interesados dispoñen dun prazo de vinte días para manifestala como se indicou no punto 2 desta resolución, nos termos establecidos polo artigo 145.8º da Lei 1/1997, do solo de Galicia.</p>
<p>Santiago de Compostela, 28 de novembro de 2002.</p>
<p>José Jesús Cudeiro Mazaira</p>
<p>Director xeral de Urbanismo</p>

