---
date: '2003-12-19'
id: 23EEE
page: 15
number: 246
agency: CONSELLERÍA DE EMIGRACIÓN
section: I. DISPOSICIÓNS XERAIS
title: >-
  Decreto 436/2003, do 11 de decembro, polo que se crea a Comisión
  Interdepartamental de Apoio á Inmigración.
range: Decreto
url: 'https://www.xunta.gal/dog/Publicados/2003/20031219/Anuncio23EEE_gl.html'
---
<p>A poboación inmigrante está experimentando na actualidade un notable e ininterrompido incremento, sendo Galicia a primeira Comunidade Autónoma receptora de inmigrantes de nacionalidade española.</p>
<p>Dado o seu carácter pluridisciplinar, a política inmigratoria require dunha actuación coordinada de tódolos departamentos da Xunta de Galicia.</p>
<p>Por iso, considérase precisa a creación dunha Comisión Interdepartamental de Apoio á Inmigración que, entre outras funcións, estudiará as propostas e actuacións das consellerías que teñan incidencia na política inmigratoria en Galicia.</p>
<p>Na súa virtude, por proposta do conselleiro de Emigración, en uso das atribucións conferidas pola Lei 1/1983, do 22 de febreiro e logo da deliberación do Consello da Xunta de Galicia, na súa reunión do día once de decembro de dous mil tres,</p>
<p>DISPOÑO:</p>
<p>Artigo 1º</p>
<p>Créase a Comisión Interdepartamental de Apoio á Inmigración coa composición e funcións que se establecen neste decreto.</p>
<p>Artigo 2º</p>
<p>Son funcións da Comisión Interdepartamental de Apoio á Inmigración:</p>
<p>1. Analizar, debater e emitir informe sobre as propostas e actuacións das consellerías que teñan incidencia na política de apoio á inmigración.</p>
<p>2. A elaboración de programas de apoio á inmigración estranxeira así como á nacional procedente do estranxeiro, coa estimación dos gastos correspondentes, se é o caso.</p>
<p>3. A avaliación das medidas adoptadas, o seguimento da súa aplicación e a proposta das modificacións oportunas tendentes á súa mellora ou ó seu perfeccionamento.</p>
<p>4. Tomar coñecemento dos proxectos de disposicións normativas que incidan directamente no colectivo de inmigrantes, co fin de face-las consideracións oportunas sobre o seu contido.</p>
<p>5. Estudia-las propostas de incidencia local ou comarcal que lle poidan formular á Xunta de Galicia as diversas instancias do sistema público de apoio á inmigración ou as asociacións e outras entidades de iniciativa social.</p>
<p>6. Coñece-las actuacións emprendidas por organismos internacionais e outras admimistracións públicas, que teñan incidencia no apoio á inmigración.</p>
<p>7. Estudia-la oportunidade e viabilidade de convenios de cooperación e colaboración con entidades públicas ou privadas respectivamente, que teñan como obxecto materias que afecten directamente o colectivo inmigrante.</p>
<p>8. Elevar, por proposta do conselleiro de Emigración, ó Consello da Xunta de Galicia, todas aquelas propostas relacionadas coas materias anteriormente expostas.</p>
<p>9. Cantas outras de análoga natureza lle poida atribuír o Consello da Xunta de Galicia.</p>
<p>Artigo 3º</p>
<p>A Comisión Interdepartamental de Apoio á Inmigración estará composta polos seguintes membros:</p>
<p>Presidente: o conselleiro da Presidencia, Relacións Institucionais e Administración Pública.</p>
<p>Vicepresidente: o conselleiro de Emigración.</p>
<p>Vocais: os conselleiros das consellerías competentes nas materias de economía, asuntos sociais, emprego, desenvolvemento rural, familia, xuventude, voluntariado, cultura, educación, sanidade, vivenda e xustiza.</p>
<p>O director xeral de Apoio á Inmigración.</p>
<p>Exercerá o cargo de secretario o director xeral de Apoio á Inmigración.</p>
<p>En caso de ausencia ou enfermidade o presidente será substituído polo vicepresidente.</p>
<p>Por cada vocal existirá tamén un suplente, que terá a categoría mínima de subdirector xeral.</p>
<p>Os suplentes, cando ocupen o posto do titular participarán nos debates e nas votacións nas mesmas condicións que os vocais ós que substitúen.</p>
<p>Deberáselle comunicar ó secretario, antes do inicio da reunión da comisión, a substitución de calquera dos membros titulares polo seu suplente.</p>
<p>Ó secretario da comisión corresponderalle desempeña-las funcións previstas no artigo 25 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 4º</p>
<p>A Comisión Interdepartamental de Apoio á Inmigración funcionará:</p>
<p>a) En pleno.</p>
<p>b) En grupos de traballo.</p>
<p>Artigo 5º</p>
<p>O Pleno estará integrado por tódolos membros da Comisión Interdepartamental de Apoio á Inmigración. Reunirase, en sesión ordinaria, catro veces ó ano, e con carácter extraordinario, cando sexa convocada polo presidente.</p>
<p>Artigo 6º</p>
<p>O Pleno poderá crear grupos de traballo por áreas, permanentes ou específicas, formadas polos membros que aquel designe para o efecto, e asistidas polos expertos ou asesores que procedan, designados polo presidente.</p>
<p>Artigo 7º</p>
<p>Sen prexuízo das peculiaridades previstas neste decreto, o funcionamento da Comisión Interdepartamental de Apoio á Inmigración, acomodarase ás normas contidas na Lei 30/1992, do 26 de novembro, de réxime xurídico das administracións públicas e do procedemento administrativo común, sobre réxime xurídico dos órganos colexiados.</p>
<p>Disposicións derradeiras</p>
<p>Primeira.-Facúltanse os conselleiros da Presidencia, Relacións Institucionais e Administración Pública e de Emigración para dictar conxuntamente as normas necesarias para o desenvolvemento e execución deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, once de decembro de dous mil tres.</p>
<p>Manuel Fraga Iribarne</p>
<p>Presidente</p>
<p>Aurelio Miras Portugal</p>
<p>Conselleiro de Emigración</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

