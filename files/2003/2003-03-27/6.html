---
date: '2003-03-27'
id: AE12
page: 3
number: 61
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Orde do 13 de marzo de 2003 pola que se dictan normas para a concesión de
  apoio ós concellos galegos consistentes na cesión de equipos de excarceración
  para misións de protección civil.
range: Orde
url: 'https://www.xunta.gal/dog/Publicados/2003/20030327/AnuncioAE12_gl.html'
---
<p>A Lei 7/1985, do 2 de abril, reguladora das bases do réxime local (artigo 25.2º, parágrafo c), así como</p>
<p>a Lei 5/1997, do 22 de xullo, de Administración local de Galicia (artigos 80, 81 e 82), determinan que o concello, como entidade básica da organización territorial do Estado, é a vía da participación dos seus cidadáns en diferentes materias e, entre elas (artigo 22.2º parágrafo c), a protección civil xa que, ante unha situación de emerxencia que poida poñer en perigo a vida dos cidadáns ou as súas pertenzas, o concello será o primeiro en actuar tanto en tempo de resposta como en mobilización de recursos.</p>
<p>Así mesmo, a Lei 2/1985, do 21 de xaneiro, sobre protección civil, establece a vinculación voluntaria e desinteresada dos cidadáns á protección civil a través de organizacións que se orientarán, principalmente, á colaboración e apoio en situacións de emerxencia; actitude fundamentalmente desenvol</p>
<p>vida polas agrupacións de voluntarios de protección civil, na maior parte dos concellos para poder cumpri-la normativa vixente en materia de protección da súa comunidade veciñal.</p>
<p>Conforme o Decreto 147/2002, do 11 de abril, mediante o que se establece a estructura orgánica da Consellería de Xustiza, Interior e Relacións Laborais, correspóndenlle a esta consellería entre outras competencias, as de protección civil.</p>
<p>En virtude dos decretos 8/2003, do 18 de xaneiro, e 23/2003, do 20 de xaneiro, modificouse a estructura orgánica da Xunta de Galicia, de xeito que a Consellería de Xustiza, Interior e Administración Local mantén as competencias sobre protección civil.</p>
<p>De acordo co Decreto 56/2000, do 3 de marzo, polo que se regula a planificación, as medidas de coordinación e a actuación de voluntarios, agrupacións de voluntarios e entidades colaboradoras en materia de protección civil de Galicia, a Administración autonómica colaborará na dotación de medios e recursos necesarios á Administración local para a súa actuación en materia de protección civil.</p>
<p>No Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia e no Decreto 287/2000, do 21 de novembro, establécense os requisitos xerais ás subvencións e axudas concedidas pola Administración autonómica, normativa á que, en consecuencia, se adaptará a presente orde, tendo en conta, en todo caso, os principios de publicidade, obxectividade e concorrencia.</p>
<p>A Consellería de Xustiza, Interior e Administración Local, consciente da magnitude e transcendencia dos valores que están en xogo nas situacións de emerxencia, así como as necesidades que se xeran e os recursos humanos e materiais que é preciso mobilizar, quere dotar de medios axeitados os concellos para o cumprimento dos seus labores en materia de protección civil, para intervención en excarceración.</p>
<p>De acordo co exposto, preténdese por medio da presente orde regula-lo procedemento e requisitos para a cesión en propiedade de materiais para misións de protección civil ós concellos da Comunidade Autónoma galega.</p>
<p>Por todo isto.</p>
<p>DISPOÑO:</p>
<p>Artigo 1º.-Obxecto.</p>
<p>A Consellería de Xustiza, Interior e Administración Local, para colaborar cos concellos na súa misión de protección á súa comunidade veciñal e para equipar cuns medios necesarios a protección civil, cederalles en propiedade equipos de excarceración e/ou material auxiliar de excarceración ós</p>
<p>concellos galegos que conten con servicio municipal de protección civil e/ou agrupación de voluntarios de protección civil, sexa municipal ou teña subscrito un convenio co concello e ademais estean inscritas no Rexistro de Protección Civil da Comunidade Autónoma de Galicia conforme o Decreto 56/2000, do 3 de marzo.</p>
<p>Artigo 2º.-Beneficiarios.</p>
<p>Para poder acceder ós beneficios outorgados mediante esta orde, os concellos deberán cumpri-los seguintes requisitos:</p>
<p>I. Para novos equipos de excarceración:</p>
<p>a) Non dispor de equipo de excarceración.</p>
<p>b) Dispor de medios de transporte axeitados para este tipo de material, así como recursos humanos que estean operativos as 24 horas do día e os 365 días do ano.</p>
<p>c) Ter no seu termo municipal e ámbito comarcal vías de comunicación con alto índice de sinistralidade.</p>
<p>d) Estar afastados un mínimo de 15 quilometros dun parque contraincendios e salvamento e/ou dun servicio municipal de protección civil que dispoña de equipo de excarceración.</p>
<p>II. Para material auxiliar de excarceración.</p>
<p>a) Dispor dun equipo en propiedade ou cedido en uso.</p>
<p>b) Que o material do que se dispón no momento de face-la solicitude non sexa suficiente para atende-la demanda da poboación.</p>
<p>c) Precisar renova-lo material que estea deteriorado polo uso, ou novo material que non se teña na actualidade.</p>
<p>Artigo 3º.-Crédito.</p>
<p>Para a consecución do obxectivo ó que se refire a presente orde, a Consellería de Xustiza, Interior e Administración Local destinará ata un límite de 110.000 euros, con cargo a aplicación orzamentaria 13.04.231A.623.0, dos orzamentos xerais da Comunidade Autónoma galega para o 2003.</p>
<p>Artigo 4º.-Solicitude.</p>
<p>1. Os concellos que desexen acollerse ós beneficios concedidos nesta orde presentarán a súa solicitude, no prazo de corenta días hábiles contados a partir do seguinte ó da súa publicación no Diario Oficial de Galicia, empregando o modelo que se indica no anexo I desta orde, no rexistro xeral das delegacións provinciais da consellería de Xustiza, Interior e Administración Local, ou por calquera dos medios previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>2. Xunto coa solicitude presentaranse os seguintes documentos:</p>
<p>2.1. Declaración do conxunto de tódalas solicitudes efectuadas ou concedidas, para un mesmo proxecto ou actividade, perante as administracións públicas competentes ou outros entes públicos.</p>
<p>2.2. Certificados expedidos polo secretario do concello:</p>
<p>a) Se é o caso, da existencia de servicio municipal de protección civil.</p>
<p>b) Dos gastos correntes e de investimento considerados nos orzamentos municipais de 2003 destinados ás funcións de seguridade e/ou protección civil.</p>
<p>c) Relativo ó acordo adoptado polo órgano competente polo que:</p>
<p>-Se acorda solicita-la cesión en propiedade, regulada na presente orde, aceptando integramente os seus termos e prescricións.</p>
<p>-Se faculta o alcalde do concello para acepta-la cesión en propiedade nas condicións establecidas pola consellería e para asina-la correspondente acta, no caso de resolución favorable da consellería.</p>
<p>2.3.Memoria asinada polo alcalde como xefe local de protección civil, na que se indiquen:</p>
<p>2.3.1. Para os que soliciten novos equipos de excarceración:</p>
<p>-Índices de sinistralidade nas vías de comunicación terrestre existentes no ámbito territorial do concello, e dos concellos colindantes.</p>
<p>-Accidentes ocorridos nos derradeiros anos nas vías de comunicación terrestre existentes no ámbito territorial do concello e concellos colindantes nos que foi preciso empregar medios de rescate.</p>
<p>-Medios materiais e recursos humanos dos que dispón o concello, necesarios para actuar en rescates.</p>
<p>-Cumpri-los requisitos específicos indicados no artigo 2º, punto I), especificando cada un dos puntos.</p>
<p>-Se é o caso, estar en trámite de creación a xunta local de protección civil, e estar elaborando o Plan de Emerxencias Municipal (Pemu).</p>
<p>2.3.2. Para material auxiliar de excarceración:</p>
<p>-Equipo de excarceración do que se dispón actualmente, indicando o material complementario del.</p>
<p>-Material auxiliar de excarceración que se precisa (indicando se este é de reposición ou novo).</p>
<p>-Cumpri-los requisitos específicos indicados no artigo 2º, punto II).</p>
<p>-Se é o caso, estar en trámite de creación a Xunta Local de Protección Civil, e estar elaborando o Plan de Emerxencias Municipal (Pemu).</p>
<p>3. Os defectos nas solicitudes seranlles notificados ós interesados polas delegacións provinciais da Consellería de Xustiza, Interior e Administración Local, concedéndoselles un prazo de dez días para emendaren erros ou omisións. Transcorrido o antedito prazo, se non se producise a dita emenda, as peticións arquivaranse, de acordo co establecido na Lei de réxime xurídico das administracións públicas e do procedemento administrativo común.</p>
<p>Artigo 5º.-Instrucción.</p>
<p>1. Unha vez recibida a documentación nas delegacións provinciais, procederase ó seu exame e análise polos servicios de protección civil da provincia correspondente.</p>
<p>2. Os respectivos servicios provinciais emitirán un informe técnico en relación coas peticións recibidas, remitíndoo á Dirección Xeral de Interior e Protección Civil.</p>
<p>3. A comisión de avaliación estará presidida polo director xeral de Interior e Protección Civil e formada polos catro delegados provinciais da Consellería de Xustiza, Interior e Administración Local, actuando como secretario o xefe de sección de estudios e apoio técnico xurídico da Subdirección Xeral de Protección Civil que en ningún caso terá dereito a voto.</p>
<p>4. A referida comisión fará a proposta de resolución, tendo en conta o informe técnico do servicio provincial de protección civil e elevará posteriormente a mesma ó órgano competente para resolver.</p>
<p>Artigo 6º.-Criterios de avaliación.</p>
<p>A concesión realizarase en réxime de concorrencia competitiva, e para a elaboración do informe técnico e da proposta de resolución, así como para a asignación de material, teranse en conta os seguintes criterios, que serán valorados segundo a graduación que para cada caso se indica:</p>
<p>1. Riscos potenciais existentes no concello e limítrofes conforme o establecido no Plan Territorial de Protección Civil da Comunidade Autónoma de Galicia (Platerga), ou se é o caso, no Plan de Emerxencia Municipal (Pemu), ata un 8%.</p>
<p>2. Índices de sinistralidade nas vías de comunicación terrestre existentes no ámbito territorial do concello, e dos concellos colindantes, ata un 8%.</p>
<p>3. Accidentes ocorridos nos derradeiros anos nas vías de comunicación terrestre existentes no ámbito territorial do concello e concellos colindantes nos que foi preciso empregar medios de rescate, ata un 7%.</p>
<p>4. Ter creada ou en trámite de creación a xunta local de protección civil, ata un 10%.</p>
<p>5. Ter ou estar elaborando o seu Plan de Emerxencia Municipal (Pemu), ata un 20%.</p>
<p>6. Cantidade destinada polo concello nos seus orzamentos anuais para actuacións obxecto desta orde, ata un 7%.</p>
<p>7. Cumpri-los requisitos específicos indicados no artigo 2º, punto I), especificando cada un dos puntos, ata un 25%.</p>
<p>8. Número de colaboracións realizadas, en temas de protección civil, coa Xunta de Galicia, especialmente co Servicio de Emerxencia 112 SOS-Galicia e Plans de Protección Civil da Comunidade Autónoma no sistema de protección civil de Galicia, ata un 15%.</p>
<p>Artigo 7º.-Resolución, publicación e notificación.</p>
<p>1. A resolución adoptaraa o conselleiro de Xustiza, Interior e Administración Local, tendo en conta a proposta que faga a comisión de avaliación, procedéndose á súa publicación posterior no Diario Oficial de Galicia, de conformidade co establecido no artigo 96 bis do Regulamento de patrimonio da comunidade autónoma (introducido polo Decreto 238/1998, do 24 de xullo) e co disposto no artigo 11º do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, supoñendo a concesión a cesión en propiedade do material de excarceración.</p>
<p>2. A notificación ós peticionarios faraa a Dirección Xeral de Interior e Protección Civil, na forma prevista no artigo 59 da Lei 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e do prodecemento administrativo común.</p>
<p>No suposto de que, transcorridos seis meses contados desde a publicación desta orde no DOG non se dictase e notificase resolución expresa, os interesados poderán entender desestimadas as súas solicitudes por silencio administrativo e en todo caso, a aqueles concellos ós que non se lles conceda material notificaráselles indicando que foi desestimada a súa petición.</p>
<p>3. Contra a resolución do conselleiro, poderá interpoñerse recurso contencioso-administrativo perante o Tribunal Superior de Xustiza de Galicia ou recurso potestativo de reposición ante o propio conselleiro.</p>
<p>Artigo 8º.-Aceptación, xustificación e pagamento.</p>
<p>1. O alcalde do concello ó que se lle concedese material disporá dun prazo de quince días hábiles, contados a partir da recepción da comunicación individual da resolución favorable, para comunica-la aceptación.</p>
<p>2. Considerase como medio de xustificación, para facer efectivo a entrega do material corespondente, a certificación do órgano que teña atribuídas as facultades de control do cumprimento da finalidade para a que solicita a axuda e da aplicación dos fondos</p>
<p>destinados para tal efecto, segundo se recolle no artigo 15.2º c) do Decreto 287/2000.</p>
<p>3. Transcorrido o prazo indicado no punto 1º deste artigo sen que se comunique a dita aceptación, a Consellería de Xustiza, Interior e Administración Local poderá anula-la dita resolución.</p>
<p>Artigo 9º.-Formalización da cesión.</p>
<p>Para a formalización da cesión, rexerá o disposto no artigo 96.4º do Decreto 50/1989, do 9 de marzo, polo que se aproba o Regulamento do patrimonio da comunidade autónoma, e realizarase mediante acta subscrita polo secretario xeral da consellería ou funcionario en quen delegue na que constará o acordo de cesión en propiedade e a aceptación polo cesionario.</p>
<p>Os gastos de seguros, impostos, mantemento, conservación do material cedido e as indemnizacións derivadas das posibles declaracións de responsabilidade civil ou criminal por uso do material, calquera que sexa a súa contía, correrán a cargo dos concellos.</p>
<p>Artigo 10º.-Reversión dos bens na comunidade autónoma.</p>
<p>1. Se o material cedido non se aplicase ó fin sinalado ou deixase de estalo con posterioridade, se se descoidase ou utilizase con grave quebrantamento, ou se incumprisen as condicións que se detallan nesta orde, considerarase resolta a cesión e os bens reverterán á comunidade autónoma, que terá dereito a percibir, logo da taxación pericial, o valor dos detrimentos ou das deterioracións que experimentasen.</p>
<p>2. A Consellería de Xustiza, Interior e Administración Local estará dotada de facultades de vixilancia e control, para comproba-lo cumprimento das obrigas que leva aparelladas a cesión e, se é o caso, para a resolución dos expedientes de reversión.</p>
<p>Disposicións derradeiras</p>
<p>Primeira.-Facúltase o director xeral de Interior e Protección Civil para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Será de aplicación supletoria o Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Terceira.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 13 de marzo de 2003.</p>
<p>Antonio Pillado Montero</p>
<p>Conselleiro de Xustiza, Interior</p>
<p>e Administración Local</p>

