---
date: '2003-01-08'
id: D02
page: 230
number: 4
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 27 de decembro de 2002 pola que se establece a normativa aplicable á
  concesión das axudas e subvencións ó funcionamento de obradoiros de emprego en
  2003, e se procede á convocatoria das ditas axudas e subvencións.
range: Orde
url: 'https://www.xunta.gal/dog/Publicados/2003/20030108/AnuncioD02_gl.html'
---
<p>O Decreto 171/1999, do 27 de maio, e a Orde do 4 de abril de 2002, que o desenvolve, establecen as bases reguladoras da concesión de axudas e subvencións ó programa de obradoiros de emprego no ámbito da Comunidade Autónoma de Galicia en 2002.</p>
<p>As características e peculiaridades dos obradoiros de emprego, a duración dos proxectos formativos aprobados e a vocación de continuidade e permanencia no tempo das citadas disposicións, características comúns coa normativa estatal aplicable, conxugadas cos principios de economía e eficiencia así como a ausencia de modificacións no seu articulado, agás no relativo ó financiamento, xustifican a necesidade da publicación desta norma co obxecto de mante-la vixencia da antedita orde en 2003.</p>
<p>Así, de conformidade co previsto no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, o financiamento das axudas previstas nesta orde realizarase con cargo á aplicación orzamentaria 14.04.241A.480.0 do proxecto de lei de presupostos xerais da Comunidade Autónoma de Galicia para o ano 2003, por un importe de 4.646.000 euros.</p>
<p>Os ditos créditos poderán ser obxecto de modificacións como consecuencia da asignación ou da redistribución de fondos para o financiamento dos programas de fomento do emprego, coas limitacións que establezan a Conferencia Sectorial de Asuntos Laborais ou as disposicións aplicables ás axudas e subvencións cofinanciadas polo Fondo Social Europeo.</p>
<p>Por outra banda, esta orde tramítase ó abeiro do disposto no artigo 1.1º da orde da Consellería de Economía e Facenda do 11 de febreiro de 1998, pola que se regula a tramitación anticipada de expedientes de gasto, na súa redacción dada pola Orde do 27 de novembro de 2000, ó existir crédito adecuado e suficiente no proxecto de lei de presupostos xerais da Comunidade Autónoma de Galicia, aprobado polo Consello da Xunta na súa reunión do día 17 de outubro de 2002.</p>
<p>Consecuentemente co que antecede, consultado o Consello Galego de Relacións Laborais, logo dos informes favorables da Asesoría Xurídica, Dirección Xeral de Planificación Económica e Fondos Comunitarios, Inspección Xeral de Servicios e Intervención Xeral da Comunidade Autónoma, e autorizadas polo Consello da Xunta de Galicia a concesión de anticipos e a forma de pagamento das axudas e subvencións previstas nesta orde, así como a adquisición de compromisos de carácter plurianual e a superación dos límites previstos no artigo 58, números 1 b) e 3 do texto refundido da Lei de réxime financeiro e orzamentario de Galicia na súa reunión do día 19 de decembro de 2002, no uso das facultades que me confire o artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto a convocatoria das axudas e subvencións ó programa de obradoiros de emprego en 2003.</p>
<p>Artigo 2º.-Normativa aplicable.</p>
<p>Os réximes xurídico e económico-financeiro aplicables ás axudas e subvencións do programa de obradoiros de emprego, durante 2003, son os contidos na Orde do 4 de abril de 2002, pola que se desenvolve o Decreto 171/1999, do 27 de maio.</p>
<p>Artigo 3º.-Prazo de presentación de solicitudes.</p>
<p>As solicitudes para a obtención de axudas e subvencións ó funcionamento de obradoiros de emprego poderán presentarse durante todo o ano 2003, nos modelos que se publican como anexo á Orde do 4 de abril de 2002, publicada no Diario Oficial de Galicia nº 77, do 22 de abril.</p>
<p>Artigo 4º.-Aplicación orzamentaria.</p>
<p>As axudas e subvencións que se concedan ó abeiro desta norma, serán financiadas con cargo á aplicación orzamentaria 14.04.241A.480.0 dos orzamentos xerais da Comunidade Autónoma de Galicia para o ano 2003.</p>
<p>Artigo 5º.-Pagamento da subvención.</p>
<p>1. Correspóndelles ás delegacións provinciais da Consellería de Familia e Promoción do Emprego, Muller e Xuventude o pagamento das subvencións concedidas, logo da solicitude da entidade promotora, no modelo que para o efecto estableza a Dirección Xeral de Fomento do Emprego, por períodos semestrais e en función das fases do proxecto que se indiquen na resolución de concesión.</p>
<p>2. Con carácter xeral, acreditado o inicio do primeiro período pola entidade promotora, mediante a oportuna certificación, aboaráselle a esta, en concepto de anticipo, unha cantidade equivalente ó custo subvencionado correspondente a ese período.</p>
<p>Rematada a fase anterior e logo da xustificación de gastos, no prazo dun mes contado desde a data da súa solicitude, aboaráselle ó promotor, en concepto de pagamento a conta da liquidación definitiva e a medida que o beneficiario xustifique os gastos, unha cantidade equivalente ó custo subvencionado correspondente ó segundo período, sen que en ningún caso se supere o límite do 80% do importe total da subvención para o conxunto do proxecto. Para a determinación deste límite do 80% descontarase da base de cálculo o importe do libramento anterior debidamente xustificado pola entidade promotora, de acordo co establecido no artigo 34 da Orde do 4 de abril de 2002.</p>
<p>3. Cando o obradoiro de emprego conste dunha fase e unha vez acreditado o seu inicio na forma prevista no parágrafo segundo, aboaráselle á entidade promotora, en concepto de anticipo, unha cantidade equivalente ó 50% do importe total da subvención para o conxunto do proxecto.</p>
<p>Neste caso, despois de recibida a súa solicitude, poderá aboarselle ó promotor, en concepto de pagamento a conta e a medida que o beneficiario xustifique os gastos, unha cantidade equivalente ó 30% do importe total da subvención para o conxunto do proxecto.</p>
<p>4. O 20% ou, se é o caso, o 50% restante aboaráselle á entidade promotora unha vez rematado o obradoiro de emprego, xustificados tódolos gastos e presentada a acta de liquidación do expediente nos termos dispostos nos artigos 34 e 36.</p>
<p>5. No momento da xustificación da execución total do proxecto e, en calquera caso, antes do derradeiro pagamento, o beneficiario presentará unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes ou das súas entidades vinculadas ou dependentes.</p>
<p>Disposicións adicionais</p>
<p>Primeira.-A concesión das axudas e subvencións reguladas por esta orde estará supeditada á existencia de crédito na aplicación 14.04.241A.480.0 dos orzamentos xerais da Comunidade Autónoma de Galicia de 2003.</p>
<p>Segunda.-Os créditos correspondentes a subvencións que conteñan fases que se inicien en exercicios futuros terán o carácter de plurianuais, de conformidade co preceptuado polo artigo 58.1º b) do texto refundido da Lei de réxime financeiro e orzamentario de Galicia e no acordo do Consello da Xunta de Galicia, adoptado na súa sesión do 19 de decembro de 2002, e polo que se autoriza a adquisición de compromisos de carácter plurianual e a superación dos límites previstos no número 3 do precitado artigo.</p>
<p>Terceira.-As solicitudes presentadas ó abeiro da Orde do 4 de abril de 2002 e que non se resolvesen dentro de 2002 poderán resolverse no exercicio de 2003.</p>
<p>Disposicións derradeiras</p>
<p>Primeira.-Facúltase o director xeral de Fomento do Emprego para dictar, no ámbito das súas competencias, as resolucións e instruccións necesarias para o desenvolvemento e execución desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de decembro de 2002.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

