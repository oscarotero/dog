---
date: '2003-02-14'
id: 5CE2
page: 1
number: 32
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 157/2003, do 31 de xaneiro, polo que se acorda a cesión do dereito
  real de usufructo dun inmoble sito na rúa do Vilar número 7-9, de Santiago de
  Compostela, a favor da Fundación Torrente Ballester.
range: Decreto
url: 'https://www.xunta.gal/dog/Publicados/2003/20030214/Anuncio5CE2_gl.html'
---
<p>O artigo 30.1º da Lei 3/1985, do 12 de abril, do patrimonio da Comunidade Autónoma galega, sinala que os bens patrimoniais inmobles da Comunidade autónoma dos que non se xulgue previsible a súa afectación demanial ou aproveitamento pola propia Administración, poderán ser cedidos gratuitamente polo Consello da Xunta de Galicia, por proposta da Consellería de Economía e Facenda, a favor de institucións e corporacións públicas ou sen ánimo de lucro, que deberán destinalos para fins de utilidade pública ou de interese social.</p>
<p>Mediante escritura pública de cesión do 1 de febreiro de 2000 o Patrimonio do Estado cedeu en favor da Comunidade Autónoma de Galicia o inmoble sito na rúa do Vilar nº 7-9, de Santiago de Compostela</p>
<p>(A Coruña), coa condición resolutoria de instalación nel da sede da Fundación Torrente Ballester a través dunha concesión ou autorización administrativa de uso, ou mediante a constitución dun dereito real de usufructo.</p>
<p>Por Orde do 20 de xaneiro de 2003, da Consellería de Economía e Facenda, declarouse a alienabilidade do inmoble sito na rúa do Vilar nº 7-9, de Santiago de Compostela (A Coruña).</p>
<p>A Secretaría Xeral e do Patrimonio, dependente da mencionada consellería, tramitou o expediente de cesión de uso de acordo co previsto nos artigos 83 e seguintes do Regulamento que desenvolve a Lei 3/1985, do 12 de abril, do patrimonio da Comunidade Autónoma de Galicia.</p>
<p>Por todo o exposto, de conformidade coa proposta do conselleiro de Economía e Facenda e logo de deliberación do Consello da Xunta de Galicia na súa reunión do día trinta e un de xaneiro de dous mil tres,</p>
<p>DISPOÑO:</p>
<p>Artigo 1º</p>
<p>Acórdase a cesión a título gratuíto a favor da Fundación Torrente Ballester do dereito real de usufructo do inmoble sito na rúa do Vilar nº 7-9, de Santiago de Compostela (A Coruña), composto dun edificio con xardín na súa parte posterior, planta baixa, piso alto e faiado. Estrema: fronte, rúa do Vilar; fondo, parcelas de Esperanza e Teresa García Buado e Consuelo Barreiro Iglesias; dereita, parcela de Eugenio Girón Rodríguez; esquerda, parcela de Alfonso Ponte Varela.</p>
<p>Está construído sobre un terreo de 330 metros cadrados de superficie. Figura inscrito no Rexistro da Propiedade nº 2 de Santiago de Compostela no tomo 1.143, libro 185, folio 219, predio nº 17840, inscrición 3ª.</p>
<p>Artigo 2º</p>
<p>A cesión do dereito real de usufructo mencionada no artigo anterior quedará sometida ás seguintes cláusulas:</p>
<p>a) O fin da cesión será a dedicación do inmoble a sede da Fundación Torrente Ballester.</p>
<p>b) A cesión do usufructo outórgase por un período de trinta anos, contados desde o outorgamento da correspondente escritura pública.</p>
<p>c) Se o dereito cedido non se aplicase co fin sinalado dentro do prazo de dous anos, contados desde o outorgamento da escritura pública, deixase de estalo con posterioridade, se descoidase ou utilizase con grave quebrantamento ou se incumprinsen calquera das outras cláusulas, considerarase resolta a cesión</p>
<p>e o dereito reverterá á Comunidade Autónoma de Galicia, de conformidade co disposto no artigo 87 do regulamento da Lei 3/1985, do 12 de abril, do patrimonio da Comunidade Autónoma galega.</p>
<p>d) Serán de conta do cesionario:</p>
<p>-Os gastos de conservación e mantemento do inmoble do que se cede o usufructo.</p>
<p>-Os gastos polos servicios con que conte o inmoble que se individualicen mediante aparellos contadores.</p>
<p>-As cotas dos tributos que poidan grava-lo inmoble.</p>
<p>e) As obras de adaptación, reparación e mellora do inmoble, que serán por conta da entidade cesionaria, requirirán a presentación do proxecto e a súa aprobación pola Secretaría Xeral e do Patrimonio da Consellería de Economía e Facenda. En todo caso, as expensas investidas quedarán en beneficio do inmoble e, en ningún caso, poderán ser reembolsados pola Comunidade Autónoma de Galicia, propietaria do inmoble.</p>
<p>f) O cesionario suscribirá unha póliza de aseguramento a todo risco, de perdas ou danos materiais, polo importe do valor do inmoble segundo o reflictido no Inventario Xeral do Patrimonio da Comunidade Autónoma. E outra póliza de aseguramento de responsabilidade civil que garanta posibles danos a terceiros por un importe mínimo de cento cincuenta mil douscentos cincuenta e tres euros con tres céntimos. A Comunidade Autónoma de Galicia será a beneficiaria e a asegurada, respectivamente, destas pólizas, que se manterán durante todo o período de cesión, prazo inicial e, se é o caso, prórrogas.</p>
<p>Artigo 3º</p>
<p>A devandita cesión de dereito real de usufructo formalizarase mediante escritura pública subscrita pola Secretaría Xeral e do Patrimonio ou funcionario en quen delegue, debendo constar nela o acordo de cesión e a aceptación do cesionario; serán de conta deste os custos de formalización.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, realizará os trámites necesarios para a efectividade de canto se dispón neste decreto.</p>
<p>Santiago de Compostela, trinta e un de xaneiro de dous mil tres.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

