---
date: '2003-06-16'
id: '13922'
page: 7
number: 115
agency: CONSELLERÍA DE SANIDADE
section: III. OUTRAS DISPOSICIÓNS
title: >-
  Orde do 13 de xuño de 2003 pola que se determinan os servicios mínimos
  dirixidos a garanti-los servicios esenciais durante a folga convocada polos
  representantes dos traballadores da empresa Servicios Sociosanitarios
  Generales no centro de traballo de Ferrol, que se iniciará o día 16 de xuño de
  2003, con carácter indefinido.
range: Orde
url: 'https://www.xunta.gal/dog/Publicados/2003/20030616/Anuncio13922_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inadiable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes por razón dos servicios esenciais afectados para que, mediante orde, e diante de cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga na empresa Servicios Sociosanitarios Generales, concesionaria do servicio de transporte sanitario para altas hospitalarias, urxencias</p>
<p>non ingresadas e traslados interhospitalarios do Complexo Hospitalario Arquitecto Marcide, que se iniciará o día 16 de xuño de 2003 con carácter indefinido, logo da audiencia ó comité de folga,</p>
<p>DISPOÑO:</p>
<p>Artigo 1º</p>
<p>A convocatoria de folga, que afecta o persoal que presta servicios no centro de traballo de Ferrol da empresa Servicios Sociosaniarios Generales, que se iniciará o día 16 de xuño de 2003, con carácter indefinido, enténdese condicionada ó mantemento dos servicios mínimos que se establecen a seguir.</p>
<p>Os servicios mínimos que se fixan resultan totalmente imprescindibles para mante-la necesaria cobertura asistencial respecto ó servicio de ambulancias, para evitar que se produzan graves prexuízos ós usuarios; tendo en conta fundamentalmente que a folga ten incidencia ó longo de toda a xornada laboral e carácter indefinido</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga coa adecuada atención ós usuarios do servicio de ambulancias que, baixo ningún concepto, poden quedar desasistidos polas características do servicio dispensado.</p>
<p>Entrado na análise dos criterios da determinación dos servicios mínimos, pódese sinalar que para a fixación destes se tivo en conta a necesidade de manter unha porcentaxe da actividade imprescindible e, como tal, irreductible, para cubri-las necesidades asistenciais da poboación en canto ó servicio de ambulancias.</p>
<p>Os efectivos mínimos que se establecen deben garanti-los servicios mínimos seguintes:</p>
<p>-O 100% dos traslados para a hospitalización urxente desde o hospital a outros centros propios, concertados ou de referencia.</p>
<p>-O 100% dos traslados de pacientes hospitalizados para a realización de probas diagnósticas urxentes, os tratamentos oncolóxicos e os de altas hospitalarias.</p>
<p>Artigo 2º</p>
<p>A determinación dos efectivos necesarios e a designación nominal, con carácter rotatorio, do persoal que deberá cubri-los distintos servicios será feita pola dirección da empresa concesionaria procedendo á súa publicación nos taboleiros de anuncios do centro de traballo afectado.</p>
<p>Artigo 3º</p>
<p>Os paros e alteracións no traballo por parte do persoal necesario para o mantemento dos servicios mínimos determinados no anexo serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 13 de xuño de 2003.</p>
<p>José Mª Hernández Cochón</p>
<p>Conselleiro de Sanidade</p>

