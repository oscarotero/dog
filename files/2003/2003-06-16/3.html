---
date: '2003-06-16'
id: '13912'
page: 7
number: 115
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 16 de maio de 2003 pola que se convocan dúas bolsas para a formación
  de expertos en cooperación internacional para o desenvolvemento na Secretaría
  Xeral de Relacións coa Unión Europea e Cooperación Exterior.
range: Orde
url: 'https://www.xunta.gal/dog/Publicados/2003/20030616/Anuncio13912_gl.html'
---
<p>A Lei 23/1998, do 7 de xullo, de cooperación internacional para o desenvolvemento, establece as bases reguladoras da acción de cooperación realizada desde as comunidades autónomas e as entidades locais, atendendo ós principios de autonomía orzamentaria e autorresponsabilidade na súa execución.</p>
<p>A política de cooperación ó desenvolvemento está a experimentar na nosa Comunidade Autónoma un importante crecemento, que concorre xunto coas políticas públicas estatais, da Unión Europea e dos organismos internacionais.</p>
<p>A ampliación de medios e instrumentos financeiros e dos ámbitos xeográficos que basean e configuran esta política, esixe a formación de recursos humanos para o desenvolvemento dos programas e accións.</p>
<p>A aprobación desta orde persegue apoia-la formación de expertos en cooperación internacional para complementa-la formación académica dos titulados superiores coa realización de prácticas na Secretaría Xeral de Relacións coa Unión Europea e Cooperación Exterior, e de se-lo caso, en países menos avanzados, en colaboración con outros axentes institucionais.</p>
<p>Polo exposto, en exercicio das facultades que teño atribuídas para a debida aplicación dos créditos para o fin para o que foron orzamentados,</p>
<p>DISPOÑO:</p>
<p>Aproba-las seguintes bases:</p>
<p>Primeira.-Obxecto.</p>
<p>Esta orde ten por obxecto regular e convocar dúas bolsas para a formación de licenciados na especialidade de cooperación internacional e para o desenvolvemento.</p>
<p>Unha das bolsas estará destinada a licenciados en ciencias da información.</p>
<p>Segunda.-Requisitos dos solicitantes.</p>
<p>Os solicitantes deben reuni-los seguintes requisitos:</p>
<p>a) Ser español.</p>
<p>b) Ter veciñanza administrativa en Galicia ou ser residente ausente.</p>
<p>c) Non supera-la idade de 30 anos na data en que remate o prazo de presentación de solicitudes.</p>
<p>d) Ter finalizado unha das seguintes licenciaturas superiores no momento en que remate o prazo de presentación de solicitudes: dereito, ciencias humanas, políticas, empresariais, económicas ou da información.</p>
<p>e) Non ter transcorrido máis de catro anos desde a data de remate dos estudios superiores.</p>
<p>f) Non manter relación laboral en vigor co organismo que promove a bolsa nin coas entidades colaboradoras.</p>
<p>Terceira.-Solicitude, documentación e prazo de presentación.</p>
<p>1. Os interesados deberán cubri-la solicitude que figura no anexo I dirixida ó secretario xeral de Relacións coa Unión Europea e Cooperación Exterior e presentada por calquera das formas previstas no artigo 38.4º da Lei de réxime xurídico das administracións públicas e do procedemento administrativo común.</p>
<p>Xunto coa solicitude presentaranse, ademais, os seguintes documentos:</p>
<p>a) Certificación académica completa ou fotocopia compulsada dela, que inclúa as cualificacións obtidas na licenciatura, xunto co título ou depósito do título.</p>
<p>b) Certificado de inscrición no padrón de habitantes do concello da súa residencia ou na oficina consular, de se-lo solicitante residente ausente.</p>
<p>c) Fotocopia compulsada do documento nacional de identidade do solicitante, por ámbalas dúas caras, e do libro de familia.</p>
<p>d) Certificado médico que acredite non padecer enfermidade nin estar afectado por limitacións físicas ou psíquicas que sexan incompatibles co desempeño das funcións do posto de traballo.</p>
<p>e) Currículum vitae, xunto coa documentación cotexada acreditativa dos méritos e experiencia alegada para poder ser avaliada a solicitude.</p>
<p>f) Memoria explicativa do coñecemento das accións internacionais de cooperación exterior.</p>
<p>g) Declaración do conxunto de tódalas axudas solicitadas ou concedidas para as actividades obxecto desta orde das distintas administracións públicas competentes ou calquera dos seus organismos, entes ou sociedades.</p>
<p>h) Certificación de vida laboral emitida pola Tesourería da Seguridade Social.</p>
<p>i) Documento acreditativo do coñecemento de galego con especificación do grao.</p>
<p>j) No caso de alega-lo coñecemento de idiomas estranxeiros, será necesario acreditalo mediante títulos ou diplomas expedidos por escolas ou centros públicos oficiais, españois ou extranxeiros.</p>
<p>k) Dúas fotografías tamaño carné co nome e apelidos ó dorso.</p>
<p>2. O prazo para a presentación da solicitude maila documentación sinalada no parágrafo anterior será de 15 días contados a partir do día seguinte ó da publicación da orde no Diario Oficial de Galicia.</p>
<p>No caso de que a solicitude non estivese debidamente cuberta ou que a documentación achegada contivese erros ou fose incompleta, requirirase o solicitante para que nun prazo de dez días emende a falta ou achegue os documentos necesarios con indicación de que, se así non o fixese, se considerará desistido da súa petición, procedendo ó arquivo do seu expediente na forma e termos indicados no artigo 71 da Lei 30/1992, de réxime xurídico das administracións públicas e do procedemento administrativo común.</p>
<p>Cuarta.-Duración das bolsas, contía e obrigas dos bolseiros.</p>
<p>1. O desfrute das bolsas comezará non antes do 1 de xuño de 2003 e estenderase ata o 31 de decembro de 2004. O cómputo comenzará o primeiro día do mes seguinte a aquel en que o bolseiro declare a aceptación. A dotación de cada unha delas é de 900 euros brutos mensuais.</p>
<p>2. A aceptación da bolsa xera a obriga do bolseiro de subscribir un seguro de asistencia sanitaria, de accidentes e de repatriación no caso de accidente ou enfermidade, que terá cobertura internacional e vixencia polo período de duración da bolsa, ou ben acreditar por calquera medio admitido en dereito dispor da devandita cobertura, así como a obriga de asumi-los gastos de desprazamento ordinario en Galicia, de se-lo caso, que deba realizar no exercicio das funcións que lle sexan encomendadas pola Secretaría Xeral de Relacións coa Unión Europea e Cooperación Exterior (en diante, Secretaría), agás os desprazamentos ó resto do territorio nacional e ó exterior, nos que percibirá en concepto de viático diario unha cantidade de ata 44 euros e de ata 96 euros, respectivamente. Os gastos de locomoción de ida e volta, de orixe a destino, serán por conta da Secretaría.</p>
<p>3. O bolseiro quedará baixo a dependencia directa da Secretaría e realizará os traballos que esta lle asigne atendendo a súa formación e capacidades.</p>
<p>4. O bolseiro tamén se obriga pola aceptación a:</p>
<p>-Non desempeñar ningún traballo remunerado durante o período de vixencia da bolsa.</p>
<p>-Manter un comportamento que en ningún caso implique un prexuízo para os intereses da Xunta de Galicia nin para a imaxe exterior de Galicia e España.</p>
<p>-Menciona-la súa condición de bolseiro nas teses de doutoramento ou nos traballos de investigación que poida realizar.</p>
<p>-Realiza-lo plan de traballo baixo as directrices da Secretaría e someterse ás normas en canto á xornada laboral e funcionamento que esta determine.</p>
<p>-Desprazarse por instrucción da Secretaría.</p>
<p>-Utiliza-los medios dispoñibles no centro de traballo para a realización das actividades que lle sexan encomendadas.</p>
<p>Quinta.-Procedemento de adxudicación das bolsas e baremo.</p>
<p>1. Para a adxudicación das bolsas constituirase unha comisión de avaliación, que adaptará o seu funcionamento ó previsto nesta convocatoria e, supletoriamente, ás regras contidas no capítulo II, título II, artigos 22 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>A comisión comporase polos seguintes membros:</p>
<p>1. Presidente: o subdirector xeral con competencia en materia de cooperación exterior.</p>
<p>2. Secretario: un xefe de servicio da Secretaría.</p>
<p>3. Dous funcionarios da Secretaría designados polo presidente da comisión avaliadora.</p>
<p>Os membros da comisión non devengarán indemnización por asistencia.</p>
<p>2. A comisión examinará as solicitudes presentadas, valorando os méritos acreditados conforme o seguinte baremo:</p>
<p>A) Formación (de 0 a 7 puntos).</p>
<p>-Por unha diplomatura, a maiores da titulación esixida como requisito para acceder á bolsa: 1 punto.</p>
<p>-Por outra licenciatura, a maiores da esixida como requisito para acceder á bolsa: 2 puntos.</p>
<p>-Por cursos de galego: 0,25 puntos en grao de iniciación e 0,50 puntos en grao de perfeccionamento.</p>
<p>-Por coñecemento de idiomas estranxeiros: 0,50 puntos por cada un ata un máximo de 1,50 puntos.</p>
<p>-Por cada curso de formación relacionados coa cooperación e acción exterior, de máis de 40 horas: 0,10 puntos ata un máximo de 0,50.</p>
<p>-Por cursos de posgrao ou máster en materias relacionadas coa cooperación para o desenvolvemento, Unión Europea, comercio exterior ou relacións internacionais: 1 punto (máximo 1 punto).</p>
<p>-Por cursos relacionados coa informática e/ou Internet, de máis de 20 horas: 0,10 puntos por cada un ata un máximo de 0,50 puntos.</p>
<p>B) Experiencia (ata 5 puntos).</p>
<p>-Experiencia en programas de voluntariado social debidamente acreditada: 0,25 por cada ano e ata un máximo de 1 punto.</p>
<p>-Ter sido cooperante nalgún programa de cooperación exterior acreditado documentalmente: 0,25 puntos por cada 6 meses ata un máximo de 2 puntos.</p>
<p>-Experiencia acreditada en relacións europeas ou internacionais 0,25 puntos por cada seis meses ata un máximo de 2 puntos.</p>
<p>3. Entrevista persoal.</p>
<p>A comisión de selección realizará unha entrevista ós aspirantes que acadaran na avaliación da formación e da experiencia unha puntuación mínima de 6 puntos, na que se valorarán as aptitudes e actitudes persoais dos aspirantes para a realización das funcións que se van desempeñar, así como o dominio e capacidade de expresión oral en idioma inglés. A entrevista será valorada de 0 a 8 puntos.</p>
<p>A comisión poderá estar asesorada polo persoal técnico ou profesional que considere necesario e que poderá asistir ás sesións con voz pero sen voto.</p>
<p>4. A comisión proporá unha lista de adxudicatarios entre os solicitantes que acaden unha maior puntuación, facéndoa pública mediante a inserción no taboleiro de anuncios da Secretaría. Incluirase unha lista de reserva, integrada polos solicitantes valorados cun mínimo de 4 puntos na fase de entrevista segundo orde de puntuación consecutiva, que serán tidos en conta para os supostos de renuncias ou baixas dos adxudicatarios.</p>
<p>5. A devandita comisión elevará a súa proposta ó secretario xeral de Relacións coa Unión Europea e Cooperación Exterior, que resolverá, logo da súa fiscalización, sobre a concesión das bolsas.</p>
<p>6. O prazo máximo para resolver será de tres meses. De non dictarse resolución no indicado prazo, as solicitudes entenderanse desestimadas.</p>
<p>7. No suposto de que, unha vez concedidas as bolsas, os beneficiarios non declarasen a súa aceptación ou renunciasen unha vez aceptada, poderáselle concede-la bolsa ó seguinte aspirante con maior puntuación, procedéndose, do mesmo xeito, no caso de non aceptación ou renuncias sucesivas.</p>
<p>8. De non presentarse solicitudes, ou non acadaren as rexistradas na fase de avaliación da formación e da experiencia a puntuación mínima esixida, a convocatoria será declarada deserta mediante resolución da Secretaría, que se publicará no Diario Oficial de Galicia.</p>
<p>Sexta.-Aceptación, renuncia e reintegro.</p>
<p>1. Unha vez recibidas as notificacións de concesión das bolsas polos beneficiarios, estes, no prazo máxi</p>
<p>mo de cinco días naturais, comunicarán á Secretaría a aceptación ou renuncia. No caso de aceptación, xuntarase con ela certificación bancaria da conta onde deberá ser aboada a bolsa e acreditación de dispor da cobertura asistencial esixida na base cuarta, parágrafo dous. Transcorridos os sinalados cinco días, se os beneficiarios non se declararan en ningún sentido, entenderase que renuncian á bolsa, procedéndose a concerlla ó seguinte solicitante que figure por orde de puntuación na lista de reserva confeccionada inicialmente.</p>
<p>Utilizarase este mesmo procedemento cando durante o tempo de vixencia da bolsa se producise algunha vacante por calquera circunstancia, incluída a renuncia.</p>
<p>2. A renuncia durante a vixencia da bolsa dará lugar ó reintegro das cantidades percibidas, logo da instrucción do correspondente procedemento de reintegro, agás supostos de enfermidade, de accidente ou derivados do cumprimento de obrigas legais.</p>
<p>Sétima.-Natureza xurídica da relación.</p>
<p>A aceptación da bolsa non xera ningún tipo de vínculo laboral, administrativo nin de calquera outra natureza contractual ou legal entre a Administración autonómica ou a Administración xeral do Estado e o beneficiario nin suporá a súa alta en réxime algún da Seguridade Social. Os dereitos e as obrigas cíngense en exclusiva ós estipulados nestas bases reguladoras.</p>
<p>Oitava.-Aboamento das bolsas e viáticos.</p>
<p>As bolsas serán aboadas por mensualidades vencidas logo da correspondente certificación da subdirección xeral competente en materia de cooperación exterior do bo aproveitamento das prácticas.</p>
<p>Os viáticos serán aboados previa xustificación documental dos gastos de aloxamento. Segundo a duración do desprazamento, poderanse conceder anticipos de ata o 35% do importe estimado por este concepto.</p>
<p>Novena.-Causas de extinción e revogación da bolsa.</p>
<p>1. A condición de bolseiro extínguese por:</p>
<p>-Expiración do período de duración da bolsa.</p>
<p>-Renuncia.</p>
<p>-Enfermidade ou accidente que o incapacite para o desenvolvemento das prácticas.</p>
<p>2. Darán lugar a revogación da bolsa, logo da instrucción de procedemento contradictorio:</p>
<p>-O incumprimento por parte do bolseiro das obrigas relacionadas na base cuarta contraídas coa aceptación da bolsa.</p>
<p>-A ausencia inxustificada.</p>
<p>-Obtención da bolsa sen reuní-los requisitos esixidos para a súa concesión ou destinala para finalidades distintas para a que foi concedida.</p>
<p>3. A revogación da bolsa obrigará ó beneficiario ó reintegro das cantidades percibidas incluídos os xuros de demora, logo da instrucción do procedemento de reintegro previsto na normativa de aplicación.</p>
<p>Décima.-Memoria final.</p>
<p>A máis tardar antes do 1 de febreiro de 2005, os bolseiros presentarán á Secretaría unha memoria resumo das actividades realizadas, que será avaliada pola subdirección xeral competente en materia de cooperación exterior; á súa proposta, o secretario xeral de Relacións coa Unión Europea e Cooperación Exterior expedirá diploma acreditativo do bo aproveitamento das prácticas, con indicación da súa duración, de seren estas avaliadas positivamente en función do grao de cumprimento das tarefas encomendadas.</p>
<p>Undécima.-Orzamento.</p>
<p>Os gastos derivados da concesión das bolsas son plurianuais, para o que se destinarán 51.435 euros, dos que 12.600 euros imputaranse á aplicación orzamentaria 04.04.213.C.480.0 dos orzamentos xerais da Comunidade Autónoma para o ano 2003 e 38.835 euros con cargo ós orzamentos xerais da Comunidade Autónoma do ano 2004. Poderanse amplia-los gastos con cargo ó exercicio 2004 ó amparo dos créditos que, de se-lo caso, sexan aprobados na Lei de orzamentos xerais da Comunidade Autónoma para ese exercicio.</p>
<p>Disposicións derradeiras</p>
<p>Primeira.-Facúltase o secretario xeral de Relacións coa Unión Europea e Cooperación Exterior para dictar cantas disposicións considere oportunas para o desenvolvemento desta orde.</p>
<p>Segunda.-En todo o non recollido nesta orde, aplicarase o disposto no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia e no Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Terceira.-Esta convocatoria, as súas bases e cantos actos administrativos deriven dela, poderán impugnarse na forma e nos prazos establecidos na Lei 30/1992, de réxime xurídico das administracións públicas e do procedemento administrativo común.</p>
<p>Cuarta.-Esta orde entrará en vigor o día da súa publicación no Diario Oficial de Galicia.</p>
<p>Santiago de Compostela, 16 de maio de 2003.</p>
<p>Jaime Pita Varela</p>
<p>Conselleiro da Presidencia, Relacións Institucionais</p>
<p>e Administración Pública</p>

