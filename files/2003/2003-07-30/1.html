---
date: '2003-07-30'
id: 17D06
page: 9
number: 146
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 23 de xullo de 2003 pola que se regula o proceso de acceso ós ciclos
  formativos de artes plásticas e deseño.
range: Orde
url: 'https://www.xunta.gal/dog/Publicados/2003/20030730/Anuncio17D06_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, no seu artigo 46, establece que as ensinanzas de artes plásticas e deseño comprenderán os estudios relacionados coas artes aplicadas, os oficios artísticos e o deseño nas súas diversas modalidades, organizadas en ciclos formativos de grao medio e grao superior, así como a conservación e restauración de bens culturais. Así mesmo, establece no seu artigo 48.3º que será posible acceder ós ciclos de grao medio e superior das ensinanzas de artes plásticas e deseño, sen cumpri-los requisitos académicos esixidos para cada caso, sempre que o aspirante demostre ter tanto os coñecementos e aptitudes propios da etapa educativa anterior como as habilidades específicas necesarias para cursar con aproveitamento as ensinanzas correspondentes.</p>
<p>Tendo en conta a experiencia acumulada ó longo dos cursos precedentes, procede regulamentar no ámbito da Comunidade Autónoma de Galicia o acceso mediante proba ós ciclos formativos de grao medio e de grao superior. Na súa virtude, esta consellería</p>
<p>DISPÓN:</p>
<p>I. Disposición de carácter xeral.</p>
<p>Primeiro.-A presente orde será de aplicación ós procesos de acceso do alumnado que desexe cursar ensinanzas de ciclos formativos nas escolas de arte, na Comunidade Autónoma de Galicia.</p>
<p>Segundo.-A Consellería de Educación e Ordenación Universitaria convocará, cando menos unha vez ó ano, unha proba para o acceso ós ciclos formativos de artes plásticas e deseño. A esta proba unicamente poderán concorrer aquelas persoas que non reúnan os requisitos académicos que permitan o acceso directo ós ciclos formativos.</p>
<p>II. Acceso directo.</p>
<p>Terceiro.-Acceso directo a ciclos formativos de grao medio.</p>
<p>Terán acceso directo ós ciclos formativos de grao medio de artes plásticas e deseño:</p>
<p>-Quen estea en posesión do título de técnico ou técnico superior en ciclos formativos da mesma familia profesional á que pretende acceder.</p>
<p>-As persoas que teñan superados os tres cursos comúns correspondentes ó plan de estudios que establece o Decreto 2127/1963, do 24 de xullo (BOE do 6 de setembro), desenvolvido pola Orde do 27 de decembro de 1963 (BOE do 23 de xaneiro de 1964).</p>
<p>-As persoas que superasen os dous cursos comúns do plan experimental de ensinanzas artísticas establecidas para a Comunidade Autónoma de Galicia polo Decreto 179/1988, do 7 de xullo (DOG do 18 de xullo).</p>
<p>Cuarto.-Acceso directo a ciclos formativos de grao superior.</p>
<p>Terán acceso directo ós ciclos formativos de grao superior de artes plásticas e deseño:</p>
<p>-Quen estea en posesión do título de bacharelato na modalidade de artes e teñan superada a materia de fundamentos do deseño, así como as dúas materias desta modalidade de bacharelato que no seu momento se determinen.</p>
<p>-Quen superase a modalidade de artes do bacharelato experimental definido na Orde do 21 de outubro de 1986 (BOE do 6 de novembro).</p>
<p>-Quen posúa o título de técnico superior de artes plásticas e deseño noutro ciclo formativo da mesma familia profesional.</p>
<p>-Os aspirantes graduados en artes aplicadas e oficios artísticos da familia profesional á que pretenden acceder.</p>
<p>III. Acceso mediante proba.</p>
<p>Quinto.-Alumnos que reúnen os requisitos académicos.</p>
<p>1. Condicións de acceso.</p>
<p>1.1 A grao medio.</p>
<p>Estar en posesión do título de graduado en educación secundaria ou ter superados os estudios equivalentes a este, segundo se establece no Real decreto 986/1991, do 14 de xuño, polo que se aproba o calendario de aplicación da nova ordenación do sistema educativo.</p>
<p>1.2. A grao superior.</p>
<p>Estar en posesión do título de bacharelato establecido na Lei orgánica 1/1990, do 3 de outubro, ou ter superada a proba que se establece no punto quinto desta orde.</p>
<p>2. Comisión avaliadora: constitución.</p>
<p>Do desenvolvemento e avaliación das probas en cada escola de arte responsabilizaranse as comisións avaliadoras nomeadas polo delegado provincial por proposta da Inspección educativa que estarán integradas cada unha delas por un presidente/a e catro vocais.</p>
<p>O/a presidente/a será un inspector/a ou director/a dunha escola de arte pública.</p>
<p>Os vocais serán funcionarios/as do corpo de profesores/as de artes plásticas e deseño ou do corpo de mestres de taller de artes plásticas e deseño.</p>
<p>Á comisión avaliadora poderán incorporarse os asesores/as que se consideren necesarios en función das características da proba e do número de persoas inscritas. Os asesores tamén serán nomeados polo delegado provincial despois da proposta razoada do presidente da comisión.</p>
<p>3. Superación da proba específica.</p>
<p>3.1. De grao medio.</p>
<p>Estructura, contidos e cualificación da proba específica:</p>
<p>a) Primeiro exercicio: desenvolvemento por escrito, no tempo máximo dunha hora, dun tema proposto sobre</p>
<p>artes plásticas e coñecementos histórico-artísticos. Neste exercicio valoraranse as capacidades lingüísticas e os coñecementos histórico-artísticos.</p>
<p>b) Segundo exercicio: realización, nun tempo máximo de dúas horas, de debuxos e bosquexos sobre un tema proposto para a súa aplicación posterior. Neste exercicio valoraranse as destrezas específicas e as capacidades de observación, percepción e aptitude para os estudios concretos das distintas familias profesionais.</p>
<p>c) Terceiro exercicio: execución, durante un tempo máximo de dúas horas, cos bosquexos e debuxos realizados no exercicio segundo. Valorarase a capacidade artística e a creatividade dos aspirantes, o sentido do espacio, a composición e a predisposición para os estudios concretos das distintas familias profesionais.</p>
<p>A valoración de cada un dos exercicios de que consta a proba expresarase mediante a cualificación de apto ou non apto. Para a superación da proba será necesario obter a cualificación de apto en ámbalos tres exercicios.</p>
<p>3.2. De grao superior.</p>
<p>Estructura, contidos e cualificación da proba específica:</p>
<p>a) Primeiro exercicio: desenvolvemento por escrito, durante un tempo máximo dunha hora, de temas propostos nun texto ou por medio de documentación gráfica relacionados coas artes plásticas. Valoraranse as capacidades lingüísticas e os coñecementos histórico-artísticos.</p>
<p>b) Segundo exercicio: realización, durante un tempo máximo de dúas horas, de bosquexos sobre un tema proposto que servirán de base para a realización posterior. Valoraranse as destrezas, as habilidades, capacidades de percepción, de observación e de aptitude á predisposición para os estudios concretos dos ciclos correspondentes á familia profesional.</p>
<p>c) Terceiro exercicio: execución, durante un tempo máximo de dúas horas, de xeito que determine o tribunal, cos bosquexos realizados no exercicio anterior dun traballo relacionado co ciclo ó que a persoa aspira a acceder. Valorarase a capacidade compositiva así como a predisposición para os estudios concretos dos ciclos correspondentes á familia profesional.</p>
<p>A valoración de cada un dos exercicios de que consta a proba expresarase mediante unha cualificación numérica, de 1 a 10. Para a superación da proba será necesario acadar en cada un dos exercicios a cualificación mínima de 5. A puntuación final será a media aritmética, con dous decimais, das cualificacións obtidas en cada exercicio.</p>
<p>Sexto.-Alumnos que non reúnen os requisitos académicos.</p>
<p>1. Condicións de acceso.</p>
<p>1.1. A grao medio.</p>
<p>-Ter cumpridos 18 anos de idade ou cumprilos no ano en que se realicen as probas.</p>
<p>-Así mesmo, poderán concorrer a esta proba, sen o requisito de idade, aquelas persoas que cumpran algunha das seguintes condicións:</p>
<p>a) Ter superado un programa de garantía social.</p>
<p>b) Acreditar, cando menos, un ano de experiencia laboral ou de inscrición como demandante de emprego no correspondente organismo mediante certificación oficial da Tesourería da Seguridade Social ou do Inem.</p>
<p>c) Ter esgotadas as posibilidades de escolarización na educación secundaria obrigatoria.</p>
<p>1.2. A grao superior.</p>
<p>-Ter cumpridos 20 anos ou cumprilos no ano de realización da proba.</p>
<p>Así mesmo, poderán concorrer á proba de acceso a un ciclo formativo de grao superior aqueles alumnos que estean en posesión dun título de técnico, da mesma familia profesional ou naquelas que regulamentariamente se establezan, e teñan cumpridos 18 anos ou os cumpran no ano da realización da proba.</p>
<p>2. Superación da proba de madurez.</p>
<p>2.1. A grao medio.</p>
<p>Contidos, estructura e cualificación da proba de madurez:</p>
<p>a) O contido da proba de madurez ós ciclos formativos de grao medio terá relación cos obxectivos xerais dos vixentes currículos da educación secundaria obrigatoria e valorará a madurez intelectual necesaria para cursar con aproveitamento o correspondente ciclo formativo, acreditada a través do dominio das capacidades lingüísticas, de razoamento e de coñecementos fundamentais, relacionadas coas ensinanzas ás que aspira.</p>
<p>b) A extructura dos contidos da proba agruparanse en dúas partes:</p>
<p>1. Sociocultural.</p>
<p>2. Educación plástica e visual.</p>
<p>c) A valoración de cada unha das partes de que consta a proba expresarase mediante a cualificación de apto o non apto. Para a superación da proba será necesario obte-la cualificación de apto en ámbalas dúas partes dela.</p>
<p>2.2. A grao superior.</p>
<p>Contidos, estructura e cualificación da proba de madurez:</p>
<p>a) O contido da proba de madurez ós ciclos formativos de grao superior adecuarase ó currículo de bacharelato da modalidade de artes.</p>
<p>b) A estructura dos contidos agrúpase en dúas partes:</p>
<p>1. As materias comúns.</p>
<p>2. As materias específicas da modalidade.</p>
<p>c) A valoración de cada unha das partes de que consta a proba expresarase mediante unha cualifi</p>
<p>cación numérica de 1 a 10. Para a superación da proba será necesario acadar en cada unha das partes a cualificación de 5. A puntuación final será a media aritmética, con dous decimais, das cualificacións obtidas en cada exercicio.</p>
<p>d) Exencións. Da parte da proba relativa ás materias comúns poderán quedar exentas as persoas que acrediten ter superadas totalmente as probas de acceso á universidade para maiores de vintecinco anos, en función do grao de afinidade entre a proba de acceso á universidade e o ciclo formativo ó que queiran acceder.</p>
<p>A resolución sobre a exención correspóndelle á comisión avaliadora que se indica no artigo 5.2º desta orde; para tal efecto, o/a solicitante xuntará á solicitude a oportuna documentación que se recolle no anexo I desta orde.</p>
<p>3. Superación da proba específica.</p>
<p>A estructura, contidos e cualificación da proba específica é a que se establece no punto 3 do artigo quinto desta orde.</p>
<p>IV. Inscrición e cualificación das probas.</p>
<p>Sétimo.-A inscrición para realizar a proba farase na secretaría das escolas de arte nos prazos que se determinen na convocatoria.</p>
<p>Para a inscrición nas probas de acceso ós ciclos formativos de artes plásticas e deseño o modelo de solicitude xúntase como anexo I á presente orde.</p>
<p>Oitavo.-En cada convocatoria, as probas para o acceso a cada un dos ciclos formativos de artes plásticas e deseño, xa sexa de grao medio ou grao superior, realizarana tódolos aspirantes nas mesmas datas e ás mesmas horas.</p>
<p>Os delegados provinciais da Consellería de Educación e Ordenación Universitaria proporanlle á Dirección Xeral de Formación Profesional e Ensinanzas Especiais as escolas de arte da provincia nas que se realizarán as probas.</p>
<p>Noveno.-Elaboración e cualificación da proba.</p>
<p>As probas e os seus criterios de avaliación serán elaboradas pola Dirección Xeral de Formación Profesional e Ensinanzas Especiais.</p>
<p>A comisión avaliadora cubrirá unha acta segundo o modelo que figura no anexo II que se xunta a esta orde, que quedará arquivada na escola de arte na que se realice a proba, remitindo unha copia autentificada ó Servicio de Inspección Educativa da provincia.</p>
<p>Décimo.-Acreditación.</p>
<p>A superación da proba acreditarase mediante unha certificación expedida pola secretaría da escola de arte na que se realizou, segundo o modelo que figura no anexo III da presente orde, indicando, se é o caso, os ciclos formativos de grao superior ós que pode acceder. Esta acreditación deberá retirala a persoa interesada na secretaría da escola de arte na que realizou a proba.</p>
<p>A certificación que se obtén trala superación da proba de acceso ó grao medio das ensinanzas de artes plásticas e deseño regulada no artigo 48.3º da Lei de ordenación xeral do sistema educativo, terá validez como requisito de acceso ós ciclos formativos de grao medio de formación profesional específica.</p>
<p>Décimo primeiro.-Resolución de exencións, cualificacións da proba e reclamación.</p>
<p>1. A resolución provisional de exención á proba farase pública nas escolas de arte onde se realicen as probas e antes da súa celebración.</p>
<p>2. Contra a resolución provisional de exención poderase presentar reclamación durante os dous días seguintes ó da súa publicación ante a comisión avaliadora. A resolución definitiva farase pública dentro dos cinco días seguintes.</p>
<p>3. O resultado das cualificacións provisionais das probas de acceso a ciclos formativos deberá facerse público nas escolas de arte onde se desenvolveron. Contra a cualificación provisional da proba de acceso poderase presentar reclamación durante os dous días seguintes ó da súa publicación ante a comisión avaliadora.</p>
<p>4. A cualificación definitiva será publicada nos cinco días seguintes ó do remate do prazo de reclamacións e será exposta no taboleiro de anuncios das escolas de arte onde se realizaron as probas.</p>
<p>5. Contra a exención e a cualificación definitiva da proba de acceso poderase interpor recurso de alzada ante a delegación provincial, na forma prevista no artigo 114.2º da Lei 30/1992, do 26 de novembro, de réxime xurídico das administracións públicas e do procedemento administrativo común (modificada pola Lei 4/1999, do 13 de xaneiro). A resolución deste recurso, que pon fin á vía administrativa, poderá ser obxecto de recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses.</p>
<p>6. A presentación de reclamación e a súa resolución non implicará paraliza-lo proceso de admisión e matrícula.</p>
<p>Disposición derrogatoria</p>
<p>Queda derrogada a Orde do 25 de abril de 2000, pola que se regulan as probas de acceso ós ciclos formativos de formación profesional específica e de artes plásticas e deseño e todas aquelas disposicións de igual ou inferior rango que se opoñan ó disposto nesta orde.</p>
<p>Disposicións derradeiras</p>
<p>Primeira.-Autorízase a Dirección Xeral de Formación Profesional e Ensinanzas Especiais para dicta-las instruccións necesarias para o desenvolvemento e aplicación do previsto na presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de xullo de 2003.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>CONSELLERÍA DE FAMILIA, XUVENTUDE, DEPORTE</p>
<p>E VOLUNTARIADO</p>

