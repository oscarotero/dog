---
date: '2003-07-18'
id: 176F6
page: 9
number: 139
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 10 de marzo de 2003, da Delegación Provincial de Ourense, pola
  que se dispón o rexistro, o depósito e a publicación, no Diario Oficial de
  Galicia, do texto do convenio colectivo da empresa Carlos Sabucedo Gómez
  Panadería, da provincia de Ourense para o ano 2003.
range: Resolución
url: 'https://www.xunta.gal/dog/Publicados/2003/20030718/Anuncio176F6_gl.html'
---
<p>Visto o texto do convenio colectivo da empresa Carlos Sabucedo Gómez Panadería, da provincia de Ourense para o ano 2003 (código de convenio nº 3200972), que tivo entrada na delegación provincial o día 3-3-2003, subscrito con data do 20-2-2003, pola dirección da empresa, en representación da parte económica, e polo delegado de persoal en representación da parte social, de conformidade co disposto no artigo 90.2º e 3º do Estatuto dos traballadores, texto refundido aprobado polo Real decreto 1/1995, do 24 de marzo, Real decreto 1040/1981, do 22 de maio, sobre rexistro e depósito de convenios colectivos de traballo, e o Real</p>
<p>decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, e demais normas aplicables de dereito común, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 10 de marzo de 2003.</p>
<p>José Lage Lage</p>
<p>Delegado provincial de Ourense</p>
<p>Convenio da empresa Carlos Sabucedo Gómez</p>
<p>Panadería</p>
<p>Artigo 1º.-Ámbito de aplicación.</p>
<p>No aspecto territorial este convenio afectará a empresa Carlos Sabucedo Gómez Panadería con domicilio en San Pedro de Moreiras-Toén na provincia de Ourense e nos seus locais ou sucursais, se existiren.</p>
<p>Artigo 2º.-Ámbito persoal.</p>
<p>O convenio afectará a totalidade do persoal que presta os seus servicios na empresa, así como os que se incorporen despois. A empresa está encadrada na industria de panadería.</p>
<p>Artigo 3º.-Vixencia.</p>
<p>O convenio entrará en vigor o día da súa sinatura e os seus efectos retrotraeranse ó 1 de xaneiro de 2003.</p>
<p>Artigo 4º.-Duración do convenio.</p>
<p>A duración deste convenio será ata o 31 de decembro de 2003, que será prorrogado tacitamente por períodos anuais, sempre que non sexa denunciado por calquera das partes de acordo cos preceptos legais existentes no momento, e se produza cun aviso previo de 3 meses. Á finalización do convenio, manterán a súa vixencia tódalas súas cláusulas ata a entrada en vigor do seguinte.</p>
<p>Artigo 5º.-Xornada de traballo.</p>
<p>A xornada de traballo será de 40 horas semanais distribuídas de luns a domingo, tendo os traballadores dereito a un día e medio de descanso ininterrompido.</p>
<p>Os traballadores disporán de 15 minutos durante a xornada de traballo para tomaren o bocadillo, contabilizándose este tempo como traballo efectivo.</p>
<p>Artigo 6º.-Definición de categorías profesionais.</p>
<p>a) Oficial de pa: será aquel traballador que verificará as funcións inherentes á cocción, comezando pola posta a punto do forno para introduci-lo pan, a realización deste, o coidado dos instrumentos nece</p>
<p>sarios para o traballo no forno e o funcionamento das caldeiras.</p>
<p>Adquirirán a categoría profesional aqueles traballadores que teñan unha antigüidade na empresa de ó menos 8 anos.</p>
<p>b) Oficial de masa: é o traballador que ten ó seu cargo os traballos de amasadura e preparación dos lévedos, vixiando pola súa vez o bo funcionamento e o estado das amasadoras, efectuando a limpeza ou encargando de que o fagan axudantes ou aprendices sempre baixo a súa vixilancia.</p>
<p>Adquirirán a categoría profesional os traballadores que teñan unha antigüidade na empresa de 3 anos como mínimo.</p>
<p>c) Oficial de mesa: é o traballador que ten como función primordial confecciona-las pezas de pan, así como a división cando se utilicen ou non procedementos mecánicos de división.</p>
<p>Adquirirán a categoría aqueles traballadores que teñan unha antigüidade mínima de 3 anos na empresa.</p>
<p>d) Axudante: é o traballador que acredita a súa suficiencia pasados dous anos como mínimo de aprendiz na industria e ten a función de auxiliar indistintamente ó oficial de pa, ó de mesa ou nos traballos de confección das pezas, para alcanzar unha perfección nos seus coñecementos que lle permita ocupar postos de categoría superior.</p>
<p>Estes traballadores, no momento en que as súas funcións llo permitan, axudarán os traballadores encargados da confección das pezas, entalándoas e limpando a panadería.</p>
<p>Adquirirán a categoría de axudantes os traballadores que teñan unha antigüidade na empresa de polo menos 2 anos.</p>
<p>e) Peón: é o traballador maior de 20 anos encargado de efectua-los labores para os que se necesita fundamentalmente o emprego da forza física, como traslada-la fariña, empilla-la leña, o carbón e ocupacións similares.</p>
<p>f) Limpador: é o traballador encargado de realiza-los labores de limpeza do local, sen que poida realizar traballos de ningún outro tipo dentro da panadería.</p>
<p>Artigo 7º.-Táboa de salarios que se aplicará desde o 1 de xaneiro ó 31 de decembro de 2003.</p>
<p>-Oficial de pa: 21,93 euros diarios.</p>
<p>-Oficial de masa: 21,36 euros diarios.</p>
<p>-Oficial de mesa: 20,96 euros diarios.</p>
<p>-Axudante: 20,43 euros diarios.</p>
<p>-Mordomo: 21,35 euros diarios.</p>
<p>-Portador de pan a despachos: 20,96 euros diarios.</p>
<p>-Repartidor de pan a domicilio: 19,72 euros diarios.</p>
<p>-Oficial administrativo: 680,28 euros mensuais.</p>
<p>-Chofer repartidor: 21,93 euros diarios. Enténdese por chofer repartidor aquel que se despraza a distintas poboacións.</p>
<p>-Limpador: 460 euros mensuais.</p>
<p>1. Aboaranse 39,38 euros nos meses traballados en concepto de servicio nocturno, sendo proporcional ós días traballados durante o mes.</p>
<p>2. Aboarase a cantidade de 12,55 euros nos meses traballados en concepto de gratificación do horario.</p>
<p>Estes dous primeiros números aplicaranse ó persoal que se encarga da elaboración.</p>
<p>3. Os traballadores da empresa terán dereito a percibir 1 kg de pan diario, incluídos os períodos de vacacións, baixa por enfermidade e accidentes. O valor do quilogramo de pan para os efectos de cotización á Seguridade Social será de 0,60 euros.</p>
<p>Artigo 8º.-Pagas extraordinarias.</p>
<p>De vencemento superior ó mes. As gratificacións extraordinarias de Nadal e xullo, así como a de San Honorato, serán equivalentes ó importe dunha mensualidade cos seguintes conceptos: salario base, beneficios e antigüidade. Cada gratificación será o salario real que para cada categoría se establece neste convenio de empresa.</p>
<p>As pagas de xullo e Nadal cobraranse integramente, a pesar de encontrarse o traballador en período de incapacidade temporal.</p>
<p>Artigo 9º.-Revisión salarial.</p>
<p>Os salarios que figuran no artigo 6 deste convenio serán revisados anualmente sempre de acordo co índice do custo da vida publicado tódolos anos polo Instituto Nacional de Estatística.</p>
<p>Artigo 10º.-Vacacións.</p>
<p>Todos os traballadores desfrutarán de períodos de vacacións retribuídas na contía dunha mensualidade de salario real e de conformidade coas seguintes condicións:</p>
<p>a) Terán unha duración de 30 días naturais.</p>
<p>b) As vacacións desfrutaranse 15 días continuos entre o 1 de xuño e o 30 de setembro e os restantes 15 días desfrutaranse consonte os criterios establecidos no Estatuto dos traballadores.</p>
<p>c) Deben serlle comunicadas á empresa con dous meses de anticipación.</p>
<p>Artigo 11º.-Retribución do día de San Honorato.</p>
<p>Aboaranse a cada traballador da empresa 24,05 euros polo día de San Honorato, que se celebra o 16 de maio. En principio o día non se considerará festivo, a excepción de que así fose pola natureza do día.</p>
<p>Artigo 12º.-Roupa de traballo.</p>
<p>A empresa está obrigada a facilitarlles ós seus empregados a roupa de traballo necesaria adecuada á función ou posto que desempeñen e unicamente poderá ser utilizada en canto dure a xornada laboral.</p>
<p>A roupa de traballo será entregada en dous momentos, un deles cando sexa asinado este convenio e a outra ós seis meses da sinatura.</p>
<p>Artigo 13º.-Período de proba.</p>
<p>Observarase o disposto na lexislación xeral vixente sobre esta materia.</p>
<p>Artigo 14º.-Paga de beneficios.</p>
<p>Os traballadores de taller ou fábrica dedicados á elaboración do pan percibirán mensualmente en concepto de paga de beneficios o importe correspondente ó 15% do salario base deste convenio de empresa.</p>
<p>Artigo 15º.-Licencias e permisos.</p>
<p>Terán dereito nos supostos taxativamente previstos no artigo trinta e sete do Estatuto de traballadores. O traballador percibirá durante a súa ausencia o soldo real de acordo coa súa categoría profesional. Os permisos serán de:</p>
<p>-Catro días en caso de falecemento do cónxuxe.</p>
<p>-Tres días en caso de falecemento de pais e fillos; no resto suxeitaranse ó disposto no Estatuto dos traballadores.</p>
<p>Artigo 16º.-Atrasos.</p>
<p>Os atrasos pagaranse nunha mensualidade, facéndoa efectiva no mes seguinte á sinatura do convenio.</p>
<p>Artigo 17º.-Festivos.</p>
<p>Os traballadores terán dereito a desfrutar de catorce días festivos anualmente, dos cales os que non poidan ser desfrutados o propio día deberán ser desfrutados na mesma semana coa recarga correspondente.</p>
<p>Artigo 18º.-Antigüidade.</p>
<p>O persoal comprendido neste convenio percibirá aumentos periódicos polo tempo de servicio dedicado a esta empresa. Os aumentos realizaranse na seguinte proporción:</p>
<p>-Dous bienios na cantidade de 5% sobre o salario base.</p>
<p>-Catro quinquenios do 10% sobre o salario base.</p>
<p>A acumulación de incrementos por antigüidade non poderá supor máis do 50% do salario base.</p>
<p>Artigo 19º.-Comisión paritaria.</p>
<p>Para chegar a bo termo nestas negociacións constitúese unha comisión mixta que estará composta por un presidente, dous vocais por parte da empresa e dous pola parte dos empregados, sempre cos seus respectivos suplentes, sendo elixidos os vocais entre os membros da comisión deliberadora.</p>
<p>Artigo 20º.-Formación.</p>
<p>A comisión que se alude no artigo anterior impulsará de forma inmediata perante os organismos competentes a creación de cursos de formación profesional orientados á especialización dos traballadores do sector.</p>
<p>Artigo 21º.-Incapacidade temporal.</p>
<p>O persoal afectado por este convenio, no caso de accidente laboral ou enfermidade con hospitalización, será remunerado normalmente ó 100% do seu salario normal desde o día da súa hospitalización, sendo a cargo da empresa a diferencia entre a cantidade cobrada, segundo as disposicións da Seguridade Social, e o salario en situación de alta.</p>
<p>Tamén aboará a empresa o 100% do salario real no caso de enfermidade desde o día 20 ó 425 de baixa.</p>
<p>Artigo 22º.-Póliza de accidente.</p>
<p>A empresa estará obrigada a concertar no prazo de tres meses da contratación dun traballador unha póliza de seguros para a cobertura dos riscos de falecemento ou incapacidade permanente absoluta derivada de accidente de traballo, que lle garante ó traballador a percepción cando for o caso das seguintes indemnizacións:</p>
<p>-12.020,24 euros en caso de morte.</p>
<p>-15.025,30 euros en caso de incapacidade para todo tipo de traballo e invalidez absoluta.</p>
<p>A indemnización que sexa percibida polo traballador con cargo ó contrato de seguro considerarase como entregada á conta da indemnización que puidesen declarar con cargo ás empresas os tribunais de xustiza, unha vez que exista unha resolución definitiva, sobresemento ou renuncia de accións.</p>
<p>Artigo 23º.-Premio por antigüidade.</p>
<p>Aqueles traballadores que leven traballando polo menos 10 anos na empresa e que causen baixa nesta de forma voluntaria entre os 60 ós 64 anos, terán dereito a desfrutar vacacións retribuídas:</p>
<p>-De 180 días para os que cesen ós 60.</p>
<p>-De 120 días para os que cesen ós 61.</p>
<p>-De 90 días para os que cesen ós 62.</p>
<p>-De 60 días para os que cesen ós 63.</p>
<p>-De 30 días para os que cesen ós 64.</p>
<p>O desfrute das ditas vacacións será efectivo coa correspondente anticipación ó cesamento efectivo na empresa, debendo comunica-lo traballador de forma fidedigna e coa suficiente anticipación a súa decisión de cesar na empresa.</p>
<p>Artigo 24º.-Mobilidade funcional.</p>
<p>Con independencia da adquisición da categoría profesional, todo traballador terá dereito ó ascenso a unha categoría superior. Se, como consecuencia da mobilidade funcional, o traballador viñese realizando funcións de categoría superior ás da súa categoría profesional por un período superior a seis meses durante un ano ou oito meses durante dous anos, o traballador ascendería automaticamente á categoría profesional que estivese a desempeñar durante ese período.</p>
<p>A empresa poderá encomendarlles ós seus traballadores a realización de misións de categoría inferior á súa por razóns técnicas, organizativas ou de producción que o xustifiquen por un tempo imprescindible para a súa realización.</p>
<p>Artigo 25º.-Empresas de traballo temporal.</p>
<p>A empresa, cando contrate servicios de empresas de traballo temporal, garantirá que os traballadores postos ó seu dispor teñan os mesmos dereitos laborais e retributivos que lles corresponda ó persoal da empresa ó que afecta este convenio. Esta obriga constará expresamente no contrato de posta á disposición.</p>
<p>Non se poderán contrata-los servicios destas empresas para traballos habituais. Só se poderán utilizar no caso de:</p>
<p>a) Cubrir incapacidades temporais.</p>
<p>b) Situacións extraordinarias.</p>
<p>Artigo 26º.-Revisión médica.</p>
<p>Todo o persoal terá dereito a efectuar unha revisión médica anual que será a cargo da empresa. Os resultados entregaránselles ós traballadores.</p>
<p>Artigo 27º.-Contratación.</p>
<p>O contrato de duración determinada da modalidade eventual por circunstancias da producción, acumulación de tarefas ou exceso de pedidos poderá ter unha duración máxima de 13 meses e medio dentro dun período máximo de 18 meses.</p>
<p>Esta duración será aplicable tanto ós novos contratos desta modalidade asinados a partir da entrada en vigor do convenio como ás prórrogas dos contratos de traballo vixentes antes da súa entrada en vigor.</p>
<p>Artigo 28º.-Partes.</p>
<p>As partes que asinan este convenio de empresa son a empresa Carlos Sabucedo Gómez Panadería e os representantes dos traballadores dela.</p>
<p>Será nulo calquera pacto producido no ámbito de aplicación deste convenio que non respecte os mínimos garantidos con carácter xeral no seu réxime salarial.</p>
<p>Salarios 2003</p>
<p>-Mes de 30 días.</p>
<table><tbody><tr><td></td></tr>
<tr><td>Categorías</td><td>Salario
base</td><td>Benefic.
15%</td><td>Compl.
horario</td><td>Nocturnid.</td><td>Total
mes</td></tr>
<tr><td></td></tr>
</tbody></table>
<table><tbody><tr><td>Pa</td><td>657,90</td><td>98,69</td><td>13,06</td><td>40,96</td><td>810,61</td></tr>
<tr><td>Masa</td><td>640,80</td><td>96,12</td><td>13,06</td><td>40,96</td><td>790,94</td></tr>
<tr><td>Mesa</td><td>628,80</td><td>94,32</td><td>13,06</td><td>40,96</td><td>777,14</td></tr>
<tr><td>Axudante</td><td>612,90</td><td>91,14</td><td>13,06</td><td>40,96</td><td>758,06</td></tr>
<tr><td>Mordomo</td><td>640,50</td><td></td><td></td><td></td><td>640,50</td></tr>
<tr><td>Repartidor despachos</td><td>628,80</td><td></td><td></td><td></td><td>628,80</td></tr>
<tr><td>Repartidor domicilio</td><td>591,60</td><td></td><td></td><td></td><td>591,60</td></tr>
<tr><td>Oficial administra.</td><td>680,28</td><td></td><td></td><td></td><td>680,28</td></tr>
<tr><td>Chofer repartidor</td><td>657,90</td><td></td><td></td><td></td><td>657,90</td></tr>
<tr><td>Limpador</td><td>460,00</td><td></td><td></td><td></td><td>460,00</td></tr>
</tbody></table>
<p>En Ourense o 20 de febreiro de 2003.</p>
<p>Reunidos:</p>
<p>Dunha parte Carlos Sabucedo Gómez, con DNI 34931971-P, veciño de Toén, con domicilio en San Pedro de Moreiras, como representante da empresa Carlos Sabucedo Gómez Panadería.</p>
<p>Doutra parte Fernando da Costa Álvarez, con DNI 44468767-S, veciño de Santa Cruz de Arrabaldo, con domicilio en lg. de Outeiro 19, como representante dos traballadores da empresa Carlos Sabucedo Gómez Panadería.</p>
<p>Expoñen:</p>
<p>Que se reuniron na data que consta no encabezamento para a promoción e sinatura dun novo convenio colectivo de empresa, para substituí-lo convenio colectivo de panaderías polo que se rexían anteriormente.</p>
<p>Que despois das correspondentes deliberacións e votacións se procedeu á sinatura do convenio colectivo da empresa con data 20 de febreiro de 2003.</p>
<p>A empresaRepresentante traballadores</p>

