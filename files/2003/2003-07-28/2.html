---
date: '2003-07-28'
id: 17B5E
page: 9
number: 144
agency: 'CONSELLERÍA DE INNOVACIÓN, INDUSTRIA E COMERCIO'
section: III. OUTRAS DISPOSICIÓNS
title: >-
  Orde do 17 de xullo de 2003 pola que se convoca o Premio Galicia á Innovación
  Empresarial correspondente ós Premios Galicia de Investigación 2003.
range: Orde
url: 'https://www.xunta.gal/dog/Publicados/2003/20030728/Anuncio17B5E_gl.html'
---
<p>O Decreto 202/1998, do 25 de xuño, modificado polos decretos 138/1999 e 177/2002, do 7 e 10 de maio respectivamente, crea, ademais dos Premios Galicia de Investigación, o Premio Galicia á Innovación Empresarial, destinado a recoñecer e estimula-lo esforzo innovador por parte das pequenas e medianas empresas (Pemes). A innovación tecnolóxica é un elemento clave para aumenta-la productividade das empresas e consecuentemente a súa competitividade, converténdose así nun instrumento de primeira orde para logra-lo desenvolvemento económico de Galicia.</p>
<p>O Plan Galego de Investigación e Desenvolvemento Tecnolóxico (2002-2005), aprobado polo Consello da Xunta de Galicia o 14 de marzo de 2002 (DOG do 4 de abril) ten, entre outros, o obxectivo de fomenta-la participación das empresas no proceso de innovación. A este respecto, e conforme dispón o artigo 7 do Decreto 223/2003, do 11 de abril (DOG do 24 de abril), polo que se establece a estructura orgánica da Consellería de Innovación, Industria e Comercio e se distribúe a competencia para o exercicio da potestade sancionadora entre os seus órganos, a xestión do PGIDIT é competencia da Dirección Xeral de Investigación e Desenvolvemento, como centro directivo integrado na dita consellería e encargado da ordenación, planificación, coordinación, execución e seguimento das competencias en materia de investigación.</p>
<p>Por esta razón, e tendo en conta as súas competencias, tanto a Consellería de Innovación, Industria e Comercio como o Instituto Galego de Promoción Económica (Igape) decidiron, como continuación da colaboración iniciada no ano 1999, apoiar economicamente a convocatoria do Premio</p>
<p>á Innovación Empresarial 2003, creado polos devanditos decretos, achegando 31.970 A e 18.030 A respectivamente.</p>
<p>En consecuencia, esta consellería</p>
<p>DISPÓN:</p>
<p>Artigo 1º</p>
<p>Convoca-lo Premio Galicia de Innovación Empresarial destinado ó recoñecemento das pequenas e medianas empresas que teñan feito un notable esforzo innovador contribuíndo á transferencia e á explotación dos resultados da investigación, de acordo coas seguintes bases:</p>
<p>Primeira.-O premio estará dotado con 50.000 euros que se aboarán con cargo ás partidas orzamentarias 08.05.432A.770.0 (31.970 A) e 08.03.432A.771.0 (18.030 A) dos orzamentos xerais da Comunidade Autónoma de Galicia para o ano 2003.</p>
<p>A dotación da primeira partida realizouse con fondos da Dirección Xeral de Investigación e Desenvolvemento (13.940 A) e con fondos do Igape (18.030 A) que foron obxecto dunha ampliación de crédito na aplicación da Dirección Xeral de Investigación e Desenvolvemento. A segunda partida orzamentaria dotouse con fondos da Dirección Xeral de Tecnoloxía e Desenvolvemento Sectorial por valor de 18.030 A.</p>
<p>O premio vai acompañado dun diploma acreditativo e dunha placa conmemorativa.</p>
<p>Segunda.-Poderán concorrer ó premio as Pemes galegas situadas ou non en Galicia, que teñan feito un notable esforzo innovador nos últimos catro anos e non recibisen o premio no dito período. Poderán ser premiadas outras Pemes non galegas con algún tipo de vinculación acreditada con Galicia e que teñan realizado unha innovación tecnolóxica salientable nos últimos catro anos. Así mesmo, tamén poderán concorrer ó citado premio aquelas empresas que, como consecuencia do seu esforzo innovador, deixaron de ser Pemes transformándose en grandes empresas sempre que a dita transformación se producise nos últimos tres anos.</p>
<p>Entenderase por pequena e mediana empresa (PEME), de acordo co disposto na Recomendación da Comisión das Comunidades Europeas do 3 de abril de 1996 (DOCE 30-4-1996), as empresas que cumpran as condicións seguintes:</p>
<p>a) Que empreguen a lo menos de 250 persoas.</p>
<p>b) Que teñan un volume de negocio anual que non exceda de 40 millóns de euros ou cun balance xeral anual que non exceda de 27 millóns de euros, e</p>
<p>c) Que sexan independentes, entendendo como tales as empresas nas que o 25% ou máis do seu capital ou dos seus dereitos de voto non pertenza a outra empresa, ou conxuntamente a varias empresas que non respondan á definición de PEME ou</p>
<p>de pequena empresa segundo o caso. Esta porcentaxe poderá superarse nos dous casos seguintes:</p>
<p>-Se a empresa pertence a sociedades públicas de participación, sociedades de capital risco ou a investidores institucionais, sempre que estes non exerzan, individual ou conxuntamente, ningún control sobre a empresa;</p>
<p>-Se o capital está distribuído de tal forma que non é posible determinar quen o posúe e se a empresa declara que pode lexitimamente presumir que o 25% ou máis do seu capital non pertence a outra empresa ou conxuntamente a varias empresas que non responden á definición de PEME ou de pequena empresa, segundo o caso.</p>
<p>Terceira.-As candidaturas serán presentadas polas propias empresas ou pola Confederación de Empresarios de Galicia utilizando o modelo oficial que se publica como anexo á presente orde, tamén dispoñible na Internet nos enderezos:</p>
<p>-http:/www.sxid.org</p>
<p>-<a href="http://www.xunta.es/conselle/in">http://www.xunta.es/conselle/in</a></p>
<p>As solicitudes irán acompañadas dos seguintes documentos:</p>
<p>1) Copia cotexada da tarxeta de persoas xurídicas ou tarxeta de identificación fiscal.</p>
<p>2) Poderes suficientes do solicitante e copia compulsada da escritura de constitución e modificación, se é o caso, da persoa xurídica á que representa, debidamente inscrita no Rexistro Mercantil ou Industrial.</p>
<p>3) Certificación acreditativa de encontrarse ó día das obrigas tributarias coas facendas estatal e autonómica expedidas pola Axencia Tributaria e pola Consellería de Economía e Facenda, respectivamente así como certificación de encontrarse ó corrente nos pagos das cotas da Seguridade Social.</p>
<p>4) Fotocopia compulsada do imposto sobre sociedades correspondentes ó último ano.</p>
<p>5) Memoria descritiva na que se expoñan as razóns polas que a actividade realizada pola empresa a fan merecedora do premio.</p>
<p>6) Documentación que acredite a innovación realizada pola empresa e descrita na memoria do punto anterior.</p>
<p>7) Outra documentación adicional que poida contribuír á mellor avaliación da proposta.</p>
<p>8) No caso de que a empresa recibise, nos últimos catro anos, algunha subvención para realizar innovación deberá achegar copia do proxecto subvencionado e o importe da subvención recibida</p>
<p>Os documentos 5, 6 e 7 presentaranse por septuplicado.</p>
<p>Cuarta.-As solicitudes presentaranse desde o día seguinte ó da publicación no DOG desta orde ata o 24 de setembro de 2003 na Dirección Xeral de Investigación e Desenvolvemento, Xunta de Galicia, situada na rúa Feáns, 7, local C. 15706 Santiago</p>
<p>de Compostela, ou por calquera dos procedementos previstos na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinta.-A selección será realizada por un xurado constituído por:</p>
<p>Presidente: o director xeral de Investigación e Desenvolvemento ou persoa en quen delegue.</p>
<p>Vocais:</p>
<p>Unha persoa proposta por cada unha das seguintes entidades:</p>
<p>* Consellería de Innovación, Industria e Comercio.</p>
<p>* Instituto Galego de Promoción Económica.</p>
<p>* Confederación de Empresarios de Galicia.</p>
<p>* Fundación Empresa-Universidade Galega (FEUGA).</p>
<p>Secretario: un funcionario da Dirección Xeral de Investigación e Desenvolvemento que actuará con voz pero sen voto.</p>
<p>Sexta.-O premio poderá ser declarado deserto. O xurado adoptará os seus acordos por maioría simple, dirimindo os posibles empates o voto de calidade do presidente. A decisión do xurado será inapelable.</p>
<p>O xurado trasladará a súa proposta á Dirección Xeral de Investigación e Desenvolvemento, que a elevará ó conselleiro de Innovación, Industria e Comercio para que resolva. A resolución, que porá fin á vía administrativa, será publicada no DOG.</p>
<p>Artigo 2º</p>
<p>O premio obxecto desta convocatoria, unha vez resolto, será obxecto de entrega en acto público que se anunciará oportunamente.</p>
<p>Artigo 3º</p>
<p>A convocatoria, as súas bases e todos cantos actos administrativos se deriven dela, poderán ser impugnados polos interesados nos casos e na forma establecidos na Lei 4/1999, de modificación da Lei 30/1992, de réxime xurídico das administracións públicas e do procedemento administrativo común.</p>
<p>Artigo 4º</p>
<p>Para os efectos establecidos nos artigos 42.2º e 43.4º da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, o prazo máximo para resolve-las solicitudes correspondentes será de seis meses, contados desde a data de publicación da presente convocatoria, dictándose resolución expresa con respecto á antedita liña de axudas.</p>
<p>Disposición derradeira</p>
<p>A presente orde entrará en vigor a partir do día seguinte ó da súa publicación no Diario Oficial de Galicia.</p>
<p>Santiago de Compostela, 17 de xullo de 2003.</p>
<p>Juan Rodríguez Yuste</p>
<p>Conselleiro de Innovación, Industria e Comercio</p>

