---
date: '2003-02-28'
id: 7EBA
page: 2
number: 42
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 17 de febreiro de 2003 pola que se convocan axudas a alumnos e
  profesores de centros docentes da Comunidade Autónoma de Galicia sostidos con
  fondos públicos, que participen en estadías e intercambios con centros
  educativos doutros países para favorece-la aprendizaxe activa de linguas.
range: Orde
url: 'https://www.xunta.gal/dog/Publicados/2003/20030228/Anuncio7EBA_gl.html'
---
<p>A aprendizaxe das linguas estranxeiras é unha das necesidades que máis se manifesta desde tódolos ámbitos sociais. Esta necesidade vai profundamente ligada ó progreso científico e tecnolóxico. As industrias e os especialistas constitúen redes de comunicación que ignoran as fronteiras lingüísticas e nacionais. Así, o aumento das relacións internacionais, a mobilidade laboral e a circulación das ideas e da información están provocando unha forte demanda social en favor da aprendizaxe das linguas estranxeiras, de tal xeito que o número de linguas que os cidadáns dun determinado país dominan, constitúe un indicador importante do seu grao de desenvolvemento. Por outra parte, a mellor protección contra tódalas formas de racismo e de xenofobia lógrase mediante o coñecemento e a experiencia directa da realidade doutros países e mediante a mellora das capacidades de comunicación.</p>
<p>Por todo isto, o Comité de Ministros do Consello de Europa advirte dos perigos que poden derivarse da marxinación das persoas que non posúan as competencias necesarias para comunicarse nunha Europa interactiva.</p>
<p>En consecuencia, a necesidade de mobilidade laboral e de acceso á información, así como a importancia da tolerancia e da compresión mutuas fan das capacidades reais de comunicarse sen fronteiras lingüísticas un elemento indispensable da formación de todo cidadán.Por iso, a Consellería de Educación e Ordenación Universitaria iniciou no curso 1999/2000 un plan de potenciación da aprendizaxe das linguas estranxeiras nos colexios de educación infantil e primaria e nos institutos de educación secundaria.</p>
<p>A experiencia demostra que a estadía nos países dos que se estudia a lingua constitúe un medio moi eficaz de progreso na adquisición desa lingua e da súa cultura.</p>
<p>Dado que a colaboración con centros educativos doutros países resulta fundamental para facilita-lo desenvolvemento de capacidades do alumnado a nivel lingüístico e profesional e que as axudas económicas procedentes de programas da Unión Europea resultan insuficientes para atende-la forte demanda dos centros da nosa Comunidade Autónoma, a Consellería de Educación convoca axudas para a realización de intercambios e estadías co fin de posibilitar que, tanto os centros de educación primaria como os de educación secundaria e os que imparten ensinanzas de réxime especial, poidan organizar programas de inmersión, máis breves no caso da educación primaria, para que ó longo da</p>
<p>súa escolaridade o alumnado chegue a alcanzar en varias linguas un nivel de competencia comunicativa adecuado.</p>
<p>En consecuencia co anteriormente exposto, esta consellería</p>
<p>DISPÓN:</p>
<p>Primeiro.-Obxecto da convocatoria.</p>
<p>Convócanse axudas dirixidas a alumnos e profesores de centros docentes da Comunidade Autónoma de Galicia sostidos con fondos públicos, que participen en estadías e intercambios de alumnos con centros educativos doutros países para a aprendizaxe activa de linguas durante o ano 2003.</p>
<p>As axudas concederanse con cargo á partida orzamentaria 07.04.322T.480.0 por un importe total máximo de 380.528 euros.</p>
<p>Segundo.-Destinatarios.</p>
<p>1. Poderán solicitar estas axudas os alumnos, agás os de educación infantil, e profesores a través dos centros que se indican: colexios de educación infantil e primaria; colexios de educación primaria; centros públicos integrados; institutos de educación secundaria; escolas oficiais de idiomas; conservatorios de música e danza; escolas de artes; centros privados concertados e centros de educación permanente de adultos.</p>
<p>2. Os solicitantes das axudas de intercambios de profesores reguladas no punto terceiro do artigo terceiro desta orde, deberán estar en situación de servicio activo en centros dependentes da Consellería de Educación e Ordenación Universitaria na actualidade e durante o curso para o que se solicita a actividade, así como ter tres anos de antigüidade como funcionario de carreira nos corpos de primaria, de secundaria, de escolas oficiais de idiomas, de profesores de música e artes escénicas, de catedráticos de música e artes escénicas, de profesores de artes plásticas e deseño, de catedráticos de artes plásticas e deseño ou profesores técnicos de formación profesional.</p>
<p>Terceiro.-Modalidades das axudas.</p>
<p>1. Visitas preparatorias do profesorado responsable da estadía de alumnos no centro receptor doutro país, ó obxecto de facilita-los acordos de colaboración entre os centros e a preparación axeitada do proxecto.</p>
<p>2. Visitas de estudio do profesorado responsable de proxectos co fin de garanti-la continuidade desta.</p>
<p>3. Intercambios de profesores co obxecto de mellora-lo coñecemento dunha lingua estranxeira impartindo unha materia da súa especialidade. Os solicitantes galegos compartirán, de xeito consecutivo, o seu posto cun docente estranxeiro.</p>
<p>4. Proxectos de aprendizaxe activa de linguas a través de estadías de alumnos en centros educativos estranxeiros, intercambios bilaterais centro a centro</p>
<p>ou encontros multilaterais de distintos grupos de alumnos nun país estranxeiro, que teñan como obxectivo o aumento da motivación dos estudiantes no que respecta á aprendizaxe dunha lingua estranxeira e á súa utilización como medio de comunicación.</p>
<p>Cuarto.-Requisitos.</p>
<p>1. Estas actividades deberán estar integradas na programación do curso e ser aprobadas polo Consello Escolar. O seu obxectivo básico será o intercambio cultural, o achegamento lingüístico e, se é o caso, o perfeccionamento profesional e poderanse solicitar sempre que o centro non teña ningunha axuda concedida para o mesmo proxecto de aprendizaxe de linguas, na convocatoria de intercambios do Ministerio de Educación, Cultura e Deportes, na acción Comenius 1.2 (proxectos lingüísticos), ou noutras convocatorias similares. No caso de obter dúas axudas para o mesmo proxecto deberase renunciar a unha delas.</p>
<p>2. As visitas preparatorias e de estudio contarán cunha axuda variable en función do país, e serán realizadas por un só profesor de cada centro educativo. A Dirección Xeral de Formación Profesional e Ensinanzas Especiais poderá autoriza-la participación doutro profesor en casos excepcionais e que estean debidamente xustificados.</p>
<p>3. Os proxectos de aprendizaxe activa de linguas comprenderán as actividades realizadas ó longo do curso, que culminarán na viaxe dos alumnos. As viaxes deberán ter unha duración non inferior a dez días.</p>
<p>4. As axudas máximas por alumno/profesor en concepto de reintegro de gastos de transporte, mantenza e aloxamento, en función de se é un intercambio, unha visita preparatoria ou un intercambio de profesores, concederanse de acordo cos baremos que figuran no anexo II.</p>
<p>5. Na valoración das solicitudes, daráselles prioridade ós proxectos que considen a realización de actividades lectivas conxuntas durante o desenvolvemento do proxecto, así como actividades específicas de aprendizaxe da lingua do país que se visita, a participación no plan experimental de potenciación de linguas estranxeiras nos institutos de educación secundaria, no plan da anticipación da primeira lingua estranxeira en educación infantil e primaria, no plan experimental de Seccións Europeas, no programa That's English así como nas accións Comenius 1 e Grundtvig 2 do programa Sócrates.</p>
<p>6. Os proxectos de aprendizaxe activa de linguas deberán contar cun número mínimo de dez alumnos, que estarán acompañados durante a viaxe e a estadía por un ou dous profesores do centro, podendo chegar a tres se o número de alumnos supera os trinta. Non obstante, a Dirección Xeral poderá autorizar, en casos excepcionais e debidamente xustificados, un número inferior de alumnos.</p>
<p>Quinto.-Solicitudes.</p>
<p>1. Convócanse dous períodos de presentación de solicitudes: o primeiro no prazo de corenta días hábiles contados a partir do día seguinte á publicación desta orde no Diario Oficial de Galicia, o segundo ata o 14 de xuño de 2003. Reservarase un 70% do importe total das axudas para o primeiro prazo, un 30% para o segundo, sendo acumulable o orzamento excedente de cada período para o seguinte.</p>
<p>2. As solicitudes seguirán o modelo establecido no anexo I desta orde e irán acompañadas da documentación que se indica a continuación:</p>
<p>2.1. Axudas para visitas preparatorias e de estudios.</p>
<p>-Orzamento da viaxe.</p>
<p>-Proposta de proxecto do centro galego, co visto e prace do director.</p>
<p>-Documento de aceptación do centro de acollida.</p>
<p>-Certificación de ter ou non subvención ou axuda para a mesma finalidade procedente de calquera outra Administración ou ente público.</p>
<p>2.2. Axudas para intercambios de profesores.</p>
<p>-Orzamento da viaxe.</p>
<p>-Proposta de proxecto do centro galego, cun certificado do director de que a actividade está recollida na programación do centro e está autorizada polo Consello Escolar, que incluirá as actividades que se van a desenvolver no propio centro, así como as que se realizarán no centro receptor.</p>
<p>-Autorización da Inspección Educativa.</p>
<p>-Calendario dos intercambios. Os intercambios deberán realizarse no centro receptor, por parte dos solicitantes, durante períodos non lectivos en Galicia.</p>
<p>-Documento de aceptación do centro receptor.</p>
<p>-Compromiso de subscribir unha póliza de seguros.</p>
<p>-Certificación de ter ou non ter subvención ou axuda para a mesma finalidade procedente de calquera outra Administración ou ente público.</p>
<p>2.3. Axudas para viaxes de alumnos para a aprendizaxe de lingua estranxeira:</p>
<p>-Proxecto pedagóxico da viaxe, que incluirá os obxectivos e as actividades de aprendizaxe realizadas durante o curso no propio centro, así como as actividades que se van realizar no centro receptor. Estas deberán estar relacionadas co traballo desenvolto polos alumnos durante o curso escolar, das que se achegarán mostras acompañando a documentación. As ditas mostras poderanse presentar en soporte fotográfico ou vídeo.</p>
<p>-Certificado do director de que a actividade está recollida na programación do centro e está autorizada polo Consello Escolar.</p>
<p>-Declaración xurada do director na que se fará consta-la contratación dunha póliza de seguros que cubra o desprazamento e estadía dos alumnos no estranxeiro.</p>
<p>-Autorización do pai, nai ou titor legal para a participación do alumno nesta actividade. A autorización será solicitada polo director e quedará en poder do centro.</p>
<p>-Modalidade de aloxamento e tipo de transporte que se utilizará.</p>
<p>-Calendario da viaxe indicando as datas de saída e chegada do grupo.</p>
<p>-Nome dos profesores acompañantes á viaxe, materias que imparten e situación administrativa que teñan no centro con indicación de ser ou non coordinador do proxecto.</p>
<p>-Listaxes dos alumnos participantes no intercambio, con indicación do seu curso.</p>
<p>-Orzamento detallado dos gastos por conceptos con indicación dos derivados do aloxamento, segundo as modalidades de acollida, do transporte ó país que se visita, así como doutros gastos previstos. Deberase indica-lo custo global por alumno e o custo global por grupo.</p>
<p>-Documento de aceptación do centro receptor.</p>
<p>-Certificación de ter ou non ter subvención ou axuda para a mesma finalidade procedente de calquera outra Administración ou ente público.</p>
<p>Sexto.-Presentación de solicitudes.</p>
<p>As solicitudes asinadas polo director do centro dirixiranse á Dirección Xeral de Formación Profesional e Ensinanzas Especiais, Consellería de Educación e Ordenación Universitaria (San Caetano s/n, 15771 Santiago de Compostela), presentándose a través do rexistro xeral. Tamén poderán utilizarse para a presentación de solicitudes calquera das dependencias previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro. No caso de que optasen por presenta-la súa solicitude nunha oficina de correos, farano en sobre aberto para que a instancia sexa datada e selada polo funcionario de correos antes de ser certificada.</p>
<p>De acordo co establecido no artigo 71 da citada Lei de réxime xurídico das administracións públicas e do procedemento administrativo común, a aquelas solicitudes que non achegen os requisitos sinalados requirirase o interesado para que nun prazo de dez días emende as faltas ou acompañe os documentos preceptivos; de non o facer considerarase que desistíu da súa petición e arquivarase o expediente.</p>
<p>Sétimo.-Comisión de selección e criterios de valoración dos proxectos.</p>
<p>As solicitudes serán avaliadas por unha comisión de selección integrada polos seguintes membros:</p>
<p>Presidenta: a subdirectora xeral de Formación Profesional e Educación de Adultos ou persoa na que delegue.</p>
<p>Vocais: o xefe de Servicio de Educación de Adultos e Xestión Económica, o xefe de Servicio de Formación do Profesorado, o xefe de Servicio de Ordenación e Innovación Educativa e un inspector educativo ou persoas nas que deleguen.</p>
<p>Secretario/a: un/unha funcionario/a da subdirección xeral de Formación Profesional e de Educación de Adultos.</p>
<p>A comisión reunirase en dúas ocasións durante o ano e seleccionará os proxectos tendo en conta os seguintes criterios:</p>
<p>a) Non ter recibido esta axuda, para a mesma modalidade, en anteriores convocatorias.</p>
<p>b) A calidade do proxecto pedagóxico e a súa realización co máximo de aproveitamento, así como a metodoloxía empregada.</p>
<p>c) Centros situados en zonas rurais ou desfavorecidas.</p>
<p>d) Ter solicitada e non concedida axuda Comenius 1.2 (proxectos lingüísticos), ou Leonardo para a mesma actividade, sempre que cumpra os requisitos de calidade do proxecto.</p>
<p>e) A acollida familiar como modalidade de aloxamento, no caso dos intercambios de alumnos.</p>
<p>A comisión de selección elaborará a proposta de adxudicación de subvencións e elevaraa ó conselleiro de Educación e Ordenación Universitaria, que resolverá o que proceda.</p>
<p>Oitavo.-Comunicación.</p>
<p>A concesión ou denegación do reintegro seralle notificada directamente ó centro escolar pola Dirección Xeral de Formación Profesional e Ensinanzas Especiais. Contra esta resolución os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes contado a partir do día seguinte ó da recepción da notificación, de acordo co disposto nos artigos 116 e 117 da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>De acordo co establecido no artigo 78.5º do Decreto lexislativo 1/1999, do 7 de outubro, polo que se aproba o texto refundido da Lei 11/1992, do 7 de outubro, de réxime financeiro e orzamentario de Galicia, os centros docentes sostidos con fondos públicos considéranse entidades colaboradoras para a entrega e distribución das axudas concedidas ós beneficiarios, debendo someterse ás obrigas recollidas no citado artigo.</p>
<p>As solicitudes entenderanse denegadas de non dictarse resolución expresa no prazo de seis meses contados desde o día seguinte ó da publicación da convocatoria no Diario Oficial de Galicia.</p>
<p>Noveno.-Prazos dos pagamentos.</p>
<p>Para as axudas que non superen o importe de 6.000 euros, no momento da concesión poderá acordarse un anticipo de pagamento de ata un 80%, logo de aceptación da subvención. O 20% restante librarase unha vez finalizada e xustificada a actividade. Nas axudas que superen esta cantidade o pagamento realizarase integramente unha vez rematada a actividade.</p>
<p>Décimo.-Xustificación da actividade.</p>
<p>Logo de efectuada a viaxe, o centro docente, como entidade colaboradora da xestión de axudas públicas, deberá, de acordo co establecido no artigo 15 do Decreto 287/2000, do 21 de novembro, tramita-la seguinte documentación, no prazo máximo dun mes:</p>
<p>a) Certificación do Consello Escolar aprobatoria das contas, xuntando unha relación dos gastos efectuados asinada e selada polo director do centro. As facturas orixinais dos referidos gastos arquivaranse no centro docente para a súa custodia e para a posta en disposición, se é o caso, dos órganos de control que teñan atribuídas as funcións de comprobación e control da aplicación deses fondos.</p>
<p>b) Xustificación da totalidade do custo da viaxe de acordo cos datos indicados no orzamento inicial. O importe da subvención nunca poderá superar illadamente ou en concorrencia con subvencións ou axudas doutras administracións públicas ou doutros entes públicos ou privados, nacionais ou internacionais, o custo da actividade que vai desenvolve-lo beneficiario ou, se é o caso, a porcentaxe máxima do investimento subvencionable que legalmente se estableza. No caso de que o custo final sexa inferior ó inicialmente previsto deberase devolve-la cantidade proporcional da axuda concedida en relación coa minoración resultante do orzamento.</p>
<p>c) Memoria do traballo realizado durante a estadía no país de acollida, que deberá ser presentada un mes despois do remate da actividade.</p>
<p>A memoria incluirá os seguintes puntos:</p>
<p>-Descrición de tódalas actividades desenvolvidas.</p>
<p>-Descrición e achega do traballo elaborado.</p>
<p>-Incidencia do proxecto na mellora das capacidades lingüísticas dos alumnos, ou profesores, se é o caso, na lingua estranxeira utilizada.</p>
<p>-Listaxe dos alumnos participantes.</p>
<p>Será preciso presentar, acompañada da memoria pedagóxica, unha certificación expedida polo director do centro escolar, especificando o nome do proxecto, listaxe dos profesores, así como os seus DNI e o papel desenvolvido neste. O modelo de certificación atópase na seguinte páxina Web: <a href="http://www.xunta.es/conselle/ceoug/dxoefp/europa.">http://www.xunta.es/conselle/ceoug/dxoefp/europa.</a></p>
<p>d) Os proxectos e traballos realizados polos centros seleccionados quedarán en poder da Dirección Xeral de Formación Profesional e Ensinanzas Especiais, reservándose o dereito de difundi-los traballos realizados en función da súa orixinalidade e pasando a formar parte dos fondos documentais da Consellería de Educación e Ordenación Universitaria.</p>
<p>e) Certificación de ter ou non ter subvención ou axuda para a mesma finalidade procedente de calquera outra Administración ou ente público.</p>
<p>Décimo primeiro.-Modificación da resolución de concesión das axudas.</p>
<p>A non xustificación da axuda percibida conforme o disposto nesta orde, levará consigo o reintegro das cantidades non xustificadas de acordo co establecido nos artigos 19º e 20º do Decreto 287/2000, do 21 de novembro, polo que se desenvolve o réxime de axudas públicas da Comunidade Autónoma de Galicia.</p>
<p>Calquera alteración das condicións tidas en conta para a concesión das axudas e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da concesión.</p>
<p>Décimo segundo.-Recoñecemento das actividades realizadas.</p>
<p>1. As actividades de intercambio terán a consideración de actividade de formación permanente ó amparo do punto 28.1º da Orde do 3 de outubro de 2001 (DOG do 10 de setembro) pola que se regula a convocatoria, recoñecemento, certificación e rexistro das actividades de formación permanente do profesorado e se establecen as equivalencias das actividades de investigacións e das titulacións. A Dirección Xeral de Formación Profesional e Ensinanzas Especiais expedirá a certificación correspondente ó profesorado participante unha vez presentada a memoria correspondente e recibido o informe favorable.</p>
<p>2. A valoración en horas de formación será a seguinte:</p>
<p>-Funcións de coordinación do intercambio: ata 50 horas.</p>
<p>-Funcións de colaboración no intercambio: ata 35 horas.</p>
<p>Disposicións derradeiras</p>
<p>Primeira.-Autorízase a dirección xeral de Formación Profesional e Ensinanzas Especiais para dicta-las disposicións necesarias no desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no DOG.</p>
<p>Santiago de Compostela, 17 de febreiro de 2003.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO II</p>
<p>Baremos económicos</p>
<p>Intercambios lingüísticos</p>
<table><tbody><tr><td></td></tr>
<tr><td>Distancia en kms</td><td>Países</td><td>Importe máximo
por alumno</td><td>Importe máximo
por profesor</td></tr>
<tr><td></td></tr>
</tbody></table>
<table><tbody><tr><td>Ata 1.000 km</td><td>Portugal</td><td>140 euros</td><td>400 euros</td></tr>
<tr><td></td></tr>
<tr><td>De 1.000 a 3.000 km</td><td>Francia</td><td>250 euros</td><td>435 euros</td></tr>
<tr><td></td></tr>
<tr><td>De 3.000 a 6.000 km</td><td>Italia, Reino Unido, Alemania, Países Baixos</td><td>325 euros</td><td>505 euros</td></tr>
<tr><td></td></tr>
<tr><td>De 3.000 a 6.000 km</td><td>Dinamarca, Irlanda, República Checa</td><td>380 euros</td><td>560 euros</td></tr>
<tr><td></td></tr>
<tr><td>De 6.000 a 8.000 km</td><td>Grecia, Romanía, Suecia, Finlandia</td><td>400 euros</td><td>580 euros</td></tr>
<tr><td></td></tr>
<tr><td>Máis de 10.000 km</td><td>EEUU, Canadá</td><td>470 euros</td><td>650 euros</td></tr>
<tr><td></td></tr></tbody></table>
<p>Intercambios de profesores</p>
<table><tbody><tr><td></td></tr>
<tr><td>Distancia en kms</td><td>Países</td><td>Importe máximo</td></tr>
<tr><td></td></tr>
</tbody></table>
<table><tbody><tr><td>Menos de 500</td><td>Portugal</td><td>550 euros</td></tr>
<tr><td></td></tr>
<tr><td>de 500 a 3.000</td><td>Francia</td><td>770 euros</td></tr>
<tr><td></td></tr>
<tr><td>de 3.000 a 6.000</td><td>Reino Unido, Italia,
Países Baixos,
Alemania, Bélxica</td><td>925 euros</td></tr>
<tr><td></td></tr>
<tr><td>de 3.000 a 6.000</td><td>Dinamarca, Rep. Checa,
Irlanda, Hungría</td><td>975 euros</td></tr>
<tr><td></td></tr>
<tr><td>de 6.000 a 8.000</td><td>Suecia, Finlandia</td><td>1.075 euros</td></tr>
<tr><td></td></tr>
<tr><td></td><td>Grecia, Europa Oriental</td><td>1.025 euros</td></tr>
<tr><td></td></tr>
<tr><td>Máis de 8.000</td><td>USA, Canadá, etc</td><td>1.375 euros</td></tr>
<tr><td></td></tr></tbody></table>
<p>Visitas preparatorias/visitas de estudio</p>
<table><tbody><tr><td></td></tr>
<tr><td>Países</td><td>Importe máximo</td></tr>
<tr><td></td></tr>
</tbody></table>
<table><tbody><tr><td>Portugal</td><td>450 euros</td></tr>
<tr><td></td></tr>
<tr><td>Francia</td><td>700 euros</td></tr>
<tr><td></td></tr>
<tr><td>Reino Unido, Italia, Países Baixos,
Alemania, Bélxica</td><td>850 euros</td></tr>
<tr><td></td></tr>
<tr><td>Dinamarca, Rep. Checa, Irlanda, Hungría</td><td>900 euros</td></tr>
<tr><td></td></tr>
<tr><td>Suecia, Noruega, Finlandia, Grecia, Romanía</td><td>1.000 euros</td></tr>
<tr><td></td></tr>
<tr><td>Outros países</td><td>1.300 euros</td></tr>
<tr><td></td></tr></tbody></table>

