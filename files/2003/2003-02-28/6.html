---
date: '2003-02-28'
id: 7EB6
page: 2
number: 42
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 13 de febreiro de 2003 pola que se aproban as bases que rexerán o
  concurso público de axudas a asociacións de estudiantes universitarios,
  legalmente constituídas, das universidades galegas, e se anuncia a súa
  convocatoria correspondente ó curso académico 2002/2003.
range: Orde
url: 'https://www.xunta.gal/dog/Publicados/2003/20030228/Anuncio7EB6_gl.html'
---
<p>O Estatuto de autonomía de Galicia, no seu artigo 31 establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 xaneiro de 1988; DOG do 17 de febreiro de 1988), transferiulle á Comunidade Autónoma competencias en materia de universidades. Estas competencias foron asumidas pola Comunidade Autónoma e asignadas á Consellería de Educación no Decreto 62/1988, do 17 de marzo (DOG do 8 de abril). A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do sistema universitario de Galicia con tres universidades: a Universidade da Coruña, a de Santiago de Compostela e a de Vigo.</p>
<p>A Lei orgánica 6/2001, do 21 de decembro, de universidades no seu artigo 46.2º, recoñécelles ós estudiantes o dereito de asociación no ámbito universitario.</p>
<p>A Consellería de Educación e Ordenación Universitaria considerou conveniente estima-lo asociacionismo universitario e as actividades de carácter informativo e científico dos estudiantes deste nivel do ensino como un modo de potencia-lo dinamismo da universidade.</p>
<p>En consecuencia, co fin de poñer en práctica esta tarefa dentro das dispoñibilidades orzamentarias e tendo en conta as experiencias das convocatorias pasadas, convócase concurso público para a concesión de axudas ás asociacións estudiantís universitarias de Galicia.</p>
<p>Estas accións son incompatibles con calquera outra destinada a ese mesmo fin por algunha das administracións públicas competentes ou calquera dos seus organismos, entes ou sociedades.</p>
<p>Polo que antecede, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convócanse axudas para as asociacións de estudiantes legalmente constituídas das tres universidades galegas, para o curso académico 2002/2003, para realizar algunha das seguintes accións:</p>
<p>a) Fomento das actividades de carácter científico, informativo, cultural e deportivo, así como de formación e mellora das condicións de estudio.</p>
<p>b) Organización, asistencia a congresos científicos, certames e reunións de estudiantes.</p>
<p>c) Fomento dos servicios de axuda e información ós estudiantes en temas de ámbito académico.</p>
<p>d) Fomento das actividades universitarias que faciliten información e favorezan a relación dos estudiantes co mundo do traballo e co primeiro emprego.</p>
<p>Artigo 2º.-Orzamento e contía.</p>
<p>A Consellería de Educación e Ordenación Universitaria financiará estas axudas con cargo á partida orzamentaria 07.05.322C.480.1 dos orzamentos da Comunidade Autónoma de Galicia para o ano 2003, por un importe de 50.269 A.</p>
<p>A contía máxima de cada axuda non poderá supera-la cantidade de 2.614,40 A.</p>
<p>No caso daquelas asociacións de estudiantes ás que no curso académico 2001/2002 se lles concedese unha axuda e non fose xustificada total ou parcialmente, aplicaráselles unha reducción sobre o importe concedido que será fixada pola comisión avaliadora.</p>
<p>Artigo 3º.-Beneficiarios.</p>
<p>As axudas poden ser solicitadas polas asociacións de estudiantes de 1º e 2º ciclo das tres universidades galegas legalmente constituídas, dadas de alta no rexistro xeral de asociacións e no de cada universidade.</p>
<p>Artigo 4º.-Solicitudes e documentación.</p>
<p>As solicitudes, segundo o modelo ED403A que se publica como anexo a esta orde, asinada polo presidente ou representante legal da asociación, presentaranse no rexistro xeral da Consellería de Educación e Ordenación Universitaria, dirixidas á Dirección Xeral de Universidades-Subdirección Xeral de Universidades (edificio administrativo San Caetano, s/n, 15781 Santiago de Compostela), ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999 (BOE do 14 de xaneiro), para a presentación de instancias. Se, no uso deste dereito, a solicitude é remitida por correo, presentarase en sobre aberto para que sexa datada e selada polo funcionario de correos antes de certificala.</p>
<p>O prazo de presentación de solicitudes será de corenta días hábiles contados a partir do día seguinte ó da publicación desta convocatoria no Diario Oficial de Galicia.</p>
<p>As solicitudes deberán ir xunto coa seguinte documentación:</p>
<p>* Copia do CIF da asociación.</p>
<p>* Copia do DNI e xustificante da matrícula, de tódolos membros directivos e responsables da asociación que solicita a axuda.</p>
<p>* Copia dos estatutos da asociación coa actualización de tódolos cargos directivos.</p>
<p>* Cotas e número de estudiantes asociados.</p>
<p>* Programa de actividades deste curso, xunto cun informe no que debese incluír, xustificación, inte</p>
<p>rese, obxectivos e alcance da actividade, data de realización, orzamento detallado de ingresos e gastos que comporta. No caso de solicita-la axuda por primeira vez ou no caso de que non se lle concedese na convocatoria anterior, deberán xuntar á solicitude unha memoria na que quede constancia das actividades desenvolvidas pola asociación no curso anterior á convocatoria.</p>
<p>* Declaración xurada do conxunto de tódalas solicitudes efectuadas ou concedidas para este fin, das distintas administracións públicas competentes, coa que se entenderá cumprido o mesmo requisito esixido previo ó derradeiro pagamento.</p>
<p>* Documento facilitado pola entidade bancaria a nome da asociación e de dous dos seus representantes legais, no que conste o número da conta do cliente e os códigos que identifican o banco, a oficina e o díxito de control.</p>
<p>Artigo 5º.-Período e selección.</p>
<p>As actividades que se subvencionan nesta convocatoria serán realizadas durante o curso académico 2002/2003.</p>
<p>Non se financiarán accións realizadas fóra do prazo establecido no parágrafo anterior nin tampouco accións que xa foron financiadas na convocatoria anterior.</p>
<p>A selección farase tendo en conta o programa de actividades e a súa importancia en función dos obxectivos fixados no artigo 1º desta convocatoria.</p>
<p>Artigo 6º.-Tramitación.</p>
<p>Unha vez comprobado que tódalas solicitudes reúnen os requisitos establecidos nesta orde de convocatoria, exporanse as listas provisionais das solicitudes admitidas e excluídas por documentación nos taboleiros de anuncios da Consellería de Educación e Ordenación Universitaria, nos das súas delegacións provinciais e dos vicerrectorados de estudiantes das tres universidades galegas, sinalando, se é o caso, as causas de exclusión.</p>
<p>Así mesmo, estas listas tamén poderán ser consultadas na páxina web da Xunta de Galicia-Consellería de Educación e Ordenación Universitaria.www.xunta.es/ceoug/dxu/</p>
<p>As listas provisionais estarán expostas do 9 ó 19 de maio deste ano. Os interesados poderán, durante ese mesmo prazo, formula-las reclamacións para emendar erros e faltas de documentación ante a Dirección Xeral de Universidades presentando, se é o caso, a documentación necesaria.</p>
<p>Transcorrido este prazo sen que se emenden as causas de exclusión arquivarase o expediente sen máis trámite.</p>
<p>Artigo 7º.-Comisión avaliadora.</p>
<p>A selección dos candidatos será realizada por unha comisión avaliadora integrada por:</p>
<p>Presidente:</p>
<p>O director xeral de Universidades ou, por delegación, o subdirector xeral de Universidades.</p>
<p>Vocais:</p>
<p>Vicerrector de Estudiantes da Universidade da Coruña.</p>
<p>Vicerrectora de Estudiantes da Universidade de Santiago de Compostela.</p>
<p>Vicerrector de Extensión Universitaria e Estudiantes da Universidade de Vigo.</p>
<p>Un funcionario do Servicio de Apoio e Orientación ós Estudiantes Universitarios.</p>
<p>Secretario:</p>
<p>Un funcionario da Dirección Xeral de Universidades, que actuará con voz e voto.</p>
<p>Artigo 8º.-Resolución.</p>
<p>Efectuada a selección pola comisión, esta elevará, a través da Dirección Xeral de Universidades, un informe-proposta ó conselleiro de Educación e Ordenación Universitaria, quen resolverá. Contra esta resolución, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo, no prazo de dous meses, perante o Tribunal Superior de Xustiza de Galicia.</p>
<p>Artigo 9º.-Pagamento.</p>
<p>Para os efectos de cobramento, o presidente ou representante legal da asociación deberá entregar, de conformidade co artigo 15 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, na Dirección Xeral de Universidades, antes do 11 de outubro de 2003, unha memoria na que consten os seguintes puntos:</p>
<p>a) Descrición das actividades realizadas.</p>
<p>b) Resumo económico xunto coas das facturas orixinais, no que se expliquen os gastos realizados.</p>
<p>c) Declaración xurada do conxunto de tódalas axudas solicitadas, tanto as aprobadas ou concedidas como as pendentes de resolución, para un mismo fin, das distintas administraccións públicas competentes o de calquera dos seus organismos, entes ou sociedades.</p>
<p>O presidente ou representante legal da asociación de estudiantes será a persoa responsable ante a Dirección Xeral de Universidades, asinará a solicitude e asumirá tódalas responsabilidades do destino da axuda.</p>
<p>A asociación beneficiaria fará consta-la colaboración da Consellería de Educación e Ordenación Universitaria da Xunta de Galicia nas actividades subvencionadas.</p>
<p>O aboamento das axudas convocadas nesta orde farase de acordo co estipulado nos artigos 15 e 16</p>
<p>do Decreto 287/2000, do 21 de novembro, polo que se desenvolve o réxime de axudas subvencións pública da Cominidade Autónomaa de Galicia, tanto para a xustificación como para o pagamento.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asinado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas nesta orde constituirá causa determinante de revogación da axuda e do seu reintegro polo beneficiario ou solicitante, segundo o disposto nos artigos 4 e 19 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Terceira.-Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Cuarta.-Se, por calquera causa, no momento en que a comisión avaliadora teña que examina-las solicitudes, algún dos compoñentes non puidesen asistir, será substituído pola persoa que para o efecto se</p>
<p>nomee. O dito nomeamento deberá recaer noutra persoa da dirección xeral, ou da universidade correspondente, en virtude da súa representación.</p>
<p>Quinta.-Para os efectos establecidos no artigo 10 do Decreto 287/2000, do 21 de novembro (DOG do 11 de decembro), polo que se desenvolve o réxime de axudas e subvencións públicas da Comunidade Autónoma de Galicia, o prazo máximo para resolve-las solicitudes correspondentes ás accións especificadas nesta orde será de seis meses, contados a partir da publicación desta convocatoria no Diario Oficial de Galicia.</p>
<p>As solicitudes entenderanse desestimadas de non dictarse resolución expresa no prazo sinalado no parágrafo anterior.</p>
<p>Disposicións derradeiras</p>
<p>Primeira.-Autorízase o director xeral de Universidades para dicta-las disposicións necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 13 de febreiro de 2003.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

