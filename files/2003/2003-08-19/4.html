---
date: '2003-08-19'
id: '19062'
page: 10
number: 159
agency: CONSELLERÍA DE EMIGRACIÓN
section: III. OUTRAS DISPOSICIÓNS
title: >-
  Orde do 7 de agosto de 2003 pola que se regula a concesión de subvencións a
  asociacións de inmigrantes de nacionalidade española e estranxeira.
range: Orde
url: 'https://www.xunta.gal/dog/Publicados/2003/20030819/Anuncio19062_gl.html'
---
<p>O Decreto 196/2003, do 20 de marzo, polo que se desenvolve a estructura orgánica da Consellería de Emigración establece, entre as súas competencias, o exercicio da política inmigratoria nacional e estranxeira en Galicia.</p>
<p>O fenómeno da globalización e os constantes movementos migratorios que se están a producir están a afectar a tódolos países, non quedando Galicia allea a esta situación. De feito, a nosa Comunidade Autónoma presenta nos últimos cinco anos un notable incremento dos movementos inmigratorios ata chegar a un rexistro de máis de oitenta e dous mil inmigrantes. Ante esta situación, a creación da Consellería de Emigración resposta á decisión do goberno galego de elaborar unha política autonómica propia en materia de inmigración nacional e estranxeira axeitada á realidade que se está a presentar no noso país.</p>
<p>Con este fin, e ante a existencia de asociacións de inmigrantes de nacionalidade española e estranxeira radicadas no noso territorio, a conveniencia de apoialas no exercicio das súas funcións e a competencia asumida pola consellería de apoio á creación e mantemento do movemento asociativo inmigratorio, convócase esta orde de axudas a fin de facilitarlle ás devanditas entidades o desenvolvemento das súas actuacións.</p>
<p>Finalmente, o marco normativo ó que se axusta esta convocatoria, ademais de ás bases establecidas nela, é o disposto no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, e polo Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Por todo o exposto, e no exercicio das facultades que me confire o artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto e finalidade da convocatoria.</p>
<p>O obxecto desta orde e regula-los requisitos e condicións para a concesión, por parte da Consellería de Emigración, de subvencións a asociacións de inmigrantes en Galicia, tanto nacionais (incluídos os emigrantes retornados procedentes doutros países) como estranxeiros, que desenvolvan programas que favorezan a súa integración social.</p>
<p>Artigo 2º.-Requisitos das entidades solicitantes.</p>
<p>As asociacións que soliciten subvención con cargo a esta convocatoria deberán reunir, á finalización do prazo de presentación de solicitudes, os seguintes requisitos:</p>
<p>a) Carecer de ánimo de lucro, estar integrados por inmigrantes ou emigrantes retornados, e ter entre os seus fins estatutarios a atención á poboación inmigrante en Galicia, nacional ou estranxeira, e que así conste nos seus estatutos.</p>
<p>b) Ter sede permanente na Comunidade Autónoma galega.</p>
<p>c) Estar debidamente inscrita como asociación no rexistro correspondente.</p>
<p>Artigo 3º.-Accións subvencionables e contía da axuda.</p>
<p>Poderán subvencionarse con cargo a esta convocatoria os gastos correntes e de equipamento, derivados do funcionamento das entidades indicadas no artigo anterior e correspondentes ó exercicio económico do ano 2003.</p>
<p>Cada entidade beneficiaria poderá recibir unha axuda de ata o 80% do orzamento presentado e ata un máximo de 8.000 euros.</p>
<p>Artigo 4º.-Criterios de valoración.</p>
<p>Para a determinación da contía a conceder a cada entidade teranse en conta os seguintes criterios:</p>
<p>a) Ámbito territorial de actuación da entidade solicitante. Valorarase de 1 a 4 puntos segundo o ámbito sexa municipal, provincial, supraprovincial ou autonómico.</p>
<p>b) Nº de asociados. Ata 50 asociados valorarase 1 punto; de 51 a 100 con 2 puntos e máis de 100 con 3 puntos.</p>
<p>c) Programación das actividades que desenvolva; particularmente, teranse en conta as seguintes (valorarase de 1 a 3 puntos):</p>
<p>-Programas de sensibilización e fomento da interculturalidade. Proxectos que promovan accións tendentes ó respecto e á tolerancia e rexeiten toda clase de actuacións xenófobas e promocionen o intercambio cultural entre a poboación inmigrante e a poboación autóctona.</p>
<p>-Programas de información, orientación e asesoramento, tendentes a proporcionar á poboación inmigrante un coñecemento dos seus dereitos e dos recursos ós que poden acceder pola súa condición e situación.</p>
<p>-Programas que promovan a coordinación e cooperación social neste eido e que potencien a creación de redes solidarias, coordinación de actuacións e transmisión de experiencias que favorezan a mellora da calidade da intervención neste sector.</p>
<p>Artigo 5º.-Aplicacións orzamentarias.</p>
<p>As axudas que se concedan con cargo a esta convocatoria imputaranse á aplicación orzamentaria 17.04.213A.480.0 ata unha contía máxima de 75.000 euros, e na aplicación orzamentaria 17.04.213A.780.1 ata unha contía de 75.000 euros.</p>
<p>Artigo 6º.-Lugar e prazo de presentación de solicitudes.</p>
<p>1. As solicitudes dirixiranse á Consellería de Emigración e poderán presentarse por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>2. O prazo de presentación será de corenta días hábiles contados desde o día seguinte ó da publicación desta orde no Diario Oficial de Galicia.</p>
<p>Artigo 7º.-Solicitude e documentación.</p>
<p>As solicitudes presentaranse segundo o modelo oficial establecido como anexo I a esta orde, á que deberán xunta-la seguinte documentación en orixinal ou copia debidamente compulsada:</p>
<p>1. Acreditación da identidade e capacidade de representación do asinante da solicitude que actúa en nome da entidade solicitante.</p>
<p>2. Fotocopia cotexada da tarxeta de identificación fiscal.</p>
<p>3. Copia dos seus estatutos e acreditación do requisito de inscrición da entidade no rexistro correspondente.</p>
<p>4. Certificación do secretario da asociación que acredite o número de socios da entidade.</p>
<p>5. Memoria explicativa da entidade solicitante correspondente á súa actividade durante o ano 2002, agás no suposto de asociacións de nova creación, e actuacións executadas ou para realizar no ano 2003, segundo o anexo II.</p>
<p>6. Orzamento de gastos correntes e/ou de equipamento previstos para o ano 2003 para os que solicita a subvención.</p>
<p>Artigo 8º.-Emenda da solicitude.</p>
<p>Se a solicitude non estivese debidamente cuberta ou non se achega a documentación esixida, a Consellería de Emigración requirirá ó interesado para que, no prazo máximo de dez días, emende a falta ou achegue os documentos preceptivos, con indicación de que, se así non o fixer, se entenderá desistido da súa petición, de conformidade co disposto no artigo 71 da Lei 30/1992, de réxime xurídico das administracións públicas e do procedemento administrativo común, dictándose resolución para o efecto.</p>
<p>Artigo 9º.-Resolución.</p>
<p>A competencia para resolve-las solicitudes de axudas correspóndelle ó conselleiro de Emigración, quen dictará a correspondente resolución no prazo máximo de 3 meses, que se computarán a partir do día seguinte ó da publicación desta orde no Diario Oficial de Galicia. Transcorrido o dito prazo sen se dictaren as resolucións expresas, poderán entenderse desestimadas as solicitudes, de acordo co establecido nos artigos 1 e 2 da Lei 6/2001, do 29 de xuño, de adecuación da normativa da Comunidade Autónoma de Galicia á Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 10º.-Recursos.</p>
<p>Contra a resolución expresa ou presunta, que pon fin á vía administrativa, poderán os interesados interpoñer potestativamente recurso de reposición ante o mesmo órgano que as dictou, no prazo dun mes</p>
<p>contado a partir do día seguinte ó da recepción da correspondente notificación, no caso de resolución expresa. No caso de que a resolución se entenda desestimada por silencio administrativo, o prazo será de 3 meses contados a partir do día seguinte ó de producción do acto presunto.</p>
<p>De non se estima-la presentación deste recurso, poderán os interesados interpoñer recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia no prazo de 2 meses contados a partir do día seguinte ó da recepción da correspondente notificación, se a resolución é expresa. No caso de que a resolución se entenda desestimatoria por silencio administrativo, o prazo será de 6 meses contados a partir do día seguinte ó de producción do acto presunto.</p>
<p>Ademais deste réxime de recursos contra a resolución de adxudicación das axudas, esta convocatoria e as súas bases poderán impugnarse na forma e nos prazos establecidos na Lei de réxime xurídico das administracións públicas e do procedemento administrativo común.</p>
<p>Artigo 11º.-Forma de pagamento e xustificación da axuda.</p>
<p>O importe da subvención concedida será transferido á conta bancaria da que sexa titular a entidade beneficiaria e así se acredite mediante certificación bancaria segundo o modelo establecido no epígrafe correspondente do anexo I desta orde.</p>
<p>O pagamento da axuda realizarase da seguinte forma: realizarase un anticipo, sen xustificación previa, do 50% do importe da axuda concedida no momento da súa concesión, librándose o 50% restante no momento da completa xustificación dos gastos, que deberá realizarse antes do 10 de decembro do ano 2003.</p>
<p>Para a xustificación dos gastos deberán presentarse os correspondentes orixinais ou copias compulsadas de facturas; contratos de aluguer ou de servicios ou subministracións; recibos validamente emitidos; e boletíns de cotización da Seguridade Social no caso de gastos de persoal. O órgano xestor reserva para si a facultade de solicitar calquera outro documento que considere conveniente para a correcta xustificación do gasto.</p>
<p>Artigo 12º.-Modificación da resolución de concesión.</p>
<p>Toda alteración das condicións tidas en conta para a concesión das axudas poderá dar lugar á modificación da resolución de concesión e, eventualmente, á súa revogación, de acordo co disposto no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Artigo 13º.-Compatibilidade das axudas.</p>
<p>As axudas concedidas en virtude desta orde serán compatibles con outras, calquera que sexa a súa natureza ou Administración ou entidade que as conceda, sempre que a suma de todas elas non supere</p>
<p>o custo total da acción subvencionable. Para a determinación do cumprimento deste requisito, o beneficiario da axuda deberá informar no momento da solicitude e ó longo do ano 2003 de tódalas axudas e subvencións que para o mesmo fin perciba de calquera entidade pública ou privada.</p>
<p>Artigo 14º.-Obrigas dos beneficiarios.</p>
<p>Os beneficiarios das axudas estarán obrigados a:</p>
<p>a) Mante-la súa actividade, alomenos durante dous anos contados a partir do momento da concesión da axuda, agás causas de forza maior debidamente xustificadas.</p>
<p>b) Someterse ás actuacións de comprobación que considere oportuno a Consellería de Emigración e ás de control financeiro que corresponden á Intervención Xeral da Comunidade Autónoma e ó Tribunal de Contas e o Consello de Contas segundo a lexislación vixente na materia, facilitando o seu labor de fiscalización e control.</p>
<p>c) Comunicar á consellería a obtención de subvencións ou axudas para a mesma finalidade procedentes de calquera entidade pública ou privada.</p>
<p>d) Facer constar nos medios de difusión e publicidade das súas actividades a condición de subvencionada pola Consellería de Emigración.</p>
<p>Artigo 15º.-Reintegro.</p>
<p>De conformidade co disposto no artigo 78.9º do Decreto lexislativo 1/1999, procederá ó reintegro, total ou parcial, da subvención concedida e os xuros de demora producidos desde o momento do seu pagamento nos seguintes casos:</p>
<p>a) Incumprimento da obriga de xustificación.</p>
<p>b) Obtención da subvención sen reuni-los requisitos esixidos para a súa concesión.</p>
<p>c) Incumprimento da finalidade para a que foi concedida a subvención.</p>
<p>d) Incumprimento das condicións impostas ó beneficiario pola concesión da axuda.</p>
<p>Disposicións adicionais</p>
<p>Primeira.-Autorízase a delegación de competencias do conselleiro de Emigración no director xeral de Apoio á Inmigración para a resolución da concesión e denegación das subvencións previstas nesta orde.</p>
<p>Segunda.-Facúltase o director xeral de Apoio á Inmigración para que dicte, no exercicio das súas competencias, as resolucións e aclaracións necesarias para o desenvolvemento e cumprimento desta orde.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de agosto de 2003.</p>
<p>Aurelio D. Miras Portugal</p>
<p>Conselleiro de Emigración</p>

