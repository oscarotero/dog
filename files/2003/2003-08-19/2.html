---
date: '2003-08-19'
id: 1905A
page: 10
number: 159
agency: 'CONSELLERÍA DE INNOVACIÓN, INDUSTRIA E COMERCIO'
section: III. OUTRAS DISPOSICIÓNS
title: >-
  Orde do 6 de agosto de 2003 pola que se convocan axudas para a realización de
  proxectos de investigación sobre materias turísticas dentro do programa de
  Ciencias Sociais do Plan Galego de Investigación, Desenvolvemento e Innovación
  Tecnolóxica (2002-2005).
range: Orde
url: 'https://www.xunta.gal/dog/Publicados/2003/20030819/Anuncio1905A_gl.html'
---
<p>A Lei 12/1993, de fomento de investigación e desenvolvemento tecnolóxico de Galicia, no seu artigo 1 establece como obxectivo xeral o fomento da investigación científica e a innovación tecnolóxica para promove-lo desenvolvemento económico, social e productivo de Galicia. Como unha ferramenta encamiñada ó logro deste obxectivo, a citada lei, no seu capítulo II, crea o Plan Galego de Investigación e Desenvolvemento Tecnolóxico. O Consello da Xunta de Galicia, na súa reunión do 14 de marzo de 2002, aprobou o Plan Galego de Investigación, Desenvolvemento e Innovación Tecnolóxica (2002-2005).</p>
<p>O plan está integrado por programas xerais, sectoriais e horizontais. Dentro dos programas sectoriais figura o bloque de Servicios ó Cidadán que está formado por dous programas: Ciencias Sociais e Sociedade da Información. Dentro do programa de Ciencias Sociais inclúese, entre outros, proxectos relacionados co turismo, ocio e deporte, é dicir, proxectos relacionados co estudio da demanda turística e da motivación do ocio, relación entre o turismo e a conservación da paisaxe e do patrimonio, saturación de centros turísticos, diversificación da oferta turística, etc.</p>
<p>A importancia que o sector turístico ten no desenvolvemento da nosa economía require que por parte das administracións públicas se dediquen recursos para xerar iniciativas con tendencia a mellorar cada día o sector para así mante-la demanda existente e incrementala en todo o que sexa posible.</p>
<p>En consecuencia co anterior a Consellería de Innovación, Industria e Comercio en colaboración coa Consellería de Cultura, Comunicación Social e Turismo, e en virtude das atribucións que ten con</p>
<p>feridas pola Lei 1/1983, do 22 de febreiro, reguladora da Xunta de Galicia e do seu presidente, e o Decreto 223/2003, do 11 de abril, polo que se establece a estructura orgánica da Consellería de Innovación, Industria e Comercio,</p>
<p>DISPÓN:</p>
<p>Primeiro.-Obxecto e áreas de estudio e investigación.</p>
<p>Convocar ata un máximo de doce axudas para a realización de proxectos de investigacións por parte de investigadores novos que deberán versar sobre algún dos seguintes temas:</p>
<p>1. Comunicación e promoción turística referida a Galicia (oficinas de turismo, imaxe de Galicia a partir do material de divulgación, marcas, accións, promocións).</p>
<p>2. Destinos turísticos fráxiles: natureza, rural, núcleos históricos (xestión de visitantes, impacto do turismo, indicadores de sustentabilidade).</p>
<p>3. Turismo e dinamización económica en Galicia (xeración de emprego, gasto turístico, tecido empresarial, comercialización de productos).</p>
<p>4. Novos productos turísticos e diversificación da oferta (náutico, termal, natureza, cultural, social, outros).</p>
<p>5. Hostalería, calidade nos servicios e profesionalización do sector.</p>
<p>6. Políticas das administracións públicas e lexislación en materia turística. Estudios comparados.</p>
<p>Segundo.-Duración e dotación económica.</p>
<p>Os proxectos que resulten seleccionados deberán estar finalizados nos 12 meses seguintes ó da concesión das axudas, se ben a petición do interesado e por causa xustificada poderá autorizarse unha ampliación do dito prazo ata o 12 de novembro de 2004.</p>
<p>O importe de cada unha das axudas concedidas oscilará entre 4.200 euros e 6.600 euros e será determinado pola comisión de selección en función da complexidade do proxecto e dos custos aparellados previsibles, o seu aspecto innovador ademais do interese dos seus obxectivos. Para a concesión destas axudas destinarase ata un máximo de cincuenta e catro mil cen euros que se imputaran á aplicación orzamentaria 08.05.432A.781.0 dos orzamentos da Comunidade Autónoma de Galicia para 2003 e 2004 (27.050 euros en cada unha delas).</p>
<p>Terceiro.-Beneficiarios e natureza xurídica da relación.</p>
<p>Poderán ser beneficiarios destas axudas, unha persoa o un equipo interdisciplinar como máximo de tres persoas que reúna/n os seguintes requisitos: diplomados en turismo, técnicos de empresas e actividades turísticas ou titulados superiores, idade máxima de 35 anos, que acrediten formación e/ou con experiencia en materias relacionadas coa área sobre a que se propón investigar, e non foran adxudicatarios de máis dunha axuda deste tipo en anteriores convocatorias da Consellería de Cultura, Comunicación Social e Turismo, ou da Secretaría Xeral de Investigación e Desenvolvemento. As axudas concedidas son incompatibles con calquera outra destinada ó mesmo obxecto ou finalidade.</p>
<p>A condición de beneficiario da axuda obxecto desta convocatoria non xerará relación laboral ou contractual de ningún tipo coa Xunta de Galicia nin a inclusión na Seguridade Social.</p>
<p>Cuarto.-Solicitudes e documentación.</p>
<p>1. As persoas interesadas presentarán no rexistro xeral da Dirección Xeral de Investigación e Desenvolvemento, ou por calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, dentro dos 40 días hábiles seguintes ó da publicación desta orde no Diario Oficial de Galicia, a seguinte documentación:</p>
<p>a) Unha solicitude segundo o modelo oficial CSO-05, do que a cara externa se publica como anexo á presente orde está dispoñible de forma íntegra na Internet nos enderezos: <a href="http://www.sxid.org">http://www.sxid.org</a>; htt://www.xunta.es/conselle/in.</p>
<p>b) De se-lo o caso, composición do equipo (máximo de 3 persoas) que realizará o proxecto.</p>
<p>c) Fotocopia cotexada do DNI (por ámbalas caras), do solicitante e, se é o caso, dos restantes membros do equipo.</p>
<p>d) Currículum vitae cos documentos acreditativos mediante documentos orixinais ou copias cotexadas (so se valorará o acreditado) e, en todo caso, a certificación académica completa na que se detallen as cualificacións obtidas na licenciatura, diplomatura ou na materia de técnico de empresas e actividades turísticas e as súas datas de obtención (orixinal ou fotocopia compulsada). Así mesmo, achegarase copia cotexada do correspondente título.</p>
<p>Os títulos obtidos no estranxeiro ou en centros non estatais deberán estar validados na data de finalización do prazo de presentación das solicitudes.</p>
<p>No caso dos equipos, esta documentación entenderase referida a cada un dos membros do equipo.</p>
<p>e) Memoria do proxecto de investigación. Nela farase mención específica dos obxectivos, contidos básicos do proxecto e as estratexias específicas de análise e indagación que se van utilizar. O tema do proxecto referirase a unha das alíneas da base primeira desta orde.</p>
<p>f) Declaración xurada das axudas solicitadas para o mesmo proxecto ás distintas administracións públicas ou calquera dos seus organismos, entes ou sociedades.</p>
<p>g) Declaración expresa de estar ó día do pagamento das súas obrigacións tributarias e de seguridade social.</p>
<p>h) Declaración expresa de non ter contraída ningunha débeda, por ningún concepto, coa Xunta de Galicia.</p>
<p>Quinto.-Tramitación.</p>
<p>Os servicios administrativos da Dirección Xeral de Investigación e Desenvolvemento procederán á revisión das solicitudes presentadas comprobando si é correcta a documentación achegada. No caso contrario, requirirase ó solicitante para que, no prazo de dez días a complete ou emende os erros detectados coa advertencia de que, de non facelo, se lle considerará desistido da súa solicitude procedéndose conforme o disposto no artigo 71 da Lei 30/1992, modificada pola Lei 4/1999.</p>
<p>Non axustarse ós termos da convocatoria, o incumprimento dos requisitos nela establecidos, a ocultación de datos, a súa alteración ou calquera manipulación da información solicitada será causa de desestimación da solicitude presentada, con independencia de que poida acordarse outro tipo de actuacións.</p>
<p>Sexto.-Procedemento de avaliación, selección e resolución da convocatoria.</p>
<p>A valoración das solicitudes presentadas, así como a proposta de selección e determinación da contía da axuda, será realizada por unha comisión designada polo director xeral de Investigación e Desenvolvemento, constituída por cinco membros un dos cales actuará como presidente, outro como secretario e dos tres vocais dous serán propostos pola Dirección Xeral de Turismo. A selección dos beneficiarios realizarase mediante a valoración dos méritos acreditados conforme o seguinte baremo:</p>
<p>a) Expediente académico: ata 4 puntos.</p>
<p>b) Coñecementos da lingua galega: ata 1 punto.</p>
<p>c) Outros méritos de currículum vitae: ata 3 puntos. Valorarase a formación ou experiencia en materias relacionadas co obxecto da convocatoria e do proxecto proposto, e o coñecemento doutras linguas.</p>
<p>d) Memoria: ata 4 puntos. Valorarase especialmente o aspecto innovador do proxecto e a adecuación da metodoloxía proposta ós obxectivos que pretenden alcanzarse con este.</p>
<p>No caso de equipos a puntuación das alíneas a), b) e c) obterase pola media aritmética da puntuación que cada un deles obtivo en cada alínea.</p>
<p>A comisión poderá realizar unha entrevista cos aspirantes que acrediten máis de 8 puntos no anterior baremo. Versará sobre os méritos curriculares e a memoria e terá unha duración máxima de 15 minutos. En función do contido da entrevista, a comisión poderá aumenta-la puntuación asignada nun máximo do 25%. A comisión de selección elevará a proposta de resolución ó conselleiro de Innovación, Industria e Comercio que dictará a oportuna resolución. Esta resolución publicarase no DOG.</p>
<p>O prazo máximo para resolve-las solicitudes presentadas ó amparo da correspondente convocatoria, será de 6 meses, contados desde a apertura do prazo de presentación de solicitudes. De non mediar resolución expresa no dito prazo as solicitudes deberán entenderse desestimadas.</p>
<p>Contra as resolucións expresas ou presuntas que poñen fin á vía administrativa, poderán os interesados interpoñer potestativamente recurso de reposición ante o mesmo órgano, no prazo dun mes contado a partir do día seguinte ó da recepción da correspondente notificación no caso de resolucións expresas. No caso de que a resolución se entenda desestimatoria por silencio administrativo, o prazo será de tres meses contados a partir do día seguinte ó que se produza o acto presunto.</p>
<p>De non estima-la presentación deste recurso, poderán os interesados interpoñer recurso contencioso-administrativo ante a Sala do Contencioso Administrativo do Tribunal Superior de Xustiza de Galicia no prazo de dous meses contados a partir do día seguinte ó da recepción da correspondente notificación, se a resolución é expresa. No caso de que a resolución se entenda desestimada por silencio administrativo, o prazo será de seis meses contados a partir do día seguinte ó que se produza o acto presunto.</p>
<p>Con independencia do anterior esta convocatoria e todos cantos actos administrativos se deriven da súa aplicación poderán ser impugnados polos interesados nos casos e na forma establecidos na Lei 30/1992, do 26 de novembro, de réxime xurídico das administracións públicas e do procedemento</p>
<p>administrativo común modificada pola Lei 4/1999, do 13 de xaneiro.</p>
<p>Sétimo.-Aceptación e renuncia das axudas.</p>
<p>A aceptación da axuda farase mediante documento asinado polo beneficiario no que se comprometa a cumprir tódalas condicións recollidas nestas bases.</p>
<p>No suposto de que algún beneficiario non aceptara a axuda, ou de que con posterioridade á aceptación xurdiran renuncias, ou quedara algunha vacante, o director xeral de Investigación e Desenvolvemento poderá adxudica-la axuda ó seguinte aspirante en puntuación de acordo coa lista de suplentes elaborada pola comisión de selección.</p>
<p>Oitavo.-Obrigas dos beneficiarios.</p>
<p>1. Os beneficiarios comprométense:</p>
<p>-A acudir a unha reunión que convocará a Dirección Xeral de Investigación e Desenvolvemento na que se comentará, en relación coa materia de cada un dos proxectos para os que se concede a axuda, todo o que desde a Dirección Xeral de Turismo se estime adecuado para o mellor desenvolvemento de estudio ou investigación.</p>
<p>-A realizar o proxecto de conformidade coa memoria presentada e tendo en conta, se é o caso, o que se suxira ó respecto na reunión arriba mencionada.</p>
<p>-A presenta-lo proxecto na Dirección Xeral de Investigación e Desenvolvemento, por exemplar duplicado, en copia impresa e en soporte magnético (débese especifica-lo formato) no prazo máximo dun ano contado a partir da adxudicación das axudas.</p>
<p>-A presentar, xunto co proxecto, unha declaración complementaria de non ter concedida ningunha axuda para o mesmo proxecto, por parte da Administración pública ou calquera dos seus organismo, entes ou sociedades.</p>
<p>-A facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control de destino de axuda obxecto da presente orde.</p>
<p>2. Os proxectos realizados e os resultados obtidos da investigación, se é o caso, serán propiedade dos seus autores que, non obstante, quedan obrigados a transferilos á Dirección Xeral de Investigación e Desenvolvemento que dará traslado deles á Dirección Xeral de Turismo para o seu uso. No suposto de facelos públicos, deberán facer consta-la referencia específica da axuda recibida da Consellería de Innovación, Industria e Comercio da Xunta de Galicia e enviar dous exemplares da correspondente publicación á Dirección Xeral de Investigación e Desenvolvemento.</p>
<p>Noveno.-Pagamento das axudas.</p>
<p>Tendo en conta que as actividades que hai que realizar para o desenvolvemento do proxecto supoñen a realización de desprazamentos así como a incompatibilidade con outras axudas, excepcionalmente e en virtude do disposto no artigo 16.dous.3, do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, a Dirección Xeral de Investigación e Desenvolvemento aboará ós beneficiarios un anticipo de pagamento por importe da anualidade 2003 se esta non é superior ó 50% da cantidade total do proxecto. En caso contrario o anticipo será por importe do 50% da axuda concedida. A cantidade restante librarase cando os beneficiarios presenten os seus proxectos rematados, e estes obteñan a conformidade da comisión que propuxo a concesión das axudas.</p>
<p>Previamente ó pagamento os interesados deberán achegar certificacións acreditativas de estar ó día das súas obrigas tributarias coa Facenda estatal e autonómica expedidas pola Axencia Tributaria e pola Consellería de Economía e Facenda, respectivamente, así como certificación de atoparse ó día no pagamento das cotas da Seguridade Social. O pagamento da axuda que poida corresponder ós equipos interdiciplinarios realizarase repartindo a partes iguais entre os integrantes do citado equipo a axuda concedida pola comisión de selección.</p>
<p>Décimo.-Incidencias.</p>
<p>A Dirección Xeral de Investigación e Desenvolvemento resolverá tódalas dúbidas e incidencias que poidan xurdir en aplicación desta convocatoria. O incumprimento dos compromisos adquiridos conforme os termos do proxecto presentado e aceptado e no disposto nas bases precedentes dará lugar á revogación da axuda concedida e, se é o caso, á reclamación das cantidades xa pagadas de conformidade co disposto na lexislación vixente de aplicación. Así mesmo, toda alteración das condicións tidas en conta para a concesión da axuda obxecto desta orde e a obtención concorrente de subvencións ou axudas outorgadas por outras administracións ou entes privados nacionais ou internacionais, poderá dar lugar á modificación da resolución de concesión.</p>
<p>Disposicións derradeiras</p>
<p>Primeira.-Facúltase o director xeral de Investigación e Desenvolvemento para dictar cantas disposicións sexan necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de agosto de 2003.</p>
<p>Juan Rodríguez Yuste</p>
<p>Conselleiro de Innovación, Industria e Comercio</p>

