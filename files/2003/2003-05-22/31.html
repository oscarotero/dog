---
date: '2003-05-22'
id: 1192E
page: 6
number: 98
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: VI. ANUNCIOS
title: >-
  Resolución do 25 de abril de 2003, da Dirección Xeral de Administración Local,
  pola que se dispón a publicación, no Diario Oficial de Galicia, da
  modificación dos estatutos da Mancomunidade de Municipios Arousa Norte.
range: Resolución
url: 'https://www.xunta.gal/dog/Publicados/2003/20030522/Anuncio1192E_gl.html'
---
<p>Visto o contido da modificación dos estatutos que rexerán a Mancomunidade de Municipios Arousa Norte, para adaptalos á normativa vixente de aplicación, observándose que a súa aprobación se realizou de conformidade co disposto no artigo 44 da Lei 7/1985, do 2 de abril, reguladora das bases de</p>
<p>réxime local e 143 e seguintes da Lei 5/1997, do 22 de xullo, de Administración local de Galicia, seguíndose os trámites de:</p>
<p>Primeiro.-A proposta de modificación dos estatutos foi aprobada pola xunta da mancomunidade en sesión do 2 de setembro de 2002.</p>
<p>Segundo.-Con data do 26 de setembro de 2002, a Dirección Xeral de Administración Local emitiu informe favorable sobre a modificación de estatutos a Mancomunidade Arousa-Norte.</p>
<p>Terceiro.-Segundo certificación da Secretaría da Mancomunidade de Arousa Norte, a modificación dos estatutos foi exposta a información pública durante o prazo dun mes, mediante edicto publicado no BOP da Coruña (BOP nº 220, do 4 de outubro de 2002). Presentáronse alegacións dos grupos municipais do BNG e do PSdeG- PSOE, as cales foron desestimadas polos concellos integrantes da mancomunidade.</p>
<p>Cuarto.-Con data do 31 de outubro de 2002, recibiuse da Deputación Provincial da Coruña informe favorable relativo á modificación dos estatutos.</p>
<p>Quinto.-O presidente da Mancomunidade remitiu, con data de entrada nesta consellería do 24 de marzo de 2003, certificacións dos acordos dos concellos que conforman a mancomunidade de aprobación definitiva da modificación dos estatutos, así como unha copia certificada destes para a súa íntegra publicación no Diario Oficial de Galicia.</p>
<p>Por todo isto, a Dirección Xeral de Administración Local</p>
<p>ACORDA:</p>
<p>Dispoñe-la publicación de modificación dos estatutos da Mancomunidade de Municipios de Arousa Norte no Diario Oficial de Galicia, de conformidade co establecido no artigo 143.1º da Lei 5/1997, do 22 de xullo, de Administración local de Galicia, que se recollen como anexo desta resolución.</p>
<p>Queda derrogado polo tanto, o contido dos estatutos aprobados polo Decreto 2936/1974, do 3 de outubro, do Ministerio da Gobernación, publicado no BOE do 23 de outubro de 1974 en canto se opoña ó da presente modificación.</p>
<p>Santiago de Compostela, 25 de abril de 2003.</p>
<p>Alfonso Rueda de Valenzuela</p>
<p>Director xeral de Administración Local</p>
<p>ANEXO</p>
<p>Estatutos Mancomunidade de Municipios Arousa Norte</p>
<p>Capítulo I</p>
<p>Disposicións xerais</p>
<p>Constitución, denominación, capacidade e réxime xurídico</p>
<p>Artigo 1º.-Da voluntade constitutiva.</p>
<p>Ó abeiro do previsto no artigo 44 da Lei 7/1985, do 2 de abril, reguladora das bases de réxime local,</p>
<p>modificada pola Lei 11/1999, do 21 de abril, 135 da Lei 5/1997, do 2 de xullo, de réxime local de Galicia e 31 do R.D. 1690/1986, do 11 de xullo, polo que se aproba o Regulamento de poboación de demarcación territorial das entidades locais, os concellos de Rianxo, Boiro, A Pobra do Caramiñal e Ribeira, con continuidade territorial, acordaron constituírse en mancomunidade voluntaria intermunicipal para obras e servicios da competencia municipal, que se rexerá polos presentes estatutos.</p>
<p>Artigo 2º.-Da denominación e capitalidade.</p>
<p>1. A expresada entidade, denominada Mancomunidade de Municipios Rianxo, Boiro, A Pobra do Caramiñal e Ribeira, en extracto Mancomunidade Ría de Arousa Zona Norte terá a súa sede administrativa no Centro Social e da Terceira Idade que o Concello de Boiro dispón na rúa Principal s/n, desta localidade.</p>
<p>2. A Mancomunidade disporá de capacidade xurídica plena para o cumprimento dos seus fins, e en consecuencia poderá adquirir, posuír, reivindicar, permutar, gravar e allear bens propios, formalizar contratos, establecer e explotar servicios públicos e exercer accións de toda clase previstas nas leis.</p>
<p>Artigo 3º.-Do goberno e administración.</p>
<p>1. O goberno e administración da Mancomunidade correspóndelle á comisión xestora integrada por un presidente, un vicepresidente, os vocais que se sinalan no epígrafe seguinte e un secretario pertencente á escala de funcionarios con habilitación de carácter nacional, de conformidade co establecido no número 2 do artigo 5º.</p>
<p>2. Presidente. Será presidente nato o alcalde do municipio de cada concello polo prazo dun ano natural, entendido este do 1 de xaneiro ó 31 de decembro, sen prexuízo de que o primeiro presidente será polo período comprendido a partir da aprobación destes estatutos e o ano seguinte. A quenda iniciaraa o da Pobra do Caramiñal, continuando polo de Boiro, correspondendo cada terceiro ano o de Ribeira e o cuarto o de Rianxo.</p>
<p>Vicepresidente. Será vicepresidente ou alcalde o que corresponda a presidencia o ano seguinte.</p>
<p>Vocais. Son vocais natos os alcaldes dos municipios sen prexuízo da delegación que estes poidan efectuar en concelleiros das súas respectivas corporacións ó abeiro do disposto na normativa vixente.</p>
<p>3. Os actos e acordos da comisión xestora xuntaranse ós preceptos legais que rexen o funcionamento e réxime xurídico das corporacións locais.</p>
<p>4. A representación da Mancomunidade corresponderalle ó presidente e, no seu defecto, será substituído polo vicepresidente.</p>
<p>Artigo 4º.-Da periodicidade das sesións e réxime de adopción de acordos.</p>
<p>1. A comisión xestora realizará sesión ordinaria unha vez ó mes, polo menos, e as extraordinarias que pola súa iniciativa convoque o presidente ou</p>
<p>soliciten por escrito razoado como mínimo tres vocais. En consonancia co apuntado no artigo anterior, no suposto de non existir algún dos alcaldes dos concellos, estes poderán designar substitutos a favor do membro da Corporación respectiva que estimen pertinente.</p>
<p>2. As sesións terán lugar na sede da Mancomunidade, salvo que por algunha circunstancia o presidente ou a maioría dos vocais acorden realizar algunha delas na casa do concello doutro ou outros municipios mancomunados.</p>
<p>3. O presidente convocará os membros da Mancomunidade vintecatro horas antes, polo menos, da hora fixada para a sesión, remitíndose a orde do día comprensiva dos asuntos que se vaian tratar.</p>
<p>A partir da convocatoria, os vocais terán á súa disposición o expediente e cantos antecedentes se relacionen cos asuntos que figuren nela, co obxecto de que poidan coñecelos antes de deliberar.</p>
<p>Quedará acordado o que vote a maioría, xa se realice a sesión en primeira ou segunda convocatoria, excepto nos supostos enumerados no número 4 deste mesmo artigo ou naqueles outros nos que a lei esixa quórum especial.</p>
<p>4. Será preciso o voto favorable das dúas terceiras partes do número de feito e, en todo caso, a maioría absoluta do número legal dos membros da Mancomunidade para a validez dos acordos que se adopten sobre as materias seguintes:</p>
<p>a) Alteración do nome ou da capitalidade da Mancomunidade.</p>
<p>b) Disolución da Mancomunidade.</p>
<p>c) A modificación dos estatutos e ordenanzas da Mancomunidade.</p>
<p>d) A adhesión á Mancomunidade doutros concellos a aqueles ós que lles interese ou se encontren comprendidos nas condicións previstas nos estatutos da Mancomunidade.</p>
<p>e) O alleamento de bens cando a súa contía exceda do 10% do orzamento ordinario de ingresos da Mancomunidade.</p>
<p>f) A aprobación de plans xerais e plans parciais de ordenación urbanística.</p>
<p>g) Ordenanzas e regulamentos de réximen interior e explotación de servicios.</p>
<p>h) Programas de actuación de obras e servicios que se vaian executar.</p>
<p>i) Concesións e arrendamentos de bens e servicios por máis de cinco anos e sempre que a súa contía exceda do 10% do orzamento ordinario de ingresos.</p>
<p>j) Emisión de empréstitos, contratación de préstamos e concesións de quitas e esperas.</p>
<p>Artigo 5º.-Do secretario da Mancomunidade.</p>
<p>1. O secretario da Mancomunidade asistirá a tódalas sesións da comisión xestora e reunións de comisións informativas en calidade de fedatario, levará</p>
<p>un libro de actas coas formalidades de rigor, e carecerán de valor os acordos que non consten nel.</p>
<p>2. O secretario da Mancomunidade será o funcionario pertencente á escala de habilitación de carácter nacional, subescala de secretaría, que desempeñe estas funcións no concello ó que lle corresponda a Presidencia. Será auxiliado nos asuntos da súa competencia ou substituído nos supostos de vacante, ausencia, enfermidade ou impedimento por un vicesecretario, cargo que exercerá o secretario pertencente á escala de habilitación de carácter nacional, subescala de secretaría, que desempeñe estas funcións no concello no cal o alcalde desempeñe a vicepresidencia o funcionario que legalmente o substitúa.</p>
<p>3. As certificacións de actos e acordos da Mancomunidade serán expedidas polo secretario co visto e prace do presidente.</p>
<p>4. Conforme o número 3 do artigo 3º destes estatutos, o funcionamento da comisión xestora será idéntico ó das corporacións locais e, en consecuencia, a execución dos seus acordos corresponden ó presidente, que posuirá respecto dela análogas facultades que un alcalde no seu concello.</p>
<p>Artigo 6º.-Do interventor da Mancomunidade.</p>
<p>Para o normal desenvolvemento das súas actividades, a Mancomunidade contará, ademais do secretario, cun interventor e un depositario pertencente ás respectivas subescalas de habilitación de carácter nacional designados pola comisión entre os que pertencentes a estas subescalas exerzan estes cargos nos municipios mancomunados, e con persoal técnico e auxiliar necesario, ó que será de aplicación o réxime xeral establecido para os funcionarios da Administración local.</p>
<p>De igual forma, a Mancomunidade poderá contar para a xestión dos servicios específicos con persoal apto en cada materia.</p>
<p>Capítulo II</p>
<p>Fins da mancomunidade</p>
<p>Artigo 7º.-Dos fins da Mancomunidade.</p>
<p>A Mancomunidade ten por obxetivo aunar esforzos e posibilidades económicas dos municipios agrupados para a execución de obras e instalacións e para o sostemento dos servicios de interese común, e, en especial, o seguinte:</p>
<p>a) Plans xerais parciais e especiais de ordenación da comarca.</p>
<p>b) Urbanismo: estudios, formulación, proxección, desenvolvemento, con especial referencia das zonas de interese e influencia turística, con estudios de aloxamento e servicios anexos.</p>
<p>c) Lixos: limpeza, recollidas e tratamentos hixiénico-sanitarios.</p>
<p>d) Sanidade: servicios de ambulancia, desratización e campaña sanitaria.</p>
<p>e) Servicios de saneamento: estudios, formulacións, proxección e desenvolvemento dos servicios</p>
<p>xerais de saneamento, auga, luz e rede de sumidoiros suficientes para a poboación de cada municipio e para atender, de dacordo coas novas técnicas, a poboación forasteira e veraneante.</p>
<p>f) Turismo: fomento e explotación do turismo.</p>
<p>g) Servicios de extinción de incendios.</p>
<p>h) Servicios de ensino, con especial referencia ó transporte escolar.</p>
<p>i) Calquera outra con carácter complementaria que teña relación coas especificamente sinaladas nos puntos anteriores.</p>
<p>Artigo 8º.-Das actuacións prioritarias.</p>
<p>A comisión xestora concederalle prioridade ó desenvolvemento daqueles fins de maior interese comunitario, e é da súa competencia toda actividade conducente á realización dos proxectos, aplicando o gasto as subvencións dos concellos e demais recursos de que poidan dispor.</p>
<p>Artigo 9º.-Da voluntaria exclusión dos plans de obras e servicios.</p>
<p>No suposto de que algún concello desexe ser excluído dalgún plan de obras e instalacións e sostemento de servicios, terá que manifestalo ante a comisión xestora mediante acordo motivado que xustifique a non adhesión.</p>
<p>Capítulo III</p>
<p>Recursos económicos da Mancomunidade</p>
<p>Artigo 10º.-Dos recursos económicos da Mancomunidade.</p>
<p>1. Constitúen recursos económicos da Mancomunidade:</p>
<p>a) O capital fundacional que acheguen os concellos conforme o número 2 deste artigo.</p>
<p>b) As contribucións anuais destes para os gastos ordinarios da Mancomunidade.</p>
<p>c) As subvencións e donativos que se obteñan do Estado, deputación provincial e doutras corporacións e organismos de carácter público ou privado.</p>
<p>d) As cantidades que en calidade de empréstitos oficiais poidan obterse en análogos casos nos que se lles concedan ós concellos e á Mancomunidade.</p>
<p>e) Os rendementos da explotación de servicios.</p>
<p>f) Calquera outro recurso eventual ou extraordinario que porten.</p>
<p>g) As exaccións autorizadas pola Lei do solo nos casos de plans xerais ou parciais de urbanismo da área e especialidades de mellora do medio rural desta.</p>
<p>h) Aquelas outras exaccións que se autoricen.</p>
<p>2. O capital fundacional a que alude a letra a) deste artigo fíxase inicialmente en 9.015,19 euros (1.500.000 ptas.) e constitúese cunha achega extraordinaria dos concellos asociados en proporción á súa poboación de dereito.</p>
<p>Artigo 11º.-Da elaboración do orzamento.</p>
<p>1. A comisión xestora formará anualmente un orzamento ordinario para o sostemento dos gastos dos seus servicios. O estado de ingresos deste orzamento nutrirase dos recursos enunciados nas letras a), b), c) e e) do artigo 10º, sendo as achegas necesarias dos concellos na medida proporcional á súa poboación de dereito.</p>
<p>2. A comisión xestora formará tamén orzamentos extraordinarios para custea-la execución das obras e servicios de primeiro establecemento e, cando os recursos de que dispoña non sexan suficientes, completaranse as consignacións con achegas dos concellos en proporción directa ó interese ou utilidade pública da poboación de cada concello; para este efecto a comisión xestora estimará a cantidade que signifique e someteraa a coñecemento dos concellos interesados para que no prazo dun mes se pronuncien expresamente en canto a si aceptan ou non a cantidade asignada. O silencio interpretarase con asentimento tácito da estimación feita.</p>
<p>3. Nos casos nos que non se poida determinar concretamente a especial utilidade ou interese da obra ou servicio de que se trate, a comisión xestora fixará as cotas de participación e comunicarállelas razoadamente ós concellos para iguais efectos que no caso anterior.</p>
<p>Artigo 12º.-Da ordenación de pagamentos.</p>
<p>1. O presidente da Mancomunidade exercerá as funcións de ordenador de pagamentos e as demais que en materia económica correspondan ó alcalde.</p>
<p>2. A contabilidade é por conta do interventor da Mancomunidade, que aplicará a normativa das corporacións locais.</p>
<p>3. Ó remate do exercicio orzamentario, a Mancomunidade formará a conta xeral, que poñerá de manifesto a xestión realizada nos aspectos económicos, financeiros, patrimonial orzamentario.</p>
<p>Capítulo IV</p>
<p>Duración da Mancomunidade, adhesións e disolucións</p>
<p>Artigo 13º.-Da duración da Mancomunidade.</p>
<p>Dado o carácter dos fins que deberá cumprir esta entidade intermunicipal, a súa duración é indefinida, comezando o seu funcionamento legal na data en que apareza no DOG o decreto de aprobación destes estatutos, sen prexuízo da súa posterior remisión á Administración central do Estado, para os efectos establecidos pola lexislación básica do Estado en materia de réxime local.</p>
<p>Artigo 14º.-Da adhesión de novos municipios.</p>
<p>1. Poderán adherirse a esta Mancomunidade, logo de aceptación íntegra destes estatutos, os concellos situados na ría de Arousa-Zona Norte ou aqueles con termos que teñan continuidade territorial con algún dos seus integrantes.</p>
<p>2. Os trámites para levar a cabo a adhesión serán os establecidos nos artigo 135 e ss da Lei 5/1997, do 22 de xullo, do réxime local de Galicia e no artigo 36 do regulamento do R.D. 1690/1986, do 11 de xullo, polo que se aproba o Regulamento de poboación e demarcación territorial das entidades locais.</p>
<p>Artigo 15º.-Da disolución da Mancomunidade.</p>
<p>1. A disolución desta Mancomunidade só terá lugar cando a comisión xestora o acorde e logo de informe favorable adoptado polos plenos respectivos, seguíndose a continuación o procedemento previsto no artigo 143 da Lei 5/1997, do 22 de xullo, do réxime local de Galicia.</p>
<p>2. Non obstante o anterior, calquera concello pode solicita-la separación da Mancomunidade mediante acordo razoado do seu Pleno municipal, adoptado co mesmo quórum a que se refire o punto anterior.</p>
<p>3. No caso de disolución ou de separación dalgún dos seus membros, practicarase liquidación económica e o resultado positivo ou negativo do balance será atribuído os concellos que integraban a Mancomunidade en igual proporción a que tiñan asignada para cubri-las achegas ordinarias e extraordinarias.</p>
<p>4. No suposto de que un municipio decida unilateralmente separarse da mancomunidade, manifestarao cun ano de antelación, sen deixar de cumprir cos compromisos contraídos nese prazo.</p>
<p>5. Adoptados os acordos de disolución da Mancomunidade, o presidente remitirá copia certificada destes á consellería competente en materia de réxime local para a súa íntegra públicación no DOG e comunicaraos á Administración central do Estado para os efectos establecidos pola lexislación básica do Estado en materia de réxime local.</p>
<p>Capítulo V</p>
<p>Dos estatutos</p>
<p>Artigo 16º.-Dos estatutos.</p>
<p>Os presentes estatutos, unha vez aprobados polo órgano competente previsto na lexislación vixente en materia de réxime local, constituirán a norma expresa e de obrigado cumprimento para os concellos integrados na Mancomunidade.</p>
<p>Calquera modificación dos estatutos esixirá os mesmos trámites formais que para a súa redacción e aprobación.</p>
<p>No previsto nos presentes estatutos será de aplicación a Lei 7/1985, do 2 de abril, reguladora das bases de réxime local, modificada pola Lei 11/1999, do 21 de abril, a Lei 5/1997, do 2 de xullo, do réxime local de Galicia, o R.D. 1690/1986, do 11 de xullo, polo que se aproba o Regulamento de poboación e demarcación territorial das entidades locais, o Real decreto 2568/1986, do 28 de novembro, polo que aproba o Regulamento de organización, funcionamento e réximen xurídico das entidades locais, o Real decreto 1372/1986, do 13 de xullo, polo que se aproba o Regulamento de bens das entidades locais, así como cantas outras normas de rango legal ou regulamentario resulten de aplicación.</p>
<p>Disposicións adicionais</p>
<p>Primeira.-Das ordenanzas e regulamentos de réxime interior.</p>
<p>A comisión xestora poderá redactar e aprobar ordenanzas e regulamentos de réxime interior e explotación e de servicios, así como dictar normas de procedemento dentro das súas atribucións regulamentarias, sempre que non contradigan os presentes estatutos e a normativa que resulte de aplicación.</p>
<p>Segunda.-Do programa de actuación.</p>
<p>A comisión xestora confeccionará un programa de actuación de tantos anos como municipios formen a Mancomunidade, na que, co debido detalle, se concentrarán as obras e os servicios que se vaian executar así como a súa preferencia. Así mesmo, detallarase o orzamento, as fases de execución e calquera outro dato que facilite a súa posta en marcha.</p>
<p>Deste programa darase conta ás corporacións locais respectivas e será exposto ó público e, logo de cumprimento dos demais trámites legais e regulamentarios, vinculará as ordes de goberno da Mancomunidade en canto se refire á súa execución, prelación, investimentos, etc.</p>

