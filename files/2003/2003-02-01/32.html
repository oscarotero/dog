---
date: '2003-02-01'
id: 405A
page: 1
number: 22
agency: CONSELLERÍA DE EMIGRACIÓN
section: III. OUTRAS DISPOSICIÓNS
title: >-
  Orde do 22 de xaneiro de 2003 sobre delegación de competencias no secretario
  xeral da Consellería de Emigración.
range: Orde
url: 'https://www.xunta.gal/dog/Publicados/2003/20030201/Anuncio405A_gl.html'
---
<p>A actividade administrativa da Consellería de Emigración leva consigo unha concentración de funcións arredor do seu titular que aconsella, dado o seu volume, recorrer á delegación de competencias no secretario xeral da consellería, sen esquece-lo debido respecto dos principios que informan a actividade administrativa e que a nosa Constitución recolle no seu artigo 103.1º.</p>
<p>A delegación de competencias permite a axilización administrativa necesaria que redunda en beneficio, tanto da Administración coma dos administrados, dentro do máis rigoroso respecto das garantías xurídicas que a tutela dos intereses públicos esixe.</p>
<p>Na súa virtude, facendo uso das facultades que me confiren os artigos 38, 43.3º e 44 da Lei 1/1983, do 22 de febreiro, reguladora da Xunta e do seu presidente, na redacción dada pola Lei 11/1988, do 20 de outubro, o artigo 72.4º do Decreto lexis</p>
<p>lativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e demais disposicións de xeral aplicación,</p>
<p>DISPOÑO:</p>
<p>Artigo 1º</p>
<p>1. Deléganse no secretario xeral as seguintes competencias:</p>
<p>a) O despacho e a resolución daqueles expedientes e asuntos de índole administrativa que lle estean atribuídos ó titular da consellería.</p>
<p>b) Autorizar e dispoñe-los gastos xerais dos servicios da Consellería de Emigración, así como o seu compromiso e liquidación, solicitando da Consellería de Economía e Facenda a ordenación dos pagamentos.</p>
<p>c) As funcións que como órgano de contratación lle son atribuídas ó titular da consellería pola lexislación vixente.</p>
<p>d) A designación das comisións de servicio, con dereito a indemnización, prevista no Decreto 144/2001, do 7 de xuño, de todo o persoal dependente organicamente da Consellería de Emigración.</p>
<p>e) As facultades que lle corresponden ó conselleiro en materia de persoal, agás as reservadas legalmente á competencia exclusiva daquel, e as que lle correspondan ó director xeral da Función Pública.</p>
<p>f) Dispoñer canto concirne ó réxime interno da consellería cando non sexa competencia do conselleiro ou doutra dirección xeral.</p>
<p>g) O exercicio da competencia para resolve-los recursos administrativos que se interpoñan contra as resolucións dos órganos da consellería nos casos en que a delegación non estea prohibida expresamente.</p>
<p>h) A subscrición, modificación e prórroga dos convenios de colaboración con outras administracións públicas ou entes de dereito público, así como os particulares que outorgue esta consellería.</p>
<p>2. En caso de ausencia ou enfermidade do secretario xeral, as competencias mencionadas no punto anterior quedarán delegadas na subdirectora xeral de Coordinación Administrativa e Control Orzamentario.</p>
<p>Artigo 2º</p>
<p>As resolucións administrativas que se adopten e mailos convenios que se realicen facendo uso das delegacións contidas nesta orde farán constar expresamente esta circunstancia e consideraranse dictadas polo órgano delegante.</p>
<p>Artigo 3º</p>
<p>En calquera momento, o conselleiro poderá reclamar para si o exercicio das competencias que son delegadas</p>
<p>por esta orde, das que quedan excluídos, en todo caso, os supostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e no artigo 44.2º da Lei 1/1983, do 22 de febreiro, reguladora da Xunta e do seu presidente, na redacción dada pola Lei 11/1988, do 20 de outubro.</p>
<p>Disposición derrogatoria</p>
<p>Queda derrogada a Orde do 2 de xaneiro de 2002 e todas aquelas disposicións de igual ou inferior rango que se opoñan ó previsto nesta orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 22 de xaneiro de 2003.</p>
<p>Aurelio Miras Portugal</p>
<p>Conselleiro de Emigración</p>

