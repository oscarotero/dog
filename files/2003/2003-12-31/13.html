---
date: '2003-12-31'
id: 24DAA
page: 16
number: 253
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 23 de decembro de 2003 pola que se modifican as bases reguladoras das
  axudas para a mellora e modernización das estructuras de producción das
  explotacións agrarias e se convocan para o ano 2004.
range: Orde
url: 'https://www.xunta.gal/dog/Publicados/2003/20031231/Anuncio24DAA_gl.html'
---
<p>O Regulamento (CE) 1257/1999, do consello, do 17 de maio, establece as axudas ó desenvolvemento rural a cargo do Fondo Europeo de Orientación e Garantía Agrícola (FEOGA) e as súas disposicións de aplicación veñen previstas no Regulamento (CE) 445/2002, da comisión, do 26 de febreiro, modificados respectivamente polos regulamentos (CE) 1783/2003, do consello, do 29 de setembro, e 963/2003, da comisión, do 4 de xuño.</p>
<p>As medidas de desenvolvemento da dita normativa comunitaria en canto á mellora e modernización das estructuras de producción das explotacións agrarias están recollidas no Programa Operativo Horizontal de Mellora de Estructuras e dos Sistemas de Producción Agrarios nas Rexións de Obxectivo 1 de España, así como no Programa Operativo Integrado de Galicia, regulándose as axudas a nivel estatal mediante o Real decreto 613/2001, do 8 de xuño, e a nivel autonómico, polas ordes do 7 de xuño e do 19 de decembro de 2002, desta consellería, pola que se establecen as bases reguladoras das axudas para a mellora e modernización das estructuras de producción das explotacións agrarias.</p>
<p>A experiencia adquirida coa aplicación destas axudas durante as convocatorias dos anos 2002 e 2003 fai conveniente efectuar puntuais modificacións nos artigos 4º.2.C), 5º.5 e 11º.2 da Orde do 7 de xuño de 2002, precisándose as condicións dos plans de mellora para a producción de leite, así como a convocatoria anual que regula a tramitación da solicitude única de axudas a superficies, animais e indemnizacións compensatorias, así como a solicitude dotras primas gandeiras, que lles permite ás explotacións de vacún de carne acredita-la súa superficie forraxeira, e tamén os importes das axudas para a primeira instalación de agricultores mozos, en forma de prima por explotación recollidos na sección segunda, polo que neses puntos se modificarán as bases reguladoras das axudas.</p>
<p>Por outra banda, tendo en conta que a dita orde cumpre os requisitos previstos, para as bases reguladoras aplicables á concesión de axudas e subvencións, no artigo 78.6º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, conforme a redacción dada pola Lei 8/1999, do 30 de decembro, de medidas fiscais e orzamentarias e de función pública e actuación administrativa, polo que, previstas na Orde do 7 de xuño de 2002 as bases reguladoras das axudas para a mellora e modernización das estructuras de producción das explotacións agrarias en Galicia, con vixencia indefinida, cómpre establece-la súa convocatoria para o ano 2004, mediante esta orde que, pola súa vez, cumpre os requisitos esixidos no artigo 8.3º</p>
<p>do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>En consecuencia, de acordo co disposto no artigo 30.I.3 do Estatuto de autonomía de Galicia e en uso das facultades que me confire a Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, e no Decreto 50/2002, do 14 de febreiro,</p>
<p>DISPOÑO:</p>
<p>Sección primeira: modificación da Orde do 7 de xuño de 2002.</p>
<p>Artigo 1º.-Modificación do artigo 4º.2.C) da Orde do 7 de xuño de 2002.</p>
<p>O punto 2.C) do artigo 4º quedará redactado como segue:</p>
<p>«2.C) Os titulares de explotacións con plans de mellora para a producción de leite deberán cumpri-lo disposto no capítulo II do anexo A do Real decreto 1679/1994, do 22 de xullo, que establece as condicións sanitarias aplicables á producción e comercialización de leite cru, leite tratado termicamente e productos lácteos.</p>
<p>Para estes efectos, consideraranse cumpridas as ditas esixencias, cando os resultados da análise do leite da explotación, efectuada polos laboratorios interprofesionais ou laboratorios autorizados pola Consellería de Política Agroalimentaria e Desenvolvemento Rural, de acordo co establecido na Orde do 31 de xullo de 1998, correspondentes ás medias xeométricas dun dos tres meses anteriores ó da entrada en vigor desta orde ou da respectiva convocatoria, demostren que, alomenos, nas medias dun deses meses, o contido en xermes/ml é inferior a 100.000, en células somáticas inferior a 400.000 e que non existe presencia de auga engadida. Ademais tamén terán que demostrar que nos seis meses anteriores ó da entrada en vigor desta orde ou da respectiva convocatoria, non hai presencia de residuos de substancias farmacoloxicamente activas.</p>
<p>Para xustificar este requisito, e sempre que o leite sexa analizado nun laboratorio autorizado distinto do Laboratorio Interprofesional Galego da Análise do Leite (LIGAL), presentarase un boletín de análise xustificativa do exposto no parágrafo anterior.</p>
<p>En todo caso, cando non sexa posible tal acreditación e sempre que o plan de melloras inclúa investimentos destinados a mellora-las condicións hixiénico-sanitarias do leite e que favorezan o ambiente, poderán ser atendidas aquelas solicitudes nas que o beneficiario se comprometa a incluí-la súa explotación nunha entidade que desenvolva un programa para a mellora da calidade do leite ó abeiro da normativa da Consellería de Política Agroalimentaria e Desenvolvemento Rural e se comprometa a achegar xustificantes do diagnóstico e sacrificio das reproductoras con mamite crónica, de se-lo caso».</p>
<p>Artigo 2º.-Modificación do artigo 5º.5 da Orde do 7 de xuño de 2002.</p>
<p>«5. No caso de que as axudas se soliciten para realizar investimentos no sector de vacún de carne, limitaranse a explotacións gandeiras que teñan unha densidade gandeira, ó finaliza-la realización do plan, igual ou inferior a 2 UGM/ha de superficie forraxeira total, xustificándose esta superficie coa presentación, ben da documentación prevista na correspondente convocatoria desta consellería, para a solicitude única, de axudas a superficies, animais e indemnización compensatoria, así como a solicitude doutras primas gandeiras, ou ben de documento similar que indique as referencias catastrais, superficie e aproveitamento das parcelas da explotación utilizadas para a alimentación do vacún de carne. Non obstante, exceptúanse da limitación da densidade gandeira aquelas explotacións cunha dimensión igual ou inferior a 15 UGM».</p>
<p>Artigo 3º.-Modificación do artigo 11º.2 da Orde do 7 de xuño de 2002.</p>
<p>O punto 2 do artigo 11º quedará redactado como segue:</p>
<p>«2. Unha prima por explotación que poderá substituírse, total ou parcialmente, por unha bonificación de xuros equivalente. A contía da prima será de:</p>
<p>a) 15.025 euros, no caso de instalación como cotitular dunha explotación prioritaria, conforme o indicado no punto 6º B) do artigo 9, sempre que a explotación resultante requira un volume de traballo equivalente, alomenos, a dúas UTA.</p>
<p>Esta mesma contía aplicarase nos casos de acceso á titularidade exclusiva por compra, herdanza, doazón ou cando a primeira instalación se produza aplicando a figura da apartación, recollida na Lei 4/1995, do 24 de maio, de dereito civil de Galicia.</p>
<p>Esta contía tamén se aplicará para calquera outra modalidade de instalación, sempre que se acredite un gasto igual ou superior ó dito importe en compra de cota láctea ou outros dereitos de producción.</p>
<p>b) 13.000 euros, nos demais casos de cotitularidade, ou instalación en entidades asociativas.</p>
<p>c) 11.000 euros, nos casos de instalación mediante contrato de arrendamento ou parcería, ou cando a instalación se produza nunha explotación de nova creación.</p>
<p>Sección segunda: convocatoria das axudas para o 2004.</p>
<p>Artigo 4º.-Obxecto.</p>
<p>Esta sección ten por obxecto establece-la convocatoria, para o ano 2004, das axudas para a mellora e modernización das estructuras de producción das explotacións agrarias en Galicia, de acordo coas bases reguladoras previstas na Orde do 7 de xuño de 2002, publicadas no Diario Oficial de Galicia nº 113, do 13 de xuño, coas modificacións introducidas na sección primeira desta orde e na sección</p>
<p>primeira desta Orde do 19 de decembro de 2002 publicada no Diario Oficial de Galicia nº 250, do 27 de decembro.</p>
<p>Artigo 5º.-Condicións e finalidade.</p>
<p>1. Para poder acceder ás distintas liñas de axuda (B, A, P e R) previstas no artigo 1 da Orde do 7 de xuño de 2002, os beneficiarios deberán cumpri-los requisitos establecidos respectivamente no artigo 2 da dita orde, para plans de mellora previsto no Real decreto 613/2001; no artigo 9, para as axudas á primeira instalación de agricultores mozos previstas no dito real decreto; e no artigo 14 para outros plans de mellora; así como as modificacións consideradas na Orde do 19 de decembro de 2002 e nesta orde, en calquera caso.</p>
<p>2. As ditas axudas teñen por finalidade a mellora e modernización das explotacións agrarias galegas, no marco do obxectivo establecido nos capítulos I e II do Regulamento (CE) 1257/1999, do consello, do 17 de maio.</p>
<p>Artigo 6º.-Prazo e presentación das solicitudes de axuda.</p>
<p>1. O prazo de presentación de solicitudes comezará o día seguinte ó da publicación da presente orde no DOG e rematará o 5 de marzo de 2004, ámbolos dous inclusive, en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedimento administrativo común e, preferentemente, nas oficinas agrarias comarcais da Consellería de Política Agroalimentaria e Desenvolvemento Rural.</p>
<p>Non obstante o anterior, para os casos de primeiras instalacións de mozos motivadas por cesamento anticipado na actividade agraria acollidos ás axudas do R.D. 5/2001, ou por falecemento, xubilación ou invalidez do actual titular da explotación, o prazo permanecerá aberto ata o 30 de novembro.</p>
<p>2. Os interesados presentarán a solicitude de axuda axustada ós modelos e con toda a documentación establecida en cada caso, conforme se establece na Orde do 7 de xuño de 2002.</p>
<p>Artigo 7º.-Xustificación.</p>
<p>A certificación dos investimemtos e gastos farase de conformidade co previsto no artigo 22 da Orde do 7 de xuño de 2002.</p>
<p>Artigo 8º.-Financiamento.</p>
<p>1. A participación da Consellería de Política Agroalimentaria e Desenvolvemento Rural nas axudas recollidas no artigo 1.1º da Orde do 7 de xuño de 2002 axustarase ó disposto no Real decreto 613/2001, do 8 de xuño, sobre mellora e modernización das estructuras de producción das explotacións agrarias, no relativo ó financiamento de actuacións.</p>
<p>2. O financiamento das axudas recollidas na Orde do 7 de xuño de 2002 efectuarase, para o ano 2004,</p>
<p>con cargo ás seguintes aplicacións orzamentarias do proxecto de orzamentos da Comunidade Autónoma de Galicia para o 2004:</p>
<p>a) 09.03.614-A 774.0, para as axudas previstas no artigo 1.1º.1 da devandita orde, dotada para esta finalidade con 35.783.109 euros, dos que 12.000.000 de euros se destinarán a novas aprobacións con pagamento no exercicio 2004. A dita aplicación orzamentaria poderá incrementarse con fondos adicionais, comunitarios, estatais e da Comunidade Autónoma.</p>
<p>b) 09.03.614-A 777.3, para as axudas previstas no artigo 1.1º.2, dotada para esta finalidade con 12.914.760 euros dos que 2.000.000 euros se destinaran a novas aprobacións con pagamento no mesmo exercicio. A dita aplicación poderá incrementarse con fondos adicionais comunitarios e da Comunidade Autónoma.</p>
<p>3. De conformidade co establecido na orde da Consellería de Economía e Facenda, do 11 de febreiro de 1998, modificada polas ordes do 27 de novembro de 2000 e do 25 de outubro de 2001, posibilítase a tramitación anticipada de expedientes de gasto, sempre que exista crédito adecuado e suficiente no proxecto de Lei de orzamentos do exercicio do ano 2004 aprobados polo Consello da Xunta de Galicia, neste momento en trámite parlamentario, quedando sometida a concesión das axudas á condición suspensiva de existencia de crédito adecuado e suficiente no momento da súa resolución.</p>
<p>Disposicións adicionais</p>
<p>Primeira.-O solicitante poderá acudir individualmente á Axencia Estatal da Administración Tributaria (AEAT), á Tesourería Xeral da Seguridade Social e á Consellería de Economía e Facenda para solicita-la expedición dos certificados acreditativos de atoparse ó corrente das súas obrigas tributarias e coa Seguridade Social, así como de non ter pendente de pagamento ningunha débeda, por ningún concepto, coa Administración pública da Comunidade Autónoma de Galicia, ou, se é o caso, presentar debidamente asinado o anexo que autoriza a Dirección Xeral de Producción e Sanidade Agropecuaria para que poida solicitar, no seu nome, a dita información por vía informática.</p>
<p>Non obstante, quedan exentos de achega-los xustificantes do cumprimento das obrigas ás que se refire o artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, as axudas especificadas no artigo 42 g) do proxecto de Lei de orzamentos xerais da Comunidade Autónoma de Galicia para o ano 2004, condicionado á súa aprobación definitiva.</p>
<p>Segunda.-Os expedientes de axuda presentados ó abeiro da convocatoria de 2003 respecto dos que non recaeu resolución expresa de concesión da axuda, poderanse ter en conta na convocatoria de 2004,</p>
<p>sempre que o interesado así o solicite expresamente e cumpra o disposto nesta convocatoria.</p>
<p>Disposicións derradeiras</p>
<p>Primeira.-Facúltase o director xeral de Producción e Sanidade Agropecuaria para dicta-las instruccións precisas para o desenvolvemento e execución desta orde.</p>
<p>Segunda.-Esta orde entrará en vigor o día da súa publicación no Diario Oficial de Galicia.</p>
<p>Santiago de Compostela, 23 de decembro de 2003.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>

