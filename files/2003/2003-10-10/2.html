---
date: '2003-10-10'
id: 1CF4E
page: 12
number: 197
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 1 de outubro de 2003 pola que se clasifica como benéfico-social a
  Fundación Axencia Humanitaria de Galicia.
range: Orde
url: 'https://www.xunta.gal/dog/Publicados/2003/20031010/Anuncio1CF4E_gl.html'
---
<p>Visto o expediente de clasificación da Fundación Axencia Humanitaria de Galicia, con domicilio en Santiago de Compostela.</p>
<p>Supostos de feito.</p>
<p>1. A fundación, formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>2. A Fundación Axencia Humanitaria de Galicia, foi constituída en escritura pública outorgada en Santiago de Compostela, o día trinta de xullo de dous mil tres, ante o notario Manuel Remuñán López, co número de protocolo oitocentos trinta e sete, por Aurelio Miras Portugal que intervén en nome e representación da Xunta de Galicia.</p>
<p>3. O obxecto da fundación é, segundo establece o artigo 6º dos estatutos, intermediar na xestión das actuacións necesarias para a obtención dos fondos dos organismos nacionais e internacionais destinados a financiar programas de axuda humanitaria.</p>
<p>Igualmente, a prestación de asistencia de forma rápida e eficaz en crises humanitarias en casos de urxente necesidade e, particularmente, en coordinación coas comunidades galegas radicadas nas áreas afectadas.</p>
<p>Así mesmo, realizará actividades formativas que teñan como finalidade a capacitación de voluntarios e profesionais en materia de asistencia humanitaria,</p>
<p>así como campañas de sensibilización entre a poboación galega e as comunidades galegas no exterior.</p>
<p>4. O padroado da fundación estará integrado segundo se especifica no artigo 10º dos seus estatutos.</p>
<p>5. A comisión integrada polos secretarios xerais de tódalas consellerías eleva ó conselleiro da Presidencia, Relacións Institucionais e Administración Pública proposta de clasificación como benéfico-social da Fundación Axencia Humanitaria de Galicia, dado o seu obxecto e finalidade, polo que, véndose cumpridos os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como benéfico-social e a súa adscrición á Consellería de Emigración.</p>
<p>Fundamentos de dereito.</p>
<p>1. O artigo 34º da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2.c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da fundación e a súa adscrición á consellería correspondente, quen exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 30 de setembro de 2003.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como benéfico-social a Fundación Axencia Humanitaria de Galicia e adscribila á Consellería de Emigración, que exercerá plenamente o protectorado sobre ela.</p>
<p>Santiago de Compostela, 1 de outubro de 2003.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

