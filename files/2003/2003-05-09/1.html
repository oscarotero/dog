---
date: '2003-05-09'
id: FE56
page: 5
number: 89
agency: 'CONSELLERÍA DE INNOVACIÓN, INDUSTRIA E COMERCIO'
section: I. DISPOSICIÓNS XERAIS
title: >-
  Orde do 23 de abril de 2003 pola que se establece o procedemento de
  información das interrupcións da subministración eléctrica por parte das
  empresas distribuidoras.
range: Orde
url: 'https://www.xunta.gal/dog/Publicados/2003/20030509/AnuncioFE56_gl.html'
---
<p>A Orde de 29 de xullo de 2002 estableceu dentro da Comunidade Autónoma os procedementos de información en materia da calidade da subministración eléctrica.</p>
<p>Por esta norma faise extensiva ás empresas distribuidoras a obriga de proporcionar determinada información que pola orde ECO/797/2002 estaban obrigadas a dar á Administración do Estado; todo iso tendo en conta que o artigo 3.3º a) da Lei 54/1997, reguladora do sector eléctrico, autoriza as comunidades autónomas o desenvolvemento dentro do ámbito das súas respectivas competencias da normativa básica estatal.</p>
<p>Por todo o exposto, parece conveniente optimiza-los sistemas de información xa creados para ter un maior coñecemento dos niveis de calidade existentes da subministración eléctrica no ámbito territorial da Comunidade Autónoma. A comunicación áxil das incidencias de maior repercusión pode axudar a unha focaxe dos esforzos naquelas zonas onde existan maiores problemas, o que, unido a actuacións investidoras e de apoio, algunhas delas xa postas en marcha, como é o Plan de Mellora da Calidade da Suministración no Medio Rural 2001-2005, traerán como desexada consecuencia unha mellora dos índices de calidade destas zonas.</p>
<p>Artigo 1º.-Obxecto.</p>
<p>O obxecto da presente orde é regula-la obriga das empresas distribuidoras de proporcionar en tempo e forma á Administración autonómica, a información verbo das interrupcións imprevistas da subministración eléctrica consideradas como importantes.</p>
<p>Artigo 2º.-Definicións.</p>
<p>Para efectos de interpretación desta orde adoptaranse as definicións establecidas na orde ECO/797/2002.</p>
<p>Así mesmo, clasificaranse as zonas de distribución segundo o establecido polo Real decreto 1955/2000 capítulo II, artigo 99.4º.</p>
<p>Non obstante, para empresas eléctricas que distribúan naqueles ámbitos territoriais con dispersión da localización da demanda en diferentes núcleos de poboación dentro dun municipio, a Consellería de Innovación, Industria e Comercio, por solicitude da empresa distribuidora afectada, poderá defini-las zonas, urbanas, semiurbanas e rurais en función dos</p>
<p>citados núcleos mediante orde da mencionada consellería.</p>
<p>Artigo 3º.-Interrupcións que se deben notificar.</p>
<p>1. Deberán notificarse aquelas interrupcións de subministración eléctrica que afecten a zona urbana ou semiurbana cando o producto S*T sexa maior ou igual a 600, e en zona rural cando o producto S*T sexa maior ou igual a 150, sendo S o número de subministracións afectadas polo corte de subministración, e T o tempo, expresado en horas, que durou a citada interrupción.</p>
<p>2. Non será necesario notificar interrupcións en zona urbana cunha duración inferior a 1 hora, en zona semiurbana interrupcións cunha duración inferior a 2 horas e en zona rural non será necesario notificar interrupcións inferiores a 3 horas de duración.</p>
<p>3. Sempre se deberán notificar aquelas interrupcións de duración igual ou superior a 8 horas, independentemente da zona a que afecten.</p>
<p>4. Todas aquelas interrupcións de subministración que en zona urbana afecten como mínimo a 3.000 subministracións, ou en zona semiurbana afecten como mínimo a 1.000 subministracións ou en zona rural afecten como mínimo a 400 subministracións, independentemente da súa duración, deberán ser notificadas.</p>
<p>5. Cando a distribución se realiza a subministracións con tensión nominal superior a 1 kV, serán notificadas aquelas interrupcións de subministración eléctrica na que a súa duración sexa igual ou superior a unha hora.</p>
<p>6. Se no transcurso das 24 horas dun día, se producen varias interrupcións de subministración eléctrica asociadas a un mesmo C.T. e o cómputo total das mesmas é igual ou superior a oito horas, considerarase como unha única interrupción que notificar.</p>
<p>Artigo 4º.-Recolla de datos.</p>
<p>As empresas distribuidoras de enerxía eléctrica na Comunidade Autónoma de Galicia proporcionarán as informacións requiridas verbo das incidencias obxecto desta orde a través do sistema recollido no artigo 1 da Orde do 29 de xullo de 2002 pola que se establecen os procedementos de información en materia de calidade da subministración eléctrica e se crea a comisión de seguimento da calidade do servicio eléctrico de Galicia.</p>
<p>Artigo 5º.-Información asociada a unha interrupción.</p>
<p>Por cada incidencia producida deberase facilita-la seguinte información, especificando:</p>
<p>1. Situación xeográfica da interrupción:</p>
<p>Nº de expedientes dos centros de transformación</p>
<p>Provincias</p>
<p>Concellos</p>
<p>Parroquias</p>
<p>Lugares</p>
<p>Tipo de zona</p>
<p>2. Situación temporal das interrupcións e tempo de interrupción en minutos:</p>
<p>Data e hora de inicio.</p>
<p>Data e hora de finalización.</p>
<p>Tempo de interrupción.</p>
<p>3. Datos eléctricos:</p>
<p>Potencia instalada no C.T. afectado.</p>
<p>Potencia contratada no C.T.</p>
<p>Potencia interrompida no C.T.</p>
<p>4. Afectados:</p>
<p>Número de subministracións afectadas pola interrupción</p>
<p>% subminitración dos C.T. afectados.</p>
<p>5. Tipo de interrupción e causa que a xera:</p>
<p>Imprevistas, causas: de xeración, de transporte, terceiros, propias, forza maior.</p>
<p>6. Medidas de reparación adoptadas (definitiva, provisional).</p>
<p>Artigo 6º.-Periodicidade da información.</p>
<p>A información solicitada no artigo 5º remitirase á Dirección Xeral de Industria, Enerxía e Minas, diariamente (de luns a venres en día laborable) no prazo de 12 horas, a partir do momento en que a subministración fose restablecida, ou antes das 11 horas do día seguinte en que se rexistrase a dita interrupción.</p>
<p>Se no momento da comunicación das interrupcións non se dispón da información referente ás alíneas 5 e 6 do artigo 5º, a empresa distribuidora deberá remitir no prazo dun mes á Dirección Xeral de Industria, Enerxía e Minas un informe onde se detalle a mesma.</p>
<p>Artigo 7º.-Actualización de información.</p>
<p>As empresas distribuidoras deberán remitir anualmente á Dirección Xeral de Industria, Enerxía e Minas un informe actualizado onde figure o número de subministracións por concello, dentro do ámbito xeográfico da Comunidade Autónoma de Galicia.</p>
<p>Artigo 8º.-Incumprimentos e sancións.</p>
<p>No suposto de incumprimento das obrigas reguladas nesta orde, observarase o disposto no título X, sobre infraccións e sancións, da Lei 54/1997.</p>
<p>Disposición transitoria</p>
<p>Primeira.-En canto non estea dispoñible o sistema ó que fai referencia o artigo 4, a información requirida será remitida á consellería en soporte electrónico, de acordo co modelo normalizado que se facilitará mediante resolución da Dirección Xeral de Industria, Enerxía e Minas, ó enderezo de correo energia2*xunta.es.</p>
<p>Segunda.-Establécese o prazo dun ano, a partir da entrada en vigor desta orde, para que as empresas distribuidoras poidan facilita-lo número de expediente, segundo o solicitado no artigo 5º.1. Así mesmo, no prazo dun mes a partir da data de publicación da presente orde, as empresas distribuidoras deberán presentar na Dirección Xeral de Industria, Enerxía e Minas o informe ó que se fai referencia no artigo 7º, cos datos actualizados o 31 de decembro de 2002.</p>
<p>Disposicións finais</p>
<p>Primeira.-Autorízase o director xeral de Industria, Enerxía e Minas para dicta-las disposicións que sexan precisan para o desenvolvemento e execución desta orde.</p>
<p>Segunda.-A presente orde entrará en vigor o día seguinte ó da súa publicación.</p>
<p>Santiago de Compostela, 23 de abril de 2003.</p>
<p>Juan Rodríguez Yuste</p>
<p>Conselleiro de Innovación, Industria e Comercio</p>

