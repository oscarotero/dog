---
date: '2003-12-09'
id: 22FD6
page: 15
number: 238
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 12 de novembro de 2003, da Delegación Provincial da Coruña, pola
  que se dispón o rexistro, o depósito e a publicación, no Diario Oficial de
  Galicia, do convenio colectivo do sector de exportación de peixe fresco do
  porto da Coruña.
range: Resolución
url: 'https://www.xunta.gal/dog/Publicados/2003/20031209/Anuncio22FD6_gl.html'
---
<p>Visto o expediente do convenio colectivo do sector de exportación de peixe fresco do porto da Coruña (código do convenio número 1500304), que tivo entrada nesta delegación provincial o día 10-11-2003, subscrito en representación da parte económica pola Asociación de Mayoristas Exportadores de Pescado y Marisco da Coruña, e da parte social por UGT, CUT, CIG e CC.OO. o día 30-10-2003, de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscripción no libro de rexistro de convenios colectivos de traballo, obrante nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo depósito do citado acordo no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 12 de novembro de 2003.</p>
<p>Elisa Madarro González</p>
<p>Delegada provincial da Coruña</p>
<p>Convenio colectivo de exportación de peixe fresco</p>
<p>do porto da Coruña</p>
<p>Artigo 1º.-Ámbito de aplicación.</p>
<p>Nos seus aspectos territorial, funcional e persoal, o presente convenio afecta as empresas con actividades abranguidas no comercio de exportación de peixe fresco e instaladas no porto da Coruña. Afectará a todo o persoal que preste os seus servicios nas citadas empresas e nos seus distintos postos de traballo, así como ó de novo ingreso durante a vixencia deste convenio.</p>
<p>Artigo 2º.-Vixencia e duración.</p>
<p>O texto articulado deste convenio entrará en vigor o día 1 de xaneiro de 2002, independentemente de cando se publique no BOP, e estará vixente para tódolos efectos, ata o 31 de decembro de 2005.</p>
<p>Artigo 3º.-Denuncia.</p>
<p>Este convenio extinguirase o 31 de decembro de 2005, sen necesidade de denuncia previa.</p>
<p>Artigo 4º.-Condicións máis beneficiosas.</p>
<p>Tódalas condicións contidas neste convenio se establecen co carácter de mínimas. Os pactos actualmente existentes en calquera empresa ou costumes máis beneficiosos sobre condicións serán respectados.</p>
<p>Artigo 5º.-Comisión paritaria do convenio.</p>
<p>Constitúese unha comisión paritaria, que cumprirá as seguintes funcións:</p>
<p>-Interpretación das cláusulas deste convenio.</p>
<p>-Aplicación do pactado e vixilancia do seu cumprimento.</p>
<p>-Mediación, arbitraxe e conciliación no caso de conflicto entre empresa e traballador, así como no suposto de conflictko colectivo, cando se solicite por instancia dun dos seus órganos.</p>
<p>-A comisión paritaria estará integrada por dous órganos, un en representación do sector social e outro en representación do sector empresa. Cada un estará integrado por tres representantes pertencentes á comisión negociadora. Ámbalas partes poderán ser asistidas por un asesor, con voz pero sen voto. Os acordos da comisión paritaria requirirán, validamente constituída, a asistencia á reunión de tres membros de cada unha das representacións.</p>
<p>Artigo 6º.-Horario de traballo e xornada.</p>
<p>A xornada de traballo fíxase en 38 horas semanais efectivas, aboándose como extraordinarias o exceso de horas traballadas coas recargas que se establezan neste convenio.</p>
<p>A dita xornada repartirase de luns a sábado, a razón de 7 horas diarias de luns a venres en xornada continua ontensiva e o sábado 3 horas, agás a semana que non se preste servicio o sábado, e que a xornada será de luns a venres a razón de 7 horas e 36 minutos diarios en xornada continua intensiva.</p>
<p>O persoal desfrutará dun descanso de trinta minutos que se contabilizará dentro da xornada laboral e no momento de menos afluencia de traballo.</p>
<p>O total anual de hora efectivas de traballo é de 1.619 horas, agás que por lei de rango superior se modificase o dito cómputo.</p>
<p>Os traballadores afectados por este convenio están obrigados a presta-los seus servicios os sábados seguintes:</p>
<p>Ano 2003, o 50 % dos sábados que falten entre a data de publicación do convenio e o 31 de decembro de 2003.</p>
<p>Ano 2004: 24 sábados ó ano.</p>
<p>Ano 2005: 20 sábados ó ano.</p>
<p>Elaborarase un cadro calendario trimestral dos sábados, nos que se recollerán as quendas e traballo. O calendario estará exposto no centro de traballo desde a última semana do trimestre anterior ó que faga referencia este calendario.</p>
<p>No suposto de que por razóns de producción cumpra traballar máis sábados cós recollidos neste convenio, e sempre por acordo entre a empresa e os representantes dos traballadores, poderase dispor do número de sábados precisos para atender esas circunstancias productivas.</p>
<p>Como é vontade das partes deste convenio limitar ó máximo a realización de horas extraordinarias, cando sexa preciso dispor de sábados adicionais ós previstos neste convenio, compensaranse, á vontade do traballador, economicamente ou en tempo de descanso coa recarga equivalente. Cada hora extraordinaria implica un descanso de 1,50 minutos.</p>
<p>Por acordo da representación empresarial e os representantes legais dos traballadores ou en caso de non existiren estes, os propios traballadores, poderase modifica-la xornada convida. En tódolos casos, as modificacións acordadas consignaranse nun cadro horario confeccionado conforme o previsto na legalidade vixente.</p>
<p>Por acordo da comisión paritaria, poderase modifica-la xornada convida no caso de que se establecese algunha modificación no horario de poxas.</p>
<p>Artigo 7º.-Horas extraordinarias.</p>
<p>As horas extraordinarias prestadas serán satisfeitas cunha recarga do 80% sobre o salario tipo hora ordinaria que resulte da aplicación das retribucións fixadas no convenio.</p>
<p>Artigo 8º.-Premio por matrimonio.</p>
<p>Todo traballador que contraia matrimonio estando de alta na empresa, fose cal fose o tempo traballado nela, percibirá un premio a cargo desta, consistente en cento vinte euros.</p>
<p>Artigo 9º.-Vacacións.</p>
<p>O descanso anual retribuído de persoal abranguido no presente convenio será de trinta días naturais a partir do primeiro ano de traballo, establecéndose a data para o seu desfrute de común acordo entre as partes (empresarios e traballadores), confeccionándose para tal fin unha lista de vacacións, por orde de antigüidade e orde rotativa nos sucesivos anos. No caso de non haber acordo, quince días serán sinalados polo empresario e outros quince polo traballador.</p>
<p>En empresas de menos de 10 traballadores, a falta de acordo, non poderá haber ó mesmo tempo máis de dous traballadores de vacacións.</p>
<p>En empresas de 10 a 20 traballadores pode haber dous traballadores simultaneamente e así sucesivamente.</p>
<p>O persoal que ingrese ou cese na empresa no transcurso do ano terá dereito á parte proporcional do tempo traballado; en todo caso respectarase o establecido no Estatuto dos traballadores.</p>
<p>Artigo 10º.-Día da patrona.</p>
<p>Establécese como día festivo non recuperable o día 16 de xullo, día da patrona, a Virxe do Carme.</p>
<p>Artigo 11º.-Retribucións.</p>
<p>Será de aplicación as establecidas na táboa anexa. Faise constar que a gratificación de transporte sinalada na táboa anexa percibirase aínda nos supostos de enfermidade ou accidente de traballo.</p>
<p>Artigo 12º.-Xornada nocturna.</p>
<p>Tódalas horas de traballo que se realicen en períodos nocturnos impostos pola afluencia de pesca, aboaranse coa recarga do 100% sobre o salario tipo fixado no presente convenio coas limitacións que para este convenio prevé a propia lei. Enténdese por xornada nocturna a partir das 21.00 horas.</p>
<p>Artigo 13º.-Antigüidade.</p>
<p>O dereito de antigüidade consistirá en trienios e serán fixados na contía do 4% do salario deste convenio, sen limitacións no número deles, e pagaranse durante o tempo de vinculación á empresa.</p>
<p>O cómputo da antigüidade ó persoal dará comezo desde a data de ingreso na empresa, sexa cal sexa a categoría profesional que teña.</p>
<p>Artigo 14º.-Gratificacións extraordinarias.</p>
<p>Cada unha das gratificacións do 25 de xullo e Nadal consistirá nunha mensualidade dos salarios que se establecen neste convenio, a razón de salario base, gratificación de transporte e antigüidade; estas gratificacións terán que ser aboadas o día 25 de xullo e a de decembro non máis tarde do día 22 do dito mes.</p>
<p>Artigo 15º.-Gratificación extraordinaria de beneficios.</p>
<p>O mes de marzo aboarase unha paga denominada de beneficios, cunha contía de trinta días de salarios percibidos no ano natural anterior, a razón de salario base, complemento de transporte e antigüidade, computándose como tal o correspondente a enfermidade xustificada, permisos retribuídos e baixas por accidente de traballo. No caso de non ter permanecido na empresa durante o ano natural anterior, o seu importe reducirase, sendo proporcional ó tempo traballado nela.</p>
<p>Artigo 16º.-Licencias con soldo.</p>
<p>Todo traballador ten dereito ás seguintes licencias retribuídas:</p>
<p>a) Por matrimonio: 16 días hábiles.</p>
<p>b) Por falecemento ou enfermidade grave do cónxuxe, ascendentes ou descendentes: 7 días hábiles.</p>
<p>Enténdense como tales os consanguíneos ou, por afinidade, políticos, en caso de irmáns: 5 días hábiles.</p>
<p>c) Establécese unha licencia retribuída de 2 días en caso de enfermidade ou morte dos avós, fillos políticos, irmáns políticos ou tíos.</p>
<p>d) Por parto da esposa: 7 días naturais.</p>
<p>e) Establécese unha licencia retribuída no caso de acompañamento a probas ou recoñecementos médicos de fillos/as menores de trece anos, sempre que o traballador sexa titor ou responsable deles, e sen límite de idade se se trata de diminuídos físicos ou psíquicos.</p>
<p>f) Por cambio de domicilio: 1 día hábil.</p>
<p>g) Dous días de asuntos propios. O traballador deberá avisar con 72 horas de antelación en días hábiles.</p>
<p>Artigo 17º.-Incorporación ó servicio militar.</p>
<p>Elimínase este artigo.</p>
<p>Artigo 18º.-Persoal afectado.</p>
<p>Todo o persoal afectado por este convenio non poderá prestar máis servicios dentro do porto pesqueiro que os debidos á empresa para a que traballa, e a negativa do traballador a prestar servicios en empresa distinta á súa non será considerada como desobediencia para os efectos das causas de despedimento sinaladas na lei. Así mesmo, ningún traballador poderá prestar servicios a outras empresas do sector distintas á súa. O incumprimento destas normas dará lugar a causa de despedimento disciplinario, de acordo co establecido na lexislación vixente.</p>
<p>Artigo 19º.-Seguridade no traballo.</p>
<p>Toda empresa estará obrigada a dota-lo seu persoal de roupa de traballo adecuada ó ambiente e dadas as especiais circunstancias dos cometidos e funcións que realizan. Para estes efectos, a empresa facilitará a roupa necesaria de acordo coas peculiaridades de cada posto de traballo. En canto á roupa de inverno, a empresa facilitará un anorak ou chuvasqueiro anualmente.</p>
<p>Artigo 20º.-Anticipos reintegrables.</p>
<p>As empresas estarán obrigadas a anticiparlles a todos aqueles traballadores que conten cunha antigüidade mínima de seis meses dentro dela, e así o soliciten, o importe dunha mensualidade de retribución, adianto este que será reintegrado polo traballador de forma fraccionada ou por entregas parciais, por períodos mensuais, quincenais ou semanais, segundo lle conveña ó traballador, non devengando xuro de ningún tipo este adiamento no pagamento.</p>
<p>A empresa non estará obrigada a aboa-lo mencionado adianto cando as peticións superen o 50% do cadro de persoal da empresa.</p>
<p>De tódolos xeitos, no caso de cesar na empresa o traballador, a suma que puidese ter pendente de saldar seralle descontada da liquidación finiquito que puidese corresponderlle e, de non asistilo tal dereito, estará obrigado a reintegrala de maneira inmediata.</p>
<p>Artigo 21º.-Realización de tódalas manipulacións.</p>
<p>Os aprendices, empacadores, oficiais empacadores, encargados ou compradores realizarán tódalas operacións de manipulación, entendéndose por tales as de rastrexo de caixas, carga e descarga, preparación e demais relacionadas co tratamento do peixe, coas limitacións que establece o Decreto do 26 de xullo de 1957.</p>
<p>Artigo 22º.-Traballo por axuste.</p>
<p>O traballo por axuste será aboado na contía que mutuamente acorden as empresas e os traballadores, pero en todo caso as tarefas deberán representa-lo mínimo das retribucións fixadas na táboa salarial, incrementada no 45% dela.</p>
<p>Artigo 23º.-Traballo de categoría superior.</p>
<p>O traballador que realice labores de categoría superior á que teña asignada percibirá o salario correspondente a aquela durante o tempo que dure a dita situación, pero se se prolongase máis de catro meses, automaticamente adquirirá a categoría que realmente lle corresponde.</p>
<p>A categoría profesional de oficial empacador adquirirase de modo automático ós 5 anos de servicio na empresa.</p>
<p>Artigo 24º.-Asemblea sindical da empresa.</p>
<p>Recoñéceselle-lo dereito de reunión dentro da empresa ós traballadores desta afectados por este convenio, fóra da xornada laboral ou inmediatamente ó rematar esta.</p>
<p>Os traballadores non poderán ser despedidos ou sancionados por estaren afiliados a un sindicato.</p>
<p>Nos casos en que o traballador sexa representante sindical ou do comité de empresa, recibirá as licencias necesarias para o normal desenvolvemento da súa actividade sindical de acordo coa lexislación vixente; en</p>
<p>todo caso a empresa terá dereito a pedir xustificantes das licencias concedidas.</p>
<p>Artigo 25º.-Enfermidade ou accidente.</p>
<p>Tódolos traballadores suxeitos ó presente convenio que se encontren en situación de baixa por enfermidade ou accidente percibirán, con cargo á empresa, a compensación económica necesaria co fin de que perciban o 100% do seu salario real durante un máximo de doce meses.</p>
<p>Así mesmo, os períodos de enfermidade ou accidente non se terán en conta para deducir dos períodos de vacacións.</p>
<p>Artigo 26º.-Táboa de salarios.</p>
<p>A partir do 1 de xaneiro de 2002 respectaranse como mínimo, os salarios que figuran no anexo deste convenio, que supoñen un incremento do 4,3% sobre as táboas salariais do convenio do ano anterior, e o complemento de transporte para tódalas categorías, que se farán efectivos desde o 1 de xaneiro de 2002.</p>
<p>Para os anos 2003, 3004 e 2005, IPC previsto polo Ministerio de Economía e Facenda desde o mes de xaneiro.</p>
<p>Artigo 27º.-Premio de xubilación anticipada e voluntaria.</p>
<p>As empresas aboaranlles un complemento de xubilación a aqueles traballadores con dez anos de antigüidade, como mínimo, na empresa que se xubilen de mutuo acordo con ela, coa contía seguinte:</p>
<p>-Xubilación voluntaria ós 60 anos: 3.005,06 euros.</p>
<p>-Xubilación voluntarua ós 61 anos: 2.404,05 euros.</p>
<p>-Xubilación voluntaria ós 62 anos: 2.103,54 euros.</p>
<p>-Xubilación voluntaria ós 63 anos: 1.803,04 euros.</p>
<p>-Xubilación voluntarua ós 64 anos: 1.502,53 euros.</p>
<p>Unha vez fixada a contía do premio, a empresa poderá fracciona-lo pagamento durante un máximo de 12 meses.</p>
<p>Para a súa percepción deberá solicitarse no prazo de tres meses desde o cumprimento da idade correspondente. Se cumprindo os 64 anos de idade e seis meses máis, o traballador non solicitase a xubilación, perderá o dereito a este complemento. Este artigo quedará en suspenso no caso de que, por disposición de rango superior, se reducise a idade de xubilación.</p>
<p>Artigo 28º.-Revisión salarial.</p>
<p>Garantirase a diferencia entre o IPC previsto e o IPC real máis 0,5 puntos para os anos 2003, 2004 e 2005.</p>
<p>Artigo 29º.-Seguro de invalidez e morte.</p>
<p>As empresas contratarán un seguro de invalidez colectivo permanente total ou de morte por accidente durante as 24 horas do día, domingos e festivos, para todo o persoal afectado por este convenio, coas seguintes indemnizacións:</p>
<p>-Por morte: 18.030,36 euros.</p>
<p>-Por invalidez permanente total ou absoluta: 21.035,42 euros.</p>
<p>Esta póliza entrará en vigor o mesmo día da sinatura do convenio.</p>
<p>Artigo 30º.-Cláusula de desvinculación salarial.</p>
<p>Os compromisos en materia salarial contidos no presente convenio non serán de aplicación para aquelas empresas que acrediten descensos, en termos reais, da facturación ou dos resultados nos dous últimos exercicios.</p>
<p>Para as empresas que pretendan acollerse á cláusula regulada no presente artigo establécense os seguintes mecanismos:</p>
<p>1. Comisión paritaria.</p>
<p>2. Representación dos traballadores.</p>
<p>3. AGA.</p>
<p>A tódolos mecanismos mencionados anteriormente se lles facilitará a seguinte documentación:</p>
<p>-Acreditación por medio de contabilidade oficial dos resultados dos dous últimos exercicios en que se demostre que durante eles se produciron perdas reais.</p>
<p>-Plan de viabilidade para o período que se pretende a aplicación da mencionada cláusula de exención e a xustificación económica e a súa repercusión real na mellora global dos resultados da empresa.</p>
<p>Na súa aplicación poderanse pactar reduccións sobre as porcentaxes de incrementos negociados ou a súa total inaplicación polo período que se determine. Neste último caso aplicaranse os aspectos económicos nos mesmos termos que figuran no convenio anteriormente vixente.</p>
<p>Os representantes legais dos traballadores, membros da comisión paritaria, así como os seus asesores, están obrigados a tratar e manter na maior reserva a información recibida e os datos ós que tivesen acceso como consecuencia do establecido nos parágrafos anteriores, observando, por conseguinte, respecto de todo isto, sixilo profesional.</p>
<p>Disposicións adicionais</p>
<p>Primeira.-As diferencias salariais que se produzan desde o 1 de xaneiro de 2002 deberán facerse efectivas nun prazo non superior a trinta días desde a publicación e conseguinte posta en vigor do convenio.</p>
<p>Segunda.-As partes negociadoras deste convenio comprométense, ó finaliza-la negociación, a establece-los mecanismos necesarios para negociar un convenio do sector de ámbito galego.</p>
<p>A Coruña, 30 de outubro de 2003.</p>
<p>ANEXO</p>
<p>Táboas salariais (ano 2002)</p>
<table><tbody><tr><td></td></tr>
<tr><td>Categoría profesional</td><td>Salario base</td><td>Compl.
transporte</td><td>Total mensual</td><td>Total
anual</td></tr>
<tr><td></td></tr>
</tbody></table>
<table><tbody><tr><td>* Grupo primeiro.
Persoal técnico titulado:</td></tr>
<tr><td>Titulado grao superior.</td><td>791,52</td><td>63,94</td><td>855,46</td><td>12.831,90</td></tr>
<tr><td>Titulado grao medio.</td><td>695,11</td><td>63,94</td><td>759,05</td><td>11.385,75</td></tr>
<tr><td></td></tr>
<tr><td>* Grupo segundo.
Persoal mercantil non titulado:</td></tr>
<tr><td>Encargado establecemento.</td><td>695,11</td><td>63,94</td><td>759,05</td><td>11.385,75</td></tr>
<tr><td>Oficial empacador.</td><td>636,61</td><td>63,94</td><td>700,55</td><td>10.508,25</td></tr>
<tr><td>Empacador/a.</td><td>612,59</td><td>63,94</td><td>676,53</td><td>10.147,95</td></tr>
<tr><td>Aprendiz de empacador.</td><td>526,38</td><td>63,94</td><td>590,32</td><td>8.854,80</td></tr>
<tr><td>Comprador.</td><td>695,11</td><td>63,94</td><td>759,05</td><td>11.385,75</td></tr>
<tr><td>Conductor.</td><td>612,59</td><td>63,94</td><td>676,53</td><td>10.147,95</td></tr>
<tr><td></td></tr></tbody></table>
<table><tbody><tr><td></td></tr>
<tr><td>Categoría profesional</td><td>Salario base</td><td>Compl.
transporte</td><td>Total mensual</td><td>Total
anual</td></tr>
<tr><td></td></tr>
</tbody></table>
<table><tbody><tr><td>* Grupo terceiro.
Persoal administrativo:</td></tr>
<tr><td>Oficial administrativo.</td><td>612,59</td><td>63,94</td><td>676,53</td><td>10.147,95</td></tr>
<tr><td>Contable.</td><td>612,59</td><td>63,94</td><td>676,53</td><td>10.147,95</td></tr>
<tr><td>Auxiliar administrativo.</td><td>580,65</td><td>63,94</td><td>644,59</td><td>9.668,85</td></tr>
<tr><td>Aspirante.</td><td>526,38</td><td>63,94</td><td>590,32</td><td>8.854,80</td></tr>
<tr><td></td></tr></tbody></table>
<p>Táboas salariais (ano 2003)</p>
<table><tbody><tr><td></td></tr>
<tr><td>Categoría profesional</td><td>Salario base</td><td>Compl.
transporte</td><td>Total mensual</td><td>Total
anual</td></tr>
<tr><td></td></tr>
</tbody></table>
<table><tbody><tr><td>* Grupo primeiro.
Persoal técnico titulado:</td></tr>
<tr><td>Titulado grao superior.</td><td>807,35</td><td>65,22</td><td>872,57</td><td>13.088,55</td></tr>
<tr><td>Titulado grao medio.</td><td>709,01</td><td>65,22</td><td>774,23</td><td>11.613,45</td></tr>
<tr><td></td></tr>
<tr><td>* Grupo segundo.
Persoal mercantil non titulado:</td></tr>
<tr><td>Encargado establecemento.</td><td>709,01</td><td>65,22</td><td>774,23</td><td>11.613,45</td></tr>
<tr><td>Oficial empacador.</td><td>649,34</td><td>65,22</td><td>714,56</td><td>10.718,40</td></tr>
<tr><td>Empacador/a.</td><td>624,84</td><td>65,22</td><td>690,06</td><td>10.350,90</td></tr>
<tr><td>Aprendiz de empacador.</td><td>536,91</td><td>65,22</td><td>602,13</td><td>9.031,95</td></tr>
<tr><td>Comprador.</td><td>709,01</td><td>65,22</td><td>774,23</td><td>11.613,45</td></tr>
<tr><td>Conductor.</td><td>624,84</td><td>65,22</td><td>690,06</td><td>10.350,90</td></tr>
<tr><td></td></tr>
<tr><td>* Grupo terceiro.
Persoal administrativo:</td></tr>
<tr><td>Oficial administrativo.</td><td>624,84</td><td>65,22</td><td>690,06</td><td>10.350,90</td></tr>
<tr><td>Contable.</td><td>624,84</td><td>65,22</td><td>690,06</td><td>10.350,90</td></tr>
<tr><td>Auxiliar administrativo.</td><td>592,26</td><td>65,22</td><td>657,48</td><td>9.862,20</td></tr>
<tr><td>Aspirante.</td><td>536,91</td><td>65,22</td><td>602,13</td><td>9.031,95</td></tr>
<tr><td></td></tr></tbody></table>

