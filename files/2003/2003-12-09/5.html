---
date: '2003-12-09'
id: 22FC2
page: 15
number: 238
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 424/2003, do 20 de novembro, polo que se declara a urxente ocupación,
  para efectos de expropiación forzosa, polo Concello de Vigo, dos bens e
  dereitos necesarios para a realización das obras do proxecto de alargamento e
  mellora da rúa Manuel Álvarez.
range: Decreto
url: 'https://www.xunta.gal/dog/Publicados/2003/20031209/Anuncio22FC2_gl.html'
---
<p>O Concello de Vigo, en sesión do día seis de xuño de dous mil tres, aprobou o proxecto de alargamento e mellora da rúa Manuel Álvarez e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte do Concello de Vigo foi remitida a documentación complementaria para a correcta trami</p>
<p>tación do expediente, con data de entrada no rexistro xeral da Consellería de Xustiza, Interior e Administración Local do día dezaseis de setembro de dous mil tres.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Administración Local o día dez de outubro de dous mil tres.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello, a citada rúa soporta un intenso tráfico rodado, e non dispón sequera das correspondentes beirarrúas, zonas de aparcamento, drenaxe superficial, nin dunha iluminación axeitada, o que reduce tanto a comodidade como a seguridade do peón que utiliza a vía, polo que a actuación é necesaria, tanto para evitar unha degradación do tecido urbano ata extremos dificilmente soportables, como para alivia-las conxestións viarias, o que redundaría directamente na seguridade vial dos cidadáns.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Administración Local e logo de deliberación do Consello da Xunta de Galicia na súa reunión do día vinte de novembro de dous mil tres,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Vigo para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de alargamento e mellora da rúa Manuel Álvarez, debendo, de se-lo caso, unha vez ocupados os terreos necesarios, obte-las autorizacións que foran necesarias dos organismos competentes, con carácter previo ó inicio das obras.</p>
<p>Santiago de Compostela, vinte de novembro de dous mil tres.</p>
<p>Manuel Fraga Iribarne</p>
<p>Presidente</p>
<p>Jesús Carlos Palmou Lorenzo</p>
<p>Conselleiro de Xustiza, Interior e Administración</p>
<p>Local</p>

