---
date: '2003-02-20'
id: 69B2
page: 1
number: 36
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 30 de xaneiro de 2003 sobre delegación de competencias nos directores
  xerais e delegados territoriais da Consellería de Pesca e Asuntos Marítimos.
range: Orde
url: 'https://www.xunta.gal/dog/Publicados/2003/20030220/Anuncio69B2_gl.html'
---
<p>A actual estructura orgánica da consellería, o gran volume da actividade administrativa, así como a experiencia acumulada ata a data, fan desexable que, dentro do respecto ós principios informadores da actuación administrativa e con suxeición á legalidade vixente, se deleguen nos directores xerais e delegados territoriais determinadas funcións, co fin de acadar unha meirande axilización administrativa en beneficio dos cidadáns e da propia Administración.</p>
<p>Na súa virtude, facendo uso das facultades que me confire o artigo 43.3º da Lei 1/1983, do 22 de febreiro, reguladora da Xunta e do seu presidente, e conforme o sinalado no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, así como no 72.4º do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, e demais disposicións de xeral aplicación,</p>
<p>DISPOÑO:</p>
<p>Artigo 1º</p>
<p>Deléganse nos directores xerais as seguintes competencias:</p>
<p>a) Autorizar e dispoñe-los gastos con cargo ós créditos, do estado de gastos dos orzamentos xerais, asignados ós seus respectivos centros directivos (servicios orzamentarios), que non se atopen reservados á aprobación do Consello da Xunta de Galicia.</p>
<p>b) Recoñece-las obrigas de gasto e propoñe-los pagamentos correspondentes ós créditos indicados no anterior punto, coas limitacións que nel se expresan.</p>
<p>Artigo 2º</p>
<p>Deléganse nos delegados territoriais as seguintes competencias:</p>
<p>a) Autorizar e dispoñe-los gastos con cargo ás aplicacións orzamentarias do capítulo II do estado de gastos dos orzamentos xerais, ata o límite dos créditos que para tal fin sexan distribuídos polo titular da consellería, que non se atopen reservados á aprobación do Consello da Xunta de Galicia.</p>
<p>b) Recoñece-las obrigas de gasto e propoñe-los pagos correspondentes ós créditos sinalados no punto anterior, cos límites igualmente indicados.</p>
<p>Artigo 3º</p>
<p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse dictadas pola autoridade que as conferiu.</p>
<p>Artigo 4º</p>
<p>En calquera momento o conselleiro poderá reclama-lo exercicio das competencias que son delegadas por esta orde.</p>
<p>Artigo 5º</p>
<p>En caso de ausencia ou enfermidade, as atribucións contidas nesta orde quedarán delegadas, durante o tempo que persistan as devanditas causas, segundo se indica a continuación:</p>
<p>a) Cando se trate dos directores xerais, nos subdirectores xerais que deles dependan, sendo prevalente o máis antigo e, no suposto de igualdade, o de máis idade.</p>
<p>b) Tratándose dos delegados territoriais, nos secretarios territoriais respectivos.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de xaneiro de 2003.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

