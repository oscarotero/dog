---
date: '2003-06-30'
id: 14C9E
page: 8
number: 125
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 18 de xuño de 2003 pola que se clasifica como benéfico-social a
  Fundación Rácing Club Ferrol.
range: Orde
url: 'https://www.xunta.gal/dog/Publicados/2003/20030630/Anuncio14C9E_gl.html'
---
<p>Visto o expediente de clasificación da Fundación Rácing Club Ferrol, con domicilio en Ferrol.</p>
<p>Supostos de feito.</p>
<p>1. A fundación, formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>2. A Fundación Rácing Club Ferrol foi constituída en escritura pública outorgada en Ferrol o día trinta de abril de dous mil tres, ante o notario Manuel Aceituno Pérez, co número catrocentos oitenta do seu protocolo por Xaime Bello Costa que intervén en exercicio do seu cargo de alcalde-presidente do concello de Ferrol, Isidro Silveira Cameselle que intervén no seu propio nome e dereito e ademais en nome e representación da entidade Rácing Club de Ferrol, Sociedad Anónima Deportiva, Isidro Manuel Silveira Rey, Juan Manuel Eugenio Pazos García, Ricardo Díaz-Casteleiro Romero, Manuel Recuero Astray, José Juan Rilo Dopico, Alvito Pardo Corral, Manuel Criado Seselle e Francisco Souto Martínez, que interveñen no seu propio nome e dereito.</p>
<p>3. O obxecto da fundación é, segundo establece o artigo seis dos estatutos o desenvolvemento e fomento do deporte, e dun modo especial do fútbol, en tódolos seus ámbitos, encamiñado á revitalización do Rácing Club Ferrol e a mellora-la súa imaxe interna e externa.</p>
<p>Para a súa consecución, executará, potenciará e propoñerá:</p>
<p>-Promover, difundir e apoia-lo deporte de base, especialmente o fútbol, coa creación de escolas de fútbol e fútbol sala para nenos/as e creación e participación de diferentes equipos nos campionatos das categorías de base; todo iso dentro dun espírito de claro estímulo dos máis elevados valores deportivos e humanos.</p>
<p>-Organizar e participar en congresos, xornadas, seminarios, coloquios, mestrados, conferencias, debates e charlas nas que se aborden cuestións relacionadas co deporte.</p>
<p>-Organizar e executar iniciativas de formación en materia deportiva, tales como cursos prácticos e teóricos de fútbol.</p>
<p>-Completa-la educación dos mozos e mozas deportistas a través da organización de cursos, por exemplo de idiomas, informática, etc.</p>
<p>-Promover e organizar eventos deportivo-culturais e concursos de escultura, pintura, fotografía, etc. relacionados co deporte, e conceder premios e incentivos.</p>
<p>-Conceder axudas e bolsas para facilita-lo acceso ó deporte e á cultura da mocidade.</p>
<p>-Crear, organizar e xestiona-lo Museo do Rácing Club Ferrol, para recuperar e preserva-la historia do Rácing.</p>
<p>-Producir e editar publicacións, así como distribuír productos relacionados co patrimonio cultural e deportivo do Rácing Club de Ferrol, para promociona-la imaxe do club.</p>
<p>-Promove-lo estudio para a creación de residencias e albergues, para facilita-lo aloxamento de deportistas e equipos.</p>
<p>-Contrastar criterios e experiencias a nivel nacional e supranacional con outras fundacións, clubs, federacións, asociacións, institucións e sociedades de dereito público ou privado, nacionais ou estranxeiras, cando iso poda redundar en beneficio da promoción e desenvolvemento do deporte e a cultura, e moi especialmente a relacionada co fútbol.</p>
<p>-Realiza-las demais funcións de análoga natureza ás anteriores que se consideren convenientes ó cumprimento dos fins da fundación.</p>
<p>4. O padroado da fundación estará integrado por: Xaime Bello Costa en representación do Concello de Ferrol, Isidro Silveira Cameselle, Isidro Silveira Rey, Juan Manuel Pazos García, Ricardo Díaz-Casteleiro Romero, Manuel Recuero Astray, Francisco Cruz Senra, José Juan Rilo Dopico, Alvito Pardo Corral, Manuel Criado Seselle e Francisco Souto Martínez.</p>
<p>5. A comisión integrada polos secretarios xerais de tódalas consellerías eleva ó conselleiro da Presidencia, Relacións Institucionais e Administración Pública, proposta de clasificación como benéfico-social da Fundación Rácing Club Ferrol, dado o seu obxecto e finalidade, polo que, véndose cumpridos os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como benéfico social e á súa adscrición á Consellería de Familia, Xuventude e Voluntariado.</p>
<p>Fundamenos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, corresponde a esta consellería a clasificación da fundación e a súa adscrición á consellería correspondente, quen exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 17 de xuño de 2003.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño e na Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como benéfico-social a Fundación Rácing Club Ferrol adscribíndoa á Consellería de Familia, Xuventude e Voluntariado que exercerá plenamente o protectorado sobre ela.</p>
<p>Santiago de Compostela, 18 de xuño de 2003.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

