---
date: '2003-06-30'
id: 14CAE
page: 8
number: 125
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Decreto 293/2003, do 4 de xuño, polo que se crea o premio Galicia-Medio
  Ambiente e se establecen as súas modalidades.
range: Decreto
url: 'https://www.xunta.gal/dog/Publicados/2003/20030630/Anuncio14CAE_gl.html'
---
<p>A Consellería de Medio Ambiente é o órgano da Administración da Comunidade Autónoma de Galicia que ten atribuídas as competencias e funcións</p>
<p>que en materia de ambiente e conservación da natureza se establecen nos artigos 27.10º, 11º, 15º e 30º e 29.4º do Estatuto de autonomía de Galicia e demais normativa de aplicación. Ademais, e de conformidade co disposto no Decreto 14/2002, do 24 de xaneiro, en concreto, no artigo 8, punto 2.2, realizará as funcións relativas á formación e consolidación dunha conciencia social para a protección e mellora do contorno. O premio Galicia-Medio Ambiente ten como finalidade potenciar unha cultura ambiental na Comunidade Autónoma, mediante o recoñecemento de empresas, concellos, universidades e centros de investigación e centros educativos non universitarios que traballen e destaquen na defensa dos valores ambientais en diferentes ámbitos da Comunidade Autónoma galega, así como promove-la difusión de tales valores pola repercusión que estes premios teñen nos medios de comunicación e sobre a opinión pública.</p>
<p>En consecuencia, por proposta do conselleiro de Medio Ambiente e logo de deliberación do Consello da Xunta de Galicia na súa reunión do catro de xuño de dous mil tres,</p>
<p>DISPOÑO:</p>
<p>Artigo 1º.-Obxecto.</p>
<p>Crea-lo premio Galicia-Medio Ambiente en recoñecemento ó traballo das empresas, concellos, universidades e centros de investigación e centros de educación non universitaria que desenvolvan un labor significativo no estudio, coidado e promoción do medio.</p>
<p>Artigo 2º.-Modalidades e destinatarios.</p>
<p>O premio Galicia-Medio Ambiente outorgarase nas seguintes modalidades e destinatarios:</p>
<p>a) Para empresas:</p>
<p>-Mellor iniciativa empresarial en sustentabilidade (empresa sustentable).</p>
<p>b) Para concellos:</p>
<p>-Mellor acción local en desenvolvemento sustentable e na conservación da biodiversidade.</p>
<p>c) Universidades e centros de investigación:</p>
<p>-Mellor traballo de investigación científica sobre temática ambiental.</p>
<p>d) Centros educativos non universitarios:</p>
<p>-Mellor iniciativa ou actividade escolar no ámbito medioambiental.</p>
<p>Artigo 3º.-O premio.</p>
<p>O premio, en tódalas súas convocatorias, dará dereito a unha placa acreditativa e levará consigo unha dotación económica que se fixará na orde de convocatoria. O importe mínimo deste premio nas súas distintas modalidades será de 6.000 euros.</p>
<p>Artigo 4º.-Convocatoria.</p>
<p>O premio será convocado por orde da Consellería de Medio Ambiente e terá unha periodicidade anual.</p>
<p>Esta orde establecerá os demais aspectos procedementais para a súa adxudicación.</p>
<p>Artigo 5º.-Candidaturas.</p>
<p>As candidaturas serán libres, sempre que cumpran os requisitos establecidos neste decreto e na orde de convocatoria.</p>
<p>As candidaturas irán acompañadas dunha memoria explicativa sobre os méritos dos candidatos, que lles permita ós membros do xurado avaliar cada proposta.</p>
<p>Artigo 6º.-Xurado e concesión dos premios.</p>
<p>1. O exame das memorias e a proposta do premio corresponderán a un xurado que estará presidido polo conselleiro competente en materia de medio ambiente ou persoa en que delegue e no que figurarán como vocais representantes da Consellería de Medio Ambiente e representantes das consellerías sectoriais con competencia na materia segundo as modalidades e destinatarios do Premio Galicia-Medio Ambiente. A concreción e designación dos vocais e do secretario realizarase a través da orde anual de convocatoria.</p>
<p>2. O xurado tomará o acordo de concesión dos premios, que porá fin á vía administrativa, ademais poderá deixar deserta total ou parcialmente a convocatoria, e outorga-los accesits que considere oportunos.</p>
<p>Artigo 7º.-Concesión e entrega do premio.</p>
<p>1. O conselleiro de Medio Ambiente outorgará o premio ás candidaturas seleccionadas polo xurado. O acordo de concesión do premio publicarase no Diario Oficial de Galicia.</p>
<p>2. Os premios, unha vez resoltos, serán entregados en acto público que se anunciará oportunamente. O nome dos gañadores será publicado e difundido nos medios de comunicación social que se determinen.</p>
<p>Disposicións derradeiras</p>
<p>Primeira.-Facúltase o conselleiro de Medio Ambiente para convocar anualmente mediante orde o premio Galicia-Medio Ambiente e dicta-las disposicións necesarias para o seu desenvolvemento e aplicación.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia</p>
<p>Santiago de Compostela, catro de xuño de dous mil tres.</p>
<p>P.A.</p>
<p>José Antonio Orza Fernández</p>
<p>Presidente</p>
<p>José Manuel Barreiro Fernández</p>
<p>Conselleiro de Medio Ambiente</p>

