---
date: '2003-04-11'
id: D8B6
page: 4
number: 72
agency: 'CONSELERÍA DE ASUNTOS SOCIAIS, EMPREGO E RELACIÓNS LABORAIS'
section: I. DISPOSICIÓNS XERAIS
title: >-
  Decreto 211/2003, do 3 de abril, sobre distribución de competencias entre os
  órganos da Xunta de Galicia para a imposición de sancións nas materias
  laborais, de prevención de riscos e por obstrucción do labor inspector.
range: Decreto
url: 'https://www.xunta.gal/dog/Publicados/2003/20030411/AnuncioD8B6_gl.html'
---
<p>O Estatuto de autonomía de Galicia establece, no seu artigo 29.1º, que lle corresponde á Comunidade Autónoma de Galicia a execución da lexislación do Estado en materia laboral, asumindo as facultades, competencias e servicios que neste eido, e no ámbito de execución, lle corresponden ó Estado respecto ás relacións laborais, sen prexuízo da alta inspección deste.</p>
<p>De acordo co anterior, polo Real decreto 2412/1982, do 24 de xullo, transfírese á Xunta de Galicia a potestade sancionadora por infraccións na orde social, na actualidade asignada á Consellería de Asuntos Sociais, Emprego e Relacións Laborais.</p>
<p>Ó abeiro do anterior, e conforme a normativa substantiva, procedemental e orgánica vixente, dictouse o Decreto 376/1996, do 17 de outubro, sobre distribución de competencias entre os órganos da Xunta para a imposición de sancións por infraccións nas materias laborais, de prevencións de riscos e por obstrucción do labor inspector.</p>
<p>Sen embargo, desde entón, producíronse varias modificacións que afectaron tanto a organización da Xunta de Galicia como a normativa reguladora das infraccións na orde social.</p>
<p>Efectivamente, o texto refundido da Lei sobre infraccións e sancións na orde social, aprobado mediante o Real decreto lexislativo 5/2000, do 4 de agosto, e o Regulamento xeral sobre procedementos para a imposición de sancións por infraccións de orde social e para expedientes liquidatorios de cotas de Seguridade Social, aprobado mediante o Real decreto 928/1998, do 14 de maio, xunto coa reestructuración orgánica operada na Xunta de Galicia a través do Decreto 8/2003, do 18 de xaneiro, polo que se modifica a súa estructura orgánica, e do Decreto 23/2003, do 20 de xaneiro, polo que se fixa a estructura orgánica dos seus departamentos, e coa propia reestructuración orgánica da Consellería de Asuntos Sociais, Emprego e Relacións Laborais, fan necesario proceder a unha actualización da distribución da potestade sancionadora en materia laboral, de prevención de riscos laborais e por obstrucción da actividade inspectora, entre os órganos da Xunta de Galicia, para adecua-lo seu exercicio á </p>
<p>súa actual estructura e á mencionada normativa.</p>
<p>Así mesmo, a Lei 5/1998, do 18 de decembro, de cooperativas de Galicia, dictada en uso da competencia exclusiva establecida no artigo 28.7 do Estatuto de autonomía de Galicia, regula no seu artigo 139 o réxime de infraccións e sancións en materia de sociedades cooperativas.</p>
<p>A isto hai que lle engadi-la introducción do euro pola normativa comunitaria, establecida no Regulamento (CE) número 1103/1997, do Consello, do 17 de xuño de 1997, sobre determinadas disposicións relativas á introducción do euro, e o Regulamento (CE) número 974/1998, do Consello, do 3 de maio, sobre a introducción do euro, o que fai conveniente efectua-la conversión expresa á nova moeda das contías das sancións propostas que serven para determina-lo órgano competente para a súa imposición, e isto de conformidade co establecido na Resolución do 16 de outubro de 2001, da Subsecretaría de Traballo do Ministerio de Traballo e Asuntos Sociais.</p>
<p>Finalmente, o artigo 34.7º da Lei 1/1983, do 22 de febreiro, reguladora da Xunta e o seu presidente, segundo redacción dada polo artigo 30 da Lei 7/2002, do 27 de decembro, de medidas fiscais e de réxime administrativo, permite a atribución regulamentaria da competencia para resolve-los recursos administrativos promovidos contra as resolucións das entidades ou organismos da consellería a outros órganos distintos do seu titular.</p>
<p>Visto o anterior, por proposta da conselleira de Asuntos Sociais, Emprego e Relacións Laborais, logo da deliberación do Consello da Xunta de Galicia na súa reunión do día tres de abril de dous mil tres,</p>
<p>DISPOÑO:</p>
<p>Artigo 1º.-Materias e competencia.</p>
<p>O coñecemento das infraccións nas materias laborais e de prevención de riscos laborais e por obstrucción ó labor inspector no ámbito competencial substantivo da Comunidade Autónoma corresponderalle á Consellería de Asuntos Sociais, Emprego e Relacións Laborais, en virtude de acta levantada pola Inspección de Traballo e Seguridade Social, e mediante a tramitación do correspondente expediente.</p>
<p>Artigo 2º.-Competencias sancionadoras.</p>
<p>1. A competencia para sancionar por infraccións en materia laboral e obstrucción á actividade inspectora corresponderalles:</p>
<p>a) Ós delegados provinciais da Consellería de Asuntos Sociais, Emprego e Relacións Laborais, ata 6.010,12 euros.</p>
<p>b) Ó director xeral de Relacións Laborais, ata 30.050,61 euros.</p>
<p>c) Ó conselleiro de Asuntos Sociais, Emprego e Relacións Laborais, ata 60.101,21 euros.</p>
<p>d) Ó Consello da Xunta de Galicia por proposta do conselleiro de Asuntos Sociais, Emprego e Relacións Laborais, ata 90.151,82 euros.</p>
<p>2. A competencia para sancionar por infraccións en materia de prevención de riscos laborais corresponderalles:</p>
<p>a) Ós delegados provinciais da Consellería de Asuntos Sociais, Emprego e Relacións Laborais, ata 30.050,61 euros.</p>
<p>b) Ó director xeral de Relacións Laborais, ata 90.151,82 euros.</p>
<p>c) Ó conselleiro de Asuntos Sociais, Emprego e Relacións Laborais, ata 300.506,05 euros.</p>
<p>d) Ó Consello da Xunta de Galicia por proposta do conselleiro de Asuntos Sociais, Emprego e Relacións Laborais, ata 601.012,10 euros.</p>
<p>3. A competencia para sancionar por infraccións en materia de cooperativas de conformidade co disposto no artigo 139.5º da Lei 5/1998, do 18 de decembro, de cooperativas de Galicia, corresponderalles:</p>
<p>a) Ós delegados provinciais da Consellería de Asuntos Sociais, Emprego e Relacións Laborais, ata 6.010,12 euros, cando a cooperativa figure inscrita nos correspondentes rexistros provinciais.</p>
<p>b) Ó director xeral de Relacións Laborais, ata 18.030,36 euros.</p>
<p>c) Ó conselleiro de Asuntos Sociais, Emprego e Relacións Laborais ata 30.050,61 euros.</p>
<p>Artigo 3º.-Determinación do órgano competente.</p>
<p>1. Para a determinación do órgano competente para a imposición das sancións correspondentes, en cada caso, terase en conta a contía proposta pola Inspección de Traballo e Seguridade Social, a través da acta levantada para o efecto.</p>
<p>2. Nos supostos de pluralidade de infraccións correspondentes á mesma materia nun único expediente sancionador, será órgano competente para impoñe-la sanción pola totalidade das devanditas infraccións, o que o sexa para impoñe-la de maior contía.</p>
<p>Artigo 4º.-Suspensión de actividades de empresas de traballo temporal.</p>
<p>Será competente para resolver o conselleiro de Asuntos Sociais, Emprego e Relacións Laborais nos supostos de reincidencia da empresa de traballo temporal na comisión de infraccións tipificadas como moi graves, no artigo 18 do texto refundido da Lei sobre infraccións e sancións na orde social, aprobado mediante o Real decreto lexislativo 5/2000, do 4 de agosto , cando o expediente sancionador leve aparellada a proposta de suspensión de actividades, conforme o previsto no artigo 41.3º da mesma norma.</p>
<p>Artigo 5º.-Suspensión ou peche do centro de traballo.</p>
<p>O Consello da Xunta de Galicia, cando concorran circunstancias de especial gravidade nas infraccións</p>
<p>en materia de seguridade e saúde no traballo, poderá acorda-la suspensión das actividades laborais por un tempo determinado ou, no caso extremo, o peche do centro de traballo correspondente, sen prexuízo, en todo caso, do pagamento do salario ou das indemnizacións que procedan e das medidas que se poidan arbitrar para a súa garantía, de acordo co establecido o artigo 53 da Lei 31/1995, do 8 de novembro, de prevención de riscos laborais.</p>
<p>Artigo 6º.-Recurso de alzada.</p>
<p>As resolucións dictadas polos delegados provinciais da Consellería de Asuntos Sociais, Emprego e Relacións Laborais poderán ser obxecto de recurso de alzada ante o director xeral de Relacións Laborais.</p>
<p>As resolucións dictadas polo director xeral de Relacións Laborais poderán ser obxecto de recurso de alzada ante o conselleiro de Asuntos Sociais, Emprego e Relacións Laborais.</p>
<p>Disposición transitoria</p>
<p>Ós procedementos en tramitación seralles de aplicación o previsto neste decreto, adecuándose a distribución de competencias á nova estructura orgánica.</p>
<p>Disposición derrogatoria</p>
<p>Quedan derrogadas tódalas disposicións de inferior ou igual rango que se opoñan a este decreto e, en especial, o Decreto 376/1996, do 17 de outubro.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, tres de abril de dous mil tres.</p>
<p>Manuel Fraga Iribarne</p>
<p>Presidente</p>
<p>Mª José Cimadevila Cea</p>
<p>Conselleira de Asuntos Sociais, Emprego</p>
<p>e Relacións Laborais</p>

