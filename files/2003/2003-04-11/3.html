---
date: '2003-04-11'
id: D8C2
page: 4
number: 72
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 213/2003, do 27 de marzo, polo que se acordan as cesións do uso, a
  título gratuíto, de varios bens inmobles procedentes do patrimonio das
  extintas cámaras agrarias locais da Pobra do Brollón e Pol.
range: Decreto
url: 'https://www.xunta.gal/dog/Publicados/2003/20030411/AnuncioD8C2_gl.html'
---
<p>A disposición adicional sétima da Lei 11/1995, do 28 de decembro, de orzamentos xerais da Comunidade Autónoma de Galicia para 1996, no seu punto tres establece que o Consello da Xunta, na forma prevista na Lei 3/1985, do 12 de abril, poderá desafectar e cedérlle-lo uso dos bens inmobles das extintas cámaras agrarias ós concellos, organizacións profesionais agrarias ou outras entidades públicas ou privadas sen fin de lucro, sempre que quede garantida a conservación e aplicación deles ós fins e servicios de interese xeral agrario. A dita cesión requirirá informe favorable da Consellería de Agricultura, Gandería e Montes.</p>
<p>Os concellos da Pobra do Brollón e Pol solicitaron a cesión do uso dos inmobles sitos nos seus respectivos termos municipais e que pertenceron ás extintas cámaras agrarias locais, para destinalos a actividades de interese agrario.</p>
<p>Mediante o Decreto 156/2003, do 16 de xaneiro (DOG nº 32, do 14 de febreiro), desafectáronse do dominio público, varios inmobles que integraban o patrimonio das extintas cámaras agrarias locais da Pobra do Brollón e Pol.</p>
<p>Pola orde da Consellería de Economía e Facenda do 17 de febreiro de 2003 (DOG nº 55, do 19 de marzo) declarouse a alienabilidade dos anteditos inmobles.</p>
<p>A Secretaría Xeral e do Patrimonio, dependente da mencionada consellería, tramitou o expediente de cesión do uso de acordo co previsto nos artigos 83 e seguintes do regulamento que desenvolve a Lei 3/1985, do 12 de abril, do patrimonio da Comunidade Autónoma de Galicia.</p>
<p>Por todo o exposto, e tendo en conta o informe favorable da, no seu día, Consellería de Agricultura, Gandería e Montes, hoxe Consellería de Política Agroalimentaria e Desenvolvemento Rural, e de conformidade coa proposta do conselleiro de Economía e Facenda e logo da deliberación do Consello da Xunta de Galicia, na súa reunión do día vintesete de marzo de dous mil tres,</p>
<p>DISPOÑO:</p>
<p>Artigo 1º</p>
<p>Acórdanse as cesións a título gratuíto que a continuación se relacionan:</p>
<p>1. A favor do Concello da Pobra do Brollón do dereito de uso dun edificio destinado a oficinas, que consta de baixo e unha planta, situado na avenida de José Antonio, s/n, na vila e municipio da Pobra do Brollón, que ten unha parte de almacén na zona posterior da edificación, coas seguintes superficies: o baixo mailo almacén 163 m, a planta primeira 135 m. O conxunto construíuse sobre un soar duns 192 m coñecido como da Tapia. Estrema: pola súa fronte ou leste, estrada da Pobra do Brollón ó Incio; esquerda ou sur, Isaac Martínez Novo; e dereita ou norte e costas ou oeste, resto do predio matriz propiedade de José Espinosa Feijoo.</p>
<p>Inscrito no rexistro da propiedade de Quiroga no tomo 222, libro 86, folio 9, predio nº 6.968, inscrición 3ª.</p>
<p>2. A favor do Concello de Pol do dereito de uso dun edificio de planta baixa e alta, que ocupa 104 m de superficie do seu soar de 240 m, situado preto do Campo da Feira de Mosteiro, na actualidade rúa Castelao nº 21, parroquia e termo municipal de Pol (Lugo). Estrema: fronte ou oeste, rúa Castelao, antes estrada de Fonfría a Mosteiro; costas ou leste, predio matriz, hoxe Higinio Freire Otero; dereita entrando ou sur, Darío Pérez Valcarce, hoxe Higinio Freire</p>
<p>Otero; e esquerda entrando ou norte, Jesús Saavedra Huerta.</p>
<p>Inscrito no Rexistro da Propiedade nº 2 de Lugo no tomo 679, libro 41, folio 146, predio nº 4.153, inscrición 2ª.</p>
<p>Artigo 2º</p>
<p>As cesións de uso relacionadas no artigo anterior quedan sometidas ás seguintes cláusulas:</p>
<p>a) O fin da cesión será a dedicación do inmoble a fins e servicios de interese xeral agrario.</p>
<p>b) A cesión do uso outórgase por un período de dez anos, contados desde a sinatura da correspondente escritura pública, prorrogable por períodos sucesivos da mesma duración, se así o acordase expresamente o Consello da Xunta, por proposta da Consellería de Economía e Facenda, logo da petición do cesionario con anterioridade ó vencemento do período anterior; queda excluída a tácita reconducción.</p>
<p>c) Se o dereito cedido non se aplicase ó fin sinalado dentro do prazo de dous anos, contado desde o outorgamento da escritura pública, deixase de estalo con posterioridade, se descoidase ou utilizase con grave quebramento, ou se incumprisen calquera das outras cláusulas, considerarase resolta a cesión e o dereito reverterá á Administración da Comunidade Autónoma de Galicia, de conformidade co disposto no artigo 87 do Regulamento da Lei 3/1985, do 12 de abril, do patrimonio da Comunidade Autónoma galega.</p>
<p>d) Serán por conta do cesionario:</p>
<p>-Os gastos de conservación e mantemento do inmoble do que se cede o uso.</p>
<p>-Os gastos polos servicios con que conte o inmoble que se individualicen mediante aparellos contadores.</p>
<p>-As cotas dos tributos que poidan grava-lo inmoble.</p>
<p>e) As obras de adaptación, reparación e mellora do inmoble, que serán por conta da entidade cesionaria, requirirán a presentación do proxecto e a súa aprobación pola Secretaría Xeral e do Patrimonio da Consellería de Economía e Facenda. En todo caso, as expensas investidas quedarán en beneficio do inmoble e, en ningún caso, poderán ser reembolsadas pola Comunidade Autónoma de Galicia, propietaria do inmoble.</p>
<p>f) O cesionario subscribirá unha póliza de aseguramento todo risco, de perdas ou danos materiais, polo importe do valor do inmoble segundo o reflictido no inventario xeral do patrimonio da Comunidade Autónoma. E outra póliza de aseguramento de responsabilidade civil que garanta posibles danos a terceiros por un importe mínimo de cento cincuenta mil douscentos cincuenta e tres euros. A Comunidade Autónoma de Galicia será a beneficiaria e a asegurada, respectivamente, destas pólizas, que se manterán durante todo o período de cesión, prazo inicial e, se é o caso, prórrogas.</p>
<p>Artigo 3º</p>
<p>As devanditas cesións de uso formalizaranse mediante escritura pública subscrita polo secretario xeral e do Patrimonio ou funcionario en quen delegue, debendo constar nela o acordo de cesión e a aceptación do cesionario; serán por conta deste os custos de formalización.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, realizará os trámites necesarios para a efectividade de canto se dispón neste decreto.</p>
<p>Santiago de Compostela, vintesete de marzo de dous mil tres.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>CONSELLERÍA DE POLÍTICA AGROALIMENTARIA E</p>
<p>DESENVOLVEMENTO RURAL</p>

