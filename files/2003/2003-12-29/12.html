---
date: '2003-12-29'
id: '24416'
page: 16
number: 251
agency: 'CONSELLERÍA DE INNOVACIÓN, INDUSTRIA E COMERCIO'
section: VI. ANUNCIOS
title: >-
  Resolución do 15 de decembro de 2003, da Dirección Xeral de Industria, Enerxía
  e Minas, pola que se autoriza e se aproba o proxecto de execución da
  ampliación da subestación de Sidegasa 220/66 kV no termo municipal de Curtis
  (A Coruña). (Expediente 31667, ampliación 2003).
range: Resolución
url: 'https://www.xunta.gal/dog/Publicados/2003/20031229/Anuncio24416_gl.html'
---
<p>Examinado o expediente instruído a pedimento de Unión Fenosa Distribución, S.A. con enderezo para efectos de notificacións na avda. de Arteixo 171, 15007 A Coruña; resultan os seguintes antecedentes de feito:</p>
<p>Primeiro.-Con data do 23 de xaneiro de 2003 a citada empresa solicita a autorización administrativa e aprobación do proxecto de execución da citada instalación; presentando o preceptivo proxecto de instalacións a que fan referencia os artigos 122 y 123 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
<p>As características técnicas básicas da instalación son as seguintes:</p>
<p>-Ampliación de potencia da subestación de Sidegasa, no concello de Curtis, consistente en:</p>
<p>-Instalación dun segundo transformador de 75 MVA coas súas correspondentes posicións de 220/66 kV, montaxe de barras xerais de 220 kV, nova posición para o transformador existente, así como de dous novos módulos de posición de liña de 66 kV para a evacuación da energía xerada no parque eólico de Pena Feixa de Moncoso e a central hidroeléctrica de Gomil.</p>
<p>Segundo.-A delegación provincial da Consellería de Innovación, Industria e Comercio da Coruña someteu o citado proxecto de instalacións, a trámite de información pública mediante Resolución do 3 de febreiro de 2003, publicada no DOG do 26 de marzo, no BOP da Coruña do 26 de febreiro, e na Delegación Provincial da Coruña.</p>
<p>Separadamente presentáronse aquelas partes do proxecto que afectan a bens, instalacións, obras ou servicios, centros ou zonas dependentes doutros organismos públicos ou corporacións, co fin de que, se é o caso, establecesen o condicionado procedente.</p>
<p>Terceiro.-Durante o período no que se someteu a trámite de información pública non se presentaron alegacións.</p>
<p>Cuarto.-A solicitude obxecto deste expediente está informada favorablemente pola Delegación Provincial da Coruña.</p>
<p>Fundamentos de dereito:</p>
<p>Primeiro.-A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia, Real decreto 2563/1982, de 24 de xullo, o Decreto 132/1982, do 4 de novembro, o Decreto 8/2003, do 18 de xaneiro, e o Decreto 223/2003, do 11 de abril, polo que se establece a estructura orgánica da Consellería de Innovación, Industria e Comercio, en relación co Real decreto 1955/2000, do 1 de decembro, e a Lei 54/1997, do 27 de novembro, do sector eléctrico.</p>
<p>Segundo.- O proxecto cumpre o disposto no Decreto 3151/1968, do 28 de novembro, polo que se aproba o Regulamento de liñas eléctricas de alta tensión e, en concreto, nos seus artigos 5 y 6.</p>
<p>Terceiro.-No expediente instruído para o efecto cumpríronse os trámites regulamentarios.</p>
<p>Esta dirección xeral, de acordo co que antecede e no exercicio das competencias que ten atribuídas,</p>
<p>RESOLVE:</p>
<p>Primeiro.-Autoriza-la ampliación da subestación de Sidegasa 220/66 kV no termo municipal de Curtis (A Coruña).</p>
<p>Segundo.-Aproba-lo proxecto de execución da instalación eléctrica que se cita.</p>
<p>Contra esta resolución, que non é definitiva na vía administrativa, cabe interpor recurso de alzada ante o conselleiro de Innovación, Industria e Comercio no prazo dun mes contado a partir do día seguinte ó da notificación desta resolución, sen prexuízo de que os interesados poidan interpoñer calquera outro recurso que estimen pertinente.</p>
<p>Santiago de Compostela, 15 de decembro de 2003.</p>
<p>Ramón Ordás Badía</p>
<p>Director xeral de Industria, Enerxía e Minas</p>

