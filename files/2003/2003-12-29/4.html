---
date: '2003-12-29'
id: 243F2
page: 16
number: 251
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 446/2003, do 26 de decembro, polo que se autoriza a Consellería de
  Economía e Facenda para o non exercicio de determinados dereitos de contido
  económico que lle corresponden como accionista da Sociedade Galega do
  Medioambiente, S.A.
range: Decreto
url: 'https://www.xunta.gal/dog/Publicados/2003/20031229/Anuncio243F2_gl.html'
---
<p>A Sociedade Galega do Medioambiente, S.A. (Sogama) foi creada polo Decreto 111/1992, do 11 de abril, e constituída mediante escritura pública o 14 de maio de 1992. O seu obxecto social recollido no artigo 2 dos seus estatutos sociais consiste fundamentalmente na construcción e explotación dun complexo ambiental en Cerceda (A Coruña), estacións de transferencia, unha planta de reciclaxe, tratamento e elaboración de combustible, unha planta de coxeneración de enerxía eléctrica e unha planta termoeléctrica.</p>
<p>Para financiar estes investimentos do proxecto, Sogama vén de incrementa-los seus recursos propios</p>
<p>mediante a subscrición dun préstamo subordinado, así como mediante a adxudicación dun contrato de financiamento a longo prazo por un importe máximo de 125 millóns de euros. Esta operación prevé un compromiso de socios de non exercer determinados dereitos económicos coa finalidade de acada-las mellores condicións financeiras, en custo e en prazo para a operación de financiamento.</p>
<p>A Administración autonómica de Galicia, suxeita para a adopción de decisións ós procedementos legalmente establecidos, debe adaptarse no presente caso ó disposto no artigo 22.1º do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, que establece que non se poderá transixir sobre os dereitos da Facenda da Comunidade, senón mediante decreto acordado polo Consello da Xunta de Galicia.</p>
<p>De conformidade co disposto nos artigos 45 e seguintes da Lei 3/1985, do 12 de abril, do patrimonio da Comunidade autónoma de Galicia, e no artigo 110 do Decreto 50/1989, do 9 de marzo, polo que se aproba o regulamento que a desenvolve e, en consecuencia, por proposta do conselleiro de Economía e Facenda, logo da deliberación do Consello da Xunta de Galicia, na súa reunión do día vinteseis de decembro de dous mil tres,</p>
<p>DISPOÑO:</p>
<p>Artigo único.-Acórdase acepta-lo compromiso de non exercer determinados dereitos de contido económico, nos termos descritos no pacto de accionistas, que lle corresponden á Comunidade Autónoma como socio na Sociedade Galega do Medioambiente, S.A.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteseis de decembro de dous mil tres.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

