---
date: '2003-01-17'
id: 1B06
page: 576
number: 11
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 7/2003, do 9 de xaneiro, polo que se crea o Rexistro do Sector
  Audiovisual de Galicia.
range: Decreto
url: 'https://www.xunta.gal/dog/Publicados/2003/20030117/Anuncio1B06_gl.html'
---
<p>Exposición de motivos:</p>
<p>A Lei 6/1999, do 1 de setembro, do audiovisual de Galicia, na súa disposición adicional primeira prevé que, por decreto do Consello da Xunta de Galicia, se creará o rexistro de empresas, asociacións de profesionais do sector, asociacións de usuarios e grupos operadores con ámbito de actuación na Comunidade Autónoma de Galicia.</p>
<p>Este rexistro concíbese como un instrumento necesario e útil que permita obter información sobre a situación e evolución do sector audiovisual nas súas máis variadas manifestacións de cara a articular unha adecuada política de fomento que potencie o avance do sector.</p>
<p>Na súa virtude, por proposta do conselleiro de Cultura, Comunicación Social e Turismo e logo de deliberación do Consello da Xunta, na súa reunión do día nove de xaneiro de dous mil tres,</p>
<p>DISPOÑO:</p>
<p>Artigo 1º.-Rexistro do Sector Audiovisual de Galicia.</p>
<p>1. Créase o Rexistro do Sector Audiovisual de Galicia, de carácter público e adscrito á Consellería de Cultura, Comunicación Social e Turismo. Dependerá da Dirección Xeral de Comunicación Social e Audiovisual, que será a encargada da súa organización, mantemento e custodia.</p>
<p>2. Para os efectos desde decreto, están comprendidos no sector audiovisual as empresas, asociacións profesionais, asociacións de usuarios e grupos operadores que desenvolvan a súa actividade no dito sector e con ámbito de actuación na Comunidade Autónoma de Galicia.</p>
<p>Artigo 2º.-Inscrición.</p>
<p>Poderá inscribirse neste rexistro toda persoa, física ou xurídica, a que se refire o artigo 1º.2, que realice unha actividade encadrada nalgunha das seccións do rexistro referidas no artigo 3º.</p>
<p>Artigo 3º.-Organización do rexistro.</p>
<p>O rexistro organízase nas seguintes seccións, referidas ó sector audiovisual:</p>
<p>a) Producción.</p>
<p>b) Distribución.</p>
<p>c) Exhibición cinematográfica.</p>
<p>d) Dobraxe.</p>
<p>e) Asociacións de profesionais do sector.</p>
<p>f) Asociacións de usuarios.</p>
<p>g) Grupos operadores.</p>
<p>Artigo 4º.-Inscricións, modificacións e cancelacións.</p>
<p>As inscricións, modificacións e cancelacións efectuaranse polo procedemento que se estableza regulamentariamente.</p>
<p>Artigo 5º.-Carácter da inscrición.</p>
<p>A inscrición na sección que corresponda do rexistro terá carácter preceptivo para a obtención de licencias, autorizacións, créditos, axudas, subvencións e outros estímulos en materia do sector audiovisual da competencia da Comunidade Autónoma de Galicia.</p>
<p>Disposición derrogatoria</p>
<p>Quedan derrogadas tódalas normas de igual ou inferior rango no que contradigan ou se opoñan a este decreto.</p>
<p>Disposicións derradeiras</p>
<p>Primeira.-Facúltase o conselleiro de Cultura, Comunicación Social e Turismo para a execución, desenvolvemento e aplicación deste decreto.</p>
<p>Segunda.-Este decreto entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, nove de xaneiro de dous mil tres.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>

