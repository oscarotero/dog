---
date: '2003-01-17'
id: 1B02
page: 576
number: 11
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 6/2003, do 2 de xaneiro, polo que se declara o ano 2003 ano de Antón
  Avilés de Taramancos.
range: Decreto
url: 'https://www.xunta.gal/dog/Publicados/2003/20030117/Anuncio1B02_gl.html'
---
<p>A Real Academia Galega decidiu dedica-lo Día das Letras Galegas do ano 2003 a Antón Avilés de Taramancos. Preocupado desde moi novo pola lingua galega, foi fundamentalmente e sobre todo poeta, aínda que cultivou outros xéneros como o relato, o ensaio e o teatro.</p>
<p>O poeta nunha primeira etapa crea textos de corte clasicista para articular logo o seu mundo poético arredor dun referente mítico, sobre todo desde a súa experiencia na emigración americana. Con todo, a significación de Antón Avilés de Taramancos non se limita á creación literaria, senón que actuou como un verdadeiro animador cultural a través de múltiples inciativas destinadas a promove-la lingua galega e a cultura de noso.</p>
<p>Na súa virtude, por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia na súa reunión do día dous de xaneiro de dous mil tres,</p>
<p>DISPOÑO:</p>
<p>Artigo 1º</p>
<p>Declárase o ano 2003 en Galicia ano de Antón Avilés de Taramancos, polo que debe constituír unha obriga para tódolos galegos participar na homenaxe debida a este insigne persoeiro da nosa historia.</p>
<p>Artigo 2º</p>
<p>As institucións públicas galegas, os centros de ensino, as bibliotecas, as asociacións e federacións culturais dependentes da Xunta de Galicia dedicarán unha parte da súa actividade a poñer de relevo a obra deste escritor e animador cultural que tanto fixo polas letras galegas.</p>
<p>Artigo 3º</p>
<p>Como testemuña da homenaxe a Antón Avilés de Taramancos a Xunta de Galicia cuñará unha medalla conmemorativa de trescentos exemplares numerados.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dous de xaneiro de dous mil tres.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>

