---
date: '2003-04-28'
id: EC3A
page: 5
number: 81
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 12 de marzo de 2003, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do anexo III do convenio 2002-2007 para os traballadores das
  piscinas e ximnasios municipais de Vigo coa adxudicataria do servicio,
  Gimnasios Pazos, S.A.
range: Resolución
url: 'https://www.xunta.gal/dog/Publicados/2003/20030428/AnuncioEC3A_gl.html'
---
<p>Visto o anexo III do convenio 2002-2007 para os traballadores das pisicinas e ximnasios municipais de Vigo coa adxudicataria do servicio, Gimnasios Pazos, S.A., co nº de código 3603061, que tivo entrada nesta delegación provincial o día 14-2-2003, subscrito en representación da parte económica pola representación da empresa, e da parte social polo presidente do comité de empresa, con data do 29-11-2002, segundo a disposición transitoria única do convenio da empresa Gimnasios Pazos, S.A. De coformidade co disposto no artigo 90.2º y 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, di 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 12 de marzo de 2003.</p>
<p>Joaquín Macías Sánchez</p>
<p>Delegado provincial de Pontevedra</p>
<p>Anexo III convenio 2002-2007 para os traballadores das piscinas e ximnasios municipais de Vigo coa adxudicataria do servicio (Gimnasios Pazos, S.A)</p>
<p>Regulamento de organización e funcións do persoal adscrito ó servicio piscinas municipais e ximnasios municipais de Vigo</p>
<p>Capítulo I</p>
<p>Natureza e finalidade</p>
<p>Artigo 1º</p>
<p>Acórdase este Regulamento de funcións en cumprimento da disposición transitoria única do convenio colectivo 2002-2007 para os traballadores adscritos ó servicio das piscinas e ximnasios municipais</p>
<p>de Vigo coa adxudicataria do servicio (Gimnasios Pazos S.A.), publicado no Diario Oficial de Galicia nº 224, do 20 de novembro de 2002.</p>
<p>Artigo 2º</p>
<p>Este Regulamento de funcións consolida as bases das relacións laborais dos diferentes traballadores adscritos ó servicio, que mesmo non sendo reguladas con anterioridade por ningunha das empresas adxudicatarias, se suceden desde o inicio do servicio e que, na falta de disposición legal, convencional e contractual, constituíu o uso e costume dos dereitos e das obrigas concernentes á relación laboral, e constitúe dereito laboral de subrogación para os traballadores.</p>
<p>Artigo 3º</p>
<p>Este Regulamento de organización e funcións forma parte inseparable do convenio colectivo conforme o artigo 4º vinculación á totalidade.</p>
<p>Artigo 4º</p>
<p>Este Regulamento de funcións obriga a todo o persoal adscrito ó servicio que estea incluído no artigo 1º ámbito funcional.</p>
<p>Artigo 5º</p>
<p>A vixencia deste será a mesma que a estipulada para o convenio colectivo conforme o estipulado no artigo 2º ámbito temporal.</p>
<p>Artigo 6º</p>
<p>Este regulamento establece conxuntamente coas funcións a estructura orgánica, ámbito de competencia, relacións e réxime de organización laboral dos traballadores adscritos ó servicio nas piscinas e ximnasios municipais de Vigo de tódolos centros de traballo existentes neste momento, así como daqueles que, sen estaren incluídos explicitamente, poida ser estendido no futuro a outras piscinas ou ximnasios municipais de Vigo.</p>
<p>Artigo 7º</p>
<p>Este Regulamento de organización e funcións consolídase como fonte de relación laboral dos dereitos e das obrigas da relación laboral entre os traballadores adscritos ó servicio nas piscinas e ximnasios municipais de Vigo coa adxudicataria do servicio nas piscinas e ximnasios municipais de Vigo.</p>
<p>Capítulo II</p>
<p>Da estructura orgánica e das funcións xerais</p>
<p>Artigo 8º</p>
<p>A estructura orgánica establécese conforme o establecido no capítulo II organización do traballo do convenio colectivo, de conformidade coa lexislación vixente e cos dereitos adquiridos polos traballadores adscritos ó servicio nas piscinas e ximnasios municipais de Vigo.</p>
<p>Artigo 9º</p>
<p>Correspóndelle á xerencia ou alta dirección da adxudicataria a titularidade da prestación do ser</p>
<p>vicio, así como do cumprimento dos obxectivos e das metas fixadas ante o Instituto Municipal dos Deportes de Vigo.</p>
<p>Artigo 10º</p>
<p>As categorías profesionais establecidas no capítulo II do convenio colectivo delimitan os ámbitos de competencia: ensino e os servicios. Os niveis das categorías profesionais establecidas no convenio colectivo, do un ó seis respectivamente, para efectos de aplicación deste establecen a estructura xerárquica nas relacións laborais entre os traballadores en cada ámbito de competencia funcional.</p>
<p>Artigo 11º</p>
<p>Conforme o estipulado no convenio colectivo establécese a relación de comunicación e xerarquía dos diferentes postos de traballo e defínese o organigrama que se describe no artigo 39º deste regulamento.</p>
<p>Artigo 12º</p>
<p>Todo o persoal adscrito ó servicio queda obrigado a velar polo cumprimento do servicio, así como a facilita-la súa mellora continua.</p>
<p>Artigo 13º</p>
<p>Todo o persoal adscrito ó servicio queda obrigado a desempeña-las súas funcións coa máxima observancia das normas e dos procedementos de operacións establecidos.</p>
<p>Artigo 14º</p>
<p>Todo o persoal adscrito ó servicio ten dereito a emitir opinión así como a formular cambios nas normas e dos procedementos de operacións establecidos co fin de mellora-lo servicio.</p>
<p>Artigo 15º</p>
<p>Todo o persoal adscrito ó servicio ten dereito a ver facilitado o desenvolvemento das súas funcións, sen menoscabo dos dereitos adquiridos.</p>
<p>Artigo 16º</p>
<p>Todo o persoal adscrito ó servicio ten a obriga de desenvolve-las súas funcións co cumprimento da Lei de prevención de riscos laborais.</p>
<p>Capítulo III</p>
<p>Da estructura orgánica e as funcións xerais</p>
<p>3.0. Do director técnico.</p>
<p>Artigo 17º</p>
<p>O director técnico é o persoal adscrito ó servicio nas piscinas e ximnasios municipais de Vigo, con maior xerarquía entre o persoal adscrito ó servicio, que baixo a dependencia da xerencia ou alta dirección da empresa adxudicataria do servicio, se encarga da dirección do servicio en tódolos centros de traballo, asegurando o cumprimento dos obxectivos e das obrigas contractuais da empresa adxudicataria do servicio nas piscinas e ximnasios municipais, de</p>
<p>acordo coa política institucional e directivas emitidas polo Instituto Municipal dos Deportes de Vigo.</p>
<p>Artigo 18º</p>
<p>Son funcións específicas do director técnico as seguintes:</p>
<p>a) Dirixir, organizar e supervisa-la xestión técnica, económica e administrativa do servicio baixo as instruccións da xerencia ou alta dirección, vixiando o cumprimento dos plans e obxectivos establecidos polo Instituto Municipal dos Deportes de Vigo.</p>
<p>b) Dirixir, programar, coordinar, supervisar e avalia-las accións correspondentes ós sistemas de administración dos recursos humanos, económicos e materiais, para o aseguramento da prestación do servicio baixo as instruccións da xerencia ou alta dirección.</p>
<p>c) Dirixir e controla-la marcha dos procedementos de operacións establecidos para o aseguramento da calidade implantado pola xerencia ou alta dirección.</p>
<p>d) Contratar, designar, ascender, suspender e resolve-los contratos laborais do persoal que considere convenientes, de acordo coas normas legais vixentes.</p>
<p>e) Dirixir, programar, coordinar, supervisar e avalia-las accións correspondentes ós sistemas de administración de recursos humanos, dotacións orzamentarias, subministracións e servicios auxiliares.</p>
<p>f) Aprobar e supervisa-los plans de adquisicións, subministracións e servicios auxiliares, conforme as instruccións da xerencia ou alta dirección.</p>
<p>g) Elabora-los documentos de xestión como informes de actividade, informes dos servicios, informes de xestión laboral, así como o informe anual do plan de obxectivos fixado pola xerencia ou alta dirección da empresa adxudicataria.</p>
<p>h) Formular e propoñer políticas, plans, programas e proxectos en asuntos relacionados cos sistemas de xestión, planificación, etc., así como as pautas técnicas e metodolóxicas e instrumentos para a identificación, formulación, seguimento e avaliación dos programas, proxectos, e de interese para a mellora e eficacia da prestación do servicio.</p>
<p>i) Informar periodicamente do cumprimento e avance dos obxectivos e obrigas contractuais da empresa adxudicataria do servicio, así como da súa xestión.</p>
<p>j) Informar e xestiona-las suxestións, peticións ou reclamacións que formulen os usuarios ou público en xeral acerca da prestación do servicio.</p>
<p>k) Asistir ás reunións que lle requira o Instituto Municipal dos Deportes de Vigo.</p>
<p>l) Outras funcións inherentes ó seu ámbito de competencia que lle sexan asignadas pola xerencia ou alta dirección.</p>
<p>3.1. Do director deportivo.</p>
<p>Artigo 19º</p>
<p>O director deportivo é o persoal adscrito ó servicio nas piscinas e ximnasios municipais de Vigo, que baixo a dependencia do director técnico, é o responsable da dirección dos programas e ensinanzas deportivas das instalacións, que conforme os grupos profesionais establecidos no convenio colectivo se concretan no departamento de Ensino Deportivo, asegurando o cumprimento dos obxectivos e das obrigas contractuais da empresa adxudicataria do servicio nas piscinas e ximnasios municipais, de acordo coas directrices da política institucional emitidas polo Instituto Municipal dos Deportes de Vigo e a xerencia ou alta dirección.</p>
<p>Artigo 20º</p>
<p>Son funcións específicas do director deportivo as seguintes:</p>
<p>a) Dirixir, organizar e controla-las actividades técnico-docentes para imparti-las ensinanzas e actividades deportivas do servicio, baixo as instruccións da xerencia ou alta dirección, vixiando o cumprimento dos plans e obxectivos institucionais do Instituto Municipal dos Deportes de Vigo.</p>
<p>b) Supervisar e controla-la execución de programas, proxectos de ensino e actividades deportivas, as melloras necesarias para o aseguramento da calidade do servicio.</p>
<p>c) Supervisar e controla-los procesos técnicos da execución dos servicios de imparti-las ensinanzas e actividades deportivas nas piscinas e ximnasios.</p>
<p>d) Supervisa-los rexistros de procedementos de operacións e/ou sistema para o aseguramento da calidade nas ensinanzas ou actividades deportivas.</p>
<p>e) Contratar, modificar, suspender e resolve-los contratos laborais dos monitores deportivos, de acordo coas normas legais vixentes e baixo a supervisión do director técnico.</p>
<p>f) Formular e propoñer accións de persoal orientadas a mellora-los niveis de cualificación e capacitación profesional dos monitores deportivos.</p>
<p>g) Formular e propoñer políticas, plans, programas e proxectos en asuntos relacionados cos sistemas de ensino e actividades deportivas, así como as pautas técnicas e metodolóxicas e instrumentos para a identificación, formulación, seguimento e avaliación dos programas, proxectos, actividades e obrigas contractuais para imparti-lo ensino e actividades deportivas.</p>
<p>h) Formular e propoñe-las políticas relativas á administración dos recursos humanos, económicos e materiais no ámbito da súa competencia.</p>
<p>i) Informar periodicamente o director técnico do cumprimento e avance dos obxectivos e metas dos programas e actividades deportivas que se imparten nas piscinas e ximnasios.</p>
<p>j) Informar e xestiona-las suxestións, solicitudes ou reclamacións que formulen os traballadores no ámbito da súa competencia, así como os usuarios ou público en xeral acerca do desenvolvemento das actividades ou programas deportivos.</p>
<p>k) Asistir ás reunións que lle requira o Instituto Municipal dos Deportes de Vigo.</p>
<p>l) Outras funcións inherentes ó seu ámbito de competencia que lle sexan asignadas polo director técnico.</p>
<p>3.2. Do xefe mantemento do servicio.</p>
<p>Artigo 21º</p>
<p>O xefe de mantemento é o persoal adscrito ó servicio nas piscinas e ximnasios municipais de Vigo, que baixo a dependencia do director técnico, é o responsable do seguimento da execución das tarefas e dos labores dos servicios xerais complementarios ós diferentes programas e ensinanzas deportivas das instalacións conforme os grupos profesionais establecidos en convenio se concretan no departamento de servicios (limpeza, mantemento, recepción e socorrismo).</p>
<p>Artigo 22º</p>
<p>Son funcións específicas do xefe de mantemento as seguintes:</p>
<p>a) Controlar e adopta-las medidas precisas para a execución das tarefas e dos labores da prestación dos servicios xerais baixo as instruccións, supervisión e aprobación do director técnico.</p>
<p>b) Vixiar e controlar diariamente a correcta execución dos programas e protocolos do Plan de limpeza nas diferentes instalacións.</p>
<p>c) Vixiar e controlar diariamente a correcta execución dos programas e protocolos para o mantemento integral dos equipos, maquinaria e obra civil das instalacións.</p>
<p>d) Remitirlle diariamente ó director técnico, debidamente informadas, as propostas, solicitudes e reclamacións do persoal adscrito ós servicios xerais, así como dos usuarios e público en xeral, así como elaborar e redactar informe diario e/ou memoria mensual do seguimento e mantemento dos servicios xerais da prestación ou servicio nas diferentes instalacións.</p>
<p>e) Ordenar e supervisa-lo rexistro dos procedementos de operacións establecido para o aseguramento da calidade no ámbito dos servicios xerais da prestación do servicio.</p>
<p>f) Redacta-los informes e as propostas que lle sexan solicitados para a compra de materiais, subministracións, maquinaria e ferramentas, así como realizar aquelas compras e subministracións autorizadas, para a correcta prestación do servicio nas instalacións.</p>
<p>g) Coordinar, implantar, e actualizar-los procedementos de operacións para o aseguramento da cali</p>
<p>dade, así como os programas de control, recollida de datos, informes relativos a gastos de consumos, subministracións, horas de traballo e operacións periódicas do Plan de limpeza, Plan de recepción, Plan de vixilancia e socorrismo, e en colaboración co oficial de mantemento do Plan de mantemento integral de equipos, maquinaria e obra civil das instalacións, baixo as instruccións do director técnico.</p>
<p>h) Informar e darlle aviso ó director técnico de calquera avaría, desperfecto, incidencia que se produza na prestación do servicio.</p>
<p>i) Coordinar co director deportivo e os coordinadores de natación a execución de programas de actividades non habituais nas instalacións.</p>
<p>j) Formular e propoñerlle ó director técnico as reformas e melloras necesarias no ámbito dos servicios xerais, para a correcta prestación do servicio.</p>
<p>k) Dispoñibilidade horaria e presencial en calquera das instalacións.</p>
<p>l) Outras funcións inherentes ó ámbito de competencia que lle sexan asignadas polo director técnico.</p>
<p>3.3. Do coordinador de natación.</p>
<p>Artigo 23º</p>
<p>É o persoal que conforme a súa categoría profesional, baixo a dependencia do director deportivo, realiza as funcións de organización e coordinación dos programas ou actividades deportivas de ensino de natación, conforme as distintas especialidades que se imparten nas instalacións.</p>
<p>Artigo 24º</p>
<p>Son funcións específicas do coordinador de natación as seguintes:</p>
<p>a) Asegura-lo control e bo desenvolvemento do programa ou actividade deportiva establecido.</p>
<p>b) A distribución dos monitores de natación nas diferentes posicións establecidas no programa ou actividade deportiva, así como a organización de ocupación dos alumnos por niveis en cada un dos grupos e a valoración de alumnos de novo ingreso.</p>
<p>c) O control de asistencia dos monitores, así como remitirlle informe valorado da necesidade de altas ou baixas, modificacións de horarios, concesión e permisos, etc. ó director deportivo.</p>
<p>d) Realizar una avaliación continua dos alumnos, requirir información acerca das patoloxías ou deficiencias dos alumnos, así como informar da súa adaptación no programa ou actividade deportiva establecido ó alumno e ó monitor de natación asignado.</p>
<p>e) Informar e asesorar constantemente os monitores de natación dos diferentes obxectivos, así como a continua colaboración e instrucción da execución</p>
<p>dos diferentes programas e ensinanzas deportivas, co fin de establecer posibles melloras no servicio de ensino.</p>
<p>f) Asigna-los vestiarios, así como a entrada e saída deles.</p>
<p>g) Colaborar co persoal adscrito a recepción na información relativa ós cambios de grupo, prazas vacantes, etc.</p>
<p>h) Exerce-la titoría, facilitar e informa-los alumnos e/ou titores da evolución no sistema de ensino establecido, así como das normas de funcionamento establecidas.</p>
<p>i) Informar e darlle aviso ó director deportivo de tódalas incidencias e posibles suxestións, solicitudes e/ou reclamacións dos alumnos.</p>
<p>j) Informar e darlles aviso ó director deportivo e ó xefe de mantemento do servicio de tódolos desperfectos e problemas xurdidos no desenvolvemento dos servicios xerais da instalación.</p>
<p>k) Dispoñibilidade horaria no seu centro de traballo.</p>
<p>l) Ademais, realizará todas aquelas tarefas análogas e complementarias que lle sexan encomendadas polo director deportivo.</p>
<p>3.4. Do oficial de mantemento.</p>
<p>Artigo 25º</p>
<p>É o persoal adscrito ó servicio nas piscinas e ximnasios municipais de Vigo, que baixo a dependencia do xefe de mantemento do servicio, é o encargado responsable tecnicamente e legalmente cualificado para realiza-las tarefas e os labores do uso, vixilancia, conservación e reparación dos equipos, maquinaria e obra civil das instalacións.</p>
<p>Artigo 26º</p>
<p>Son funcións específicas do oficial de mantemento as seguintes:</p>
<p>a) A execución de labores e tarefas de reparación de equipamento e instalacións de electricidade, fontanería, albanelería, carpintería, calefacción, equipos protección de incendios, telefonía, etc.</p>
<p>b) Supervisión e control do correcto funcionamento dos equipos e maquinaria das instalacións.</p>
<p>c) Controlar e supervisa-los servicios externos concertados para as revisións do mantemento legal dos equipos, maquinaria e obra civil das instalacións.</p>
<p>d) Control e rexistro dos traballos realizados, mesmo os realizados nas instalacións por persoal especializado non adscrito ó servicio, conforme os procedementos de operacións establecido para o aseguramento da calidade.</p>
<p>e) Supervisar e certifica-los traballos realizados, así como asesorar e colaborar na formación e mellora do auxiliar de mantemento.</p>
<p>f) Elaborar coa periodicidade prevista informes, memorias, estatísticas sobre o estado de funcionamento, así como certifica-la execución das operacións de mantemento dos equipos, maquinaria e obra civil das instalacións conforme a lexislación vixente.</p>
<p>g) Control da entrada e saída ás salas de máquinas de persoas alleas ó servicio.</p>
<p>h) Informa-lo xefe de mantemento e/ou requirimento director técnico de calquera avaría, desperfecto, incidencia ou anomalía dos equipos, maquinaria e obra civil das instalacións.</p>
<p>i) Formular e propoñer programas, plans ou protocolos de mantemento integral dos equipos, maquinaria e obra civil das instalacións.</p>
<p>j) Dispoñibilidade horaria e presencial en calquera das instalacións.</p>
<p>k) Conducir vehículo se isto é necesario para o desenvolvemento dos seus cometidos.</p>
<p>l) Realizará, ademais, todas aquelas tarefas análogas e complementarias que lle sexan encomendadas polo xefe de mantemento do servicio.</p>
<p>3.5. Do monitor.</p>
<p>Artigo 27º</p>
<p>É o persoal que, conforme a súa especialidade profesional nunha actividade deportiva, baixo a dependencia do director deportivo e/ou coordinador de natación, imparte as clases de actividade física en especialidade competente consonte os programas deportivos establecidos.</p>
<p>Artigo 28º</p>
<p>Son funcións específicas do monitor deportivo as seguintes:</p>
<p>a) A execución das tarefas de ensino e asesoramento deportivo na especialidade que impartan baixo as directrices establecidas polo director deportivo e/ou coordinador de natación.</p>
<p>b) A preparación do material deportivo necesario para imparti-las clases, así como a custodia e vixilancia do seu bo uso durante o desenvolvemento dos programas ou actividades deportivas.</p>
<p>c) Incentivar e promociona-lo aproveitamento das clases impartidas, así como o aseguramento do bo desenvolvemento da actividade.</p>
<p>d) O cumprimento e rexistro do manual de monitores, diario de operacións ou procedemento de operacións establecido para o aseguramento da calidade.</p>
<p>e) Vixiar, controlar e atender en todo momento os alumnos asignados, así como facilitarlles a tódolos alumnos información acerca da súa evolución e obxectivos que se deben conseguir en cada programa ou actividade deportiva.</p>
<p>f) Velar polo cumprimento das normas de uso e réxime interno da instalación, procurando que as cumpran os usuarios e comunicándolle os casos de incumprimento por parte dos usuarios e persoal ó seu xefe máis inmediato.</p>
<p>g) A colaboración en todo momento co persoal laboral ou funcionarios que traballan na instalación baixo dependencia directa do Instituto Municipal dos Deportes.</p>
<p>h) Velar polo cumprimento das normas de seguridade e hixiene, así como tódalas medidas conducentes á prevención de accidentes a usuarios e persoal.</p>
<p>i) Rexistrar e dar aviso de tódalas incidencias, por requirimento do coordinador de natación e/ou director deportivo.</p>
<p>j) Realizará, ademais, todas aquelas tarefas análogas e complementarias que lle sexan encomendadas polo director deportivo e/ou coordinador de natación, acordes coa titulación que se lle esixa na especialidade deportiva en que impartan o ensino.</p>
<p>3.6. Do recepcionista.</p>
<p>Artigo 29º</p>
<p>O persoal adscrito ó servicio nas piscinas e ximnasios municipais de Vigo que, baixo a dependencia do xefe de mantemento do servicio, é o responsable das funcións que se lle encomenden á recepción.</p>
<p>Artigo 30º</p>
<p>Son funcións do recepcionista as seguintes:</p>
<p>a) Identificar e prioriza-la atención ó usuario e público en xeral que acode á instalación, dando información sobre as normas de uso, horarios de apertura e peche das instalacións, programas de cursos, tarifas e demais información complementaria.</p>
<p>b) Abrir e pecha-la instalación conforme o horario establecido polo Instituto Municipal dos Deportes.</p>
<p>c) O cobramento e a recadación dos prezos ou tarifas, pola utilización dos servicios da instalación, así como a custodia da caixa, formularios de control e liquidación dela.</p>
<p>d) Realiza-la debida atención telefónica.</p>
<p>e) Realiza-lo control de acceso e saída dos usuarios, persoal e demais persoas debidamente acreditadas para accederen á instalación.</p>
<p>f) Enche-los formularios asignados ó departamento de recepción para o control de accesos, entrada e saída de persoal, relación de (asistentes a cursos), etc.</p>
<p>g) Recepción e rexistro de escritos, documentos, follas de reclamacións, follas de suxestións e demais documentación que se consigne nos diferentes procedementos estandarizados de operacións.</p>
<p>h) Requiri-la información relativa a patoloxías dos usuarios e informar das condicións de uso das instalacións.</p>
<p>i) Efectua-las propostas necesarias para a compra de materiais e subministracións necesarios para o funcionamento do departamento de recepción.</p>
<p>j) Informar de cantas avarías, desperfectos, anomalías e incidencias se produzan, así como do desenvolvemento da actividade no seu ámbito funcional.</p>
<p>k) Realiza-las diferentes anotacións que se requiran no diario de recepción, así como nos diferentes procedementos e operacións establecidos para o aseguramento da calidade.</p>
<p>l) Realizará, ademais, todas aquelas tarefas análogas e complementarias que lle sexan encomendadas polo xefe de mantemento do servicio, acordes coa súa categoría profesional e co convenio colectivo.</p>
<p>3.7. Do socorrista.</p>
<p>Artigo 31º</p>
<p>É o persoal que se acha en posesión de título suficiente en salvamento e socorrismo acuático homologado polos organismos competentes da Comunidade Autónoma de Galicia que, baixo a dependencia do xefe de mantemento do servicio, realiza os labores propios durante a apertura das instalacións.</p>
<p>Artigo 32º</p>
<p>Son funcións específicas do socorrista as seguintes:</p>
<p>a) A vixilancia e prevención de accidentes na auga e recinto de baño, durante os horarios establecidos de apertura e peche das instalacións.</p>
<p>b) Vixilancia e control das normas de seguridade, hixiénico-sanitarias e normas de funcionamento interno da empresa na instalación, procurando que as cumpran os usuarios e comunicando os casos de incumprimento.</p>
<p>c) As tarefas de auxilio e salvamento que fosen precisas, colaborando co persoal da instalación e sanitario concertado. Así mesmo, requiri-los servicios de ambulancia e traslado de usuarios nos casos de urxencia, comunicándollo ó persoal de recepción.</p>
<p>d) Prestará colaboración ó coordinador de monitores durante o desenvolvemento dos distintos programas deportivos e de ensino de natación.</p>
<p>e) Vixilar, controlar e atender a todo bañista que requira os seus servicios, sen abandona-lo seu posto de vixilancia, excepto nos casos de atención a accidentados ou por relevo doutro socorrista e, en todo caso, comunicarallo ó coordinador de natación ou ó seu xefe máis inmediato nese momento.</p>
<p>f) A custodia e o bo uso do material do local de enfermería e da caixa de urxencias.</p>
<p>g) Cumprimento e rexistro dos procedementos de operacións, en especial os referentes a control de usuarios e de caixa de urxencias conforme a lexislación vixente.</p>
<p>h) Custodia e vixilancia do material didáctico e deportivo, fomentando no resto do persoal a súa recollida e orde nos diferentes programas deportivos.</p>
<p>i) A determinación analítica dos parámetros que definen a calidade sanitaria da auga, limpeza ou paso de limpafondos, cando o requira unha necesidade urxente a criterio propio ou por indicación do xefe de mantemento.</p>
<p>j) Informar de tódalas incidencias, conforme os procedementos de operacións, por solicitude do xefe de mantemento do servicio ou por requirimento do director técnico.</p>
<p>k) Levar en todo momento do seu traballo o distintivo que o acredite como socorrista, así como ter coñecemento das esixencias e prohibicións que marca a Regulamentación de piscinas de uso público.</p>
<p>l) Realizará, ademais, todas aquelas tarefas análogas e complementarias que lle sexan encomendadas polo xefe de mantemento do servicio, acordes coa titulación que se esixa para cubrir este posto na Regulamentación de piscinas de uso público.</p>
<p>3.8. Do auxiliar de mantemento.</p>
<p>Artigo 33º</p>
<p>É o persoal que actúa baixo supervisión do oficial de mantemento, con coñecementos prácticos dun oficio, executa os cometidos das distintas tarefas para o mantemento, conservación e uso da maquinaria e equipos, así como da obra civil das instalacións.</p>
<p>Artigo 34º</p>
<p>Son funcións específicas do auxiliar de mantemento as seguintes:</p>
<p>a) A limpeza de superficie e de fondos dos vasos, conforme a periodicidade fixada nos procedementos de operacións establecidos nas instalacións.</p>
<p>b) A execución dos labores e tarefas para o control das normas hixiénico-sanitarias conforme a Regulamentación de piscinas de uso público.</p>
<p>c) A determinación analítica e o rexistro dos diferentes parámetros conforme o Regulamento de piscinas de uso público e procedementos de operacións establecidos en cada instalación.</p>
<p>d) A execución dos labores e tarefas conducentes á reparación de pequenas avarías.</p>
<p>e) A execución de labores e tarefas de mantemento e substitución de pequenos elementos dos equipos e maquinaria das instalacións.</p>
<p>f) A execución dos labores e tarefas complementarias e auxiliares relacionados coa reparación e</p>
<p>montaxe de instalacións menores, tales como pequenas reparacións eléctricas, de fontanería, conductos de climatización, montaxe e desmontaxe de máquinas, motores e equipos, así como a súa limpeza, coidado e labores de conservación.</p>
<p>g) A execución dos labores e tarefas de reparación, reforma e conservación da obra civil das instalacións, auxiliares e complementarias, relacionados coa albanelería e o pintado dos equipos, maquinaria, elementos constructivos e obra civil das instalacións.</p>
<p>h) Rexistrar e darlle aviso, conforme os procedementos de operacións, de tódalas incidencias detectadas, así como os casos de incumprimento das normas de funcionamento, ó oficial de mantemento e/ou requirimento do xefe de mantemento.</p>
<p>i) A apertura ou o peche das instalacións conforme o horario establecido nas instalacións.</p>
<p>j) A execución dos traballos con risco de perigo ou toxicidade, en particular a manipulación dos diferentes productos químicos para o tratamento da auga ou limpeza, conforme as indicacións correspondentes das fichas técnicas e de seguridade, así como o previsto na vixente Lei de prevención de riscos laborais.</p>
<p>k) A dispoñibilidade horaria e presencial durante as quendas de garda establecidas.</p>
<p>l) Realizará, ademais, todas aquelas tarefas análogas e complementarias que lle sexan encomendadas polo oficial de mantemento e/ou xefe de mantemento.</p>
<p>3.9. Do auxiliar de limpeza.</p>
<p>Artigo 35º</p>
<p>É o persoal que conforme a súa categoría profesional, baixo a dependencia do xefe de mantemento do servicio, realiza os labores de aseo e limpeza nas instalacións.</p>
<p>Artigo 36º</p>
<p>Son funcións específicas do auxiliar de limpeza as seguintes:</p>
<p>a) A execución das tarefas de aseo e limpeza conforme os plans ou procedementos de operacións e protocolos establecidos na instalación.</p>
<p>b) Rexistra-las diferentes anotacións requiridas no diario de limpeza e/ou procedemento de operacións establecido para o aseguramento da calidade.</p>
<p>c) A manipulación dos diferentes productos de limpeza conforme as indicacións correspondentes das fichas técnicas e de seguridade.</p>
<p>d) O coidado dos vestiarios durante os diferentes programas deportivos, así como a custodia e o bo uso dos vestiarios.</p>
<p>e) Rexistrar e dar aviso, coa antelación suficiente, das diferentes necesidades conforme o protocolo existente nas instalacións.</p>
<p>f) Velar polo cumprimento das normas de uso e de funcionamento interno da empresa na instalación, procurando que as cumpran os usuarios e comu</p>
<p>nicando os casos de incumprimento por parte dos usuarios e persoal.</p>
<p>g) A apertura e o peche dos locais e instalacións, conforme os horarios establecidos para o efecto en cada instalación.</p>
<p>h) Informar de tódalas incidencias, conforme os procedementos de operacións, por solicitude do seu xefe de mantemento do servicio ou por requirimento do director técnico.</p>
<p>i) A recollida e devolución de obxectos perdidos que se encontren nos vestiarios e demais locais da instalación, así como a anotación no rexistro pertinente, conforme o procedemento establecido nas instalacións.</p>
<p>j) Ter coñecemento e acata-las prohibicións e esixencias que marcan as recomendacións básicas de seguridade e hixiene previstas na Lei de prevención de riscos laborais.</p>
<p>k) Prestar colaboración ó coordinador de monitores durante o desenvolvemento dos programas deportivos de ensino, con especial atención ós grupos de menores e discapacitados.</p>
<p>l) Realizará, ademais, todas aquelas tarefas análogas e complementarias que lle sexan encomendadas polo xefe de mantemento do servicio.</p>
<p>3.10. Do auxiliar administrativo.</p>
<p>Artigo 37º</p>
<p>É o persoal que con igual categoría profesional que o persoal de recepción realiza, ademais dos propios do recepcionista, labores administrativos da documentación dos diferentes centros de traballo.</p>
<p>Artigo 38º</p>
<p>Son funcións específicas do auxiliar administrativo as seguintes:</p>
<p>a) A clasificación, rexistro e arquivo dos escritos, documentos, e os diferentes modelos consignados nos diferentes procedementos estandarizados de operacións.</p>
<p>b) Realizará a debida atención telefónica.</p>
<p>c) As tarefas e os labores consistentes en facer recados, copiar ou fotocopiar documentos, así como realiza-los encargos administrativos de redacción elemental e/ou transcrición mecanográfica dos documentos encomendados polo xefe de mantemento e/ou directores.</p>
<p>d) Distribuirá a correspondencia de trámite interno entre uns e outros departamentos, así como recoller e entrega-la correspondencia da dirección técnica.</p>
<p>e) Realizará, ademais, todas aquelas tarefas análogas e complementarias que lle sexan encomendadas polo xefe de mantemento e/ou directores.</p>
<p>Capítulo IV</p>
<p>Do organigrama xeral</p>
<p>Artigo 39º</p>
<p>Establécese un organigrama que amosa a relación dos diferentes postos de traballo así como as canles de comunicación entre eles.</p>
<p>Capítulo V</p>
<p>Da modificación e aprobación</p>
<p>Artigo 40º</p>
<p>Debido ás implicacións colectivas que ten a estructura profesional do persoal coa Administración contratante, e pola necesidade de que exista a máxima concordancia na aplicación das clasificacións profesionais, establécese o seguinte modo de operar.</p>
<p>a) Interpretarase que son equivalentes tódalas denominacións de divisións orgánicas e denominación da relación de postos de traballo que sexan similares en canto sexan similares ás funcións establecidas ou desenvolvidas con anterioridade. En calquera caso, a adecuación da vixente clasificación profesional dos traballadores prodúcese de forma automática conforme o estipulado no artigo 7º do convenio.</p>
<p>b) Interpretarase que tódolos acordos alcanzados deben respecta-las condicións establecidas e os dereitos adquiridos con anterioridade, deben ser negociadas baixo o principio de boa fe e establecer unha relación directa entre o sistema implantado desde o inicio do servicio. Co fin de impedir calquera discriminación ó se produci-lo cambio dun sistema de clasificación a outro, todos aqueles que viñesen desempeñando funcións dun posto de inferior ou superior valoración, por necesidades de organización, se incluirán na categoría ou grupo profesional conforme o previsto no convenio colectivo.</p>
<p>Artigo 41º</p>
<p>En ningún caso é admisible que por razóns económicas, técnicas, organizativas ou productivas, se pretendan modificar substancialmente as condicións de traballo dos seus traballadores, tanto individual como colectivamente, sen alcanza-lo acordo previo cos representantes dos traballadores elixidos conforme o artigo 51º do convenio, fixado como o comité de persoal de representación dos traballadores das piscinas e ximnasios municipais de Vigo.</p>
<p>Artigo 42º</p>
<p>Este Regulamento de funcións, integrado por cinco capítulos e corenta e dous artigos, conta coa mesma natureza de convenio colectivo do cal é parte, entrará en vigor a partir do seu asinamento e para os efectos de establecer un período transitorio no cal se poidan emendar supostas anomalías que poidan conculca-la lexislación vixente, ou lesionar gravemente o interese dos traballadores, establécese un período de dous meses a partir da data do seu asinamento para a súa implantación, sendo de aplicación como dereito dispositivo mentres non se substitúa por modificación do convenio colectivo. Transcorrido o dito prazo remitirase á autoridade laboral para os efectos de rexistro e incorporación ó texto do convenio colectivo 2002-2007 para os traballadores das piscinas e ximnasios de Vigo coa actual adxudicataria do servicio Gimnasios Pazos S.A., publicado no Diario Oficial de Galicia nº 224/2002, do 20 de novembro.</p>
<p>Dado por duplicado en Vigo o 29 de novembro de 2002. Conforme a facultade outorgada na disposición transitoria única do convenio.</p>
<p>Pola empresa adxudicataria:</p>
<p>Alberto Rodríguez Figueira. Director técnico.</p>
<p>Polo comité de empresa:</p>
<p>Alfonso Pillado Fernández. Presidente.</p>

