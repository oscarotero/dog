---
date: '2003-10-21'
id: 1DDEE
page: 13
number: 204
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 377/2003, do 10 de outubro, polo que se modifica o Decreto 227/2001,
  do 20 de setembro, polo que se acepta a cesión do dereito real de uso, a
  título gratuíto, á Comunidade Autónoma de Galicia do Mosteiro de Santo Estevo
  de Ribas de Sil, situado no termo municipal de Nogueira de Ramuín (Ourense).
range: Decreto
url: 'https://www.xunta.gal/dog/Publicados/2003/20031021/Anuncio1DDEE_gl.html'
---
<p>Con data do 30 de xullo de 2003, asinouse a addenda ó convenio do 8 de agosto de 2000 entre a Xunta de Galicia e o Bispado de Ourense sobre o uso do Mosteiro de Santo Estevo de Ribas de Sil, para a súa posta en valor coa pretensión de servicios culturais e turísticos, en virtude da cal, por instancia do dito bispado, se modifica a duración da cesión, a título gratuíto, do dereito real de uso do Mosteiro de Santo Estevo de Ribas de Sil.</p>
<p>Na medida en que o dito convenio fixa os termos da cesión, trala súa modificación pola addenda, cómpre modifica-la aceptación de cesión pola Comunidade Autónoma de Galicia acordada en virtude do Decreto 227/2001, do 20 de setembro, publicado no DOG nº 191, do 2 de outubro de 2001.</p>
<p>Conforme o artigo 17.1º da Lei 3/1985, do 12 de abril, do patrimonio da Comunidade Autónoma de Galicia, e 34 do seu Regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta, por proposta da Consellería de Economía e Facenda.</p>
<p>Na súa virtude, por proposta do conselleiro de Economía e Facenda, feita nos termos acordados co Bispado de Ourense, no convenio subscrito entre a Xunta de Galicia e o Bispado de Ourense con data do 8 de agosto de 2000, e a addenda con data do 30 de xullo de 2003, logo da deliberación do Consello da Xunta na súa reunión do día dez de outubro de dous mil tres,</p>
<p>DISPOÑO:</p>
<p>Artigo único.-Modifícase o artigo 1º do Decreto 227/2001, do 20 de setembro, polo que se acepta a cesión do dereito real de uso, a título gratuíto, á Comunidade Autónoma de Galicia do Mosteiro de</p>
<p>Santo Estevo de Ribas de Sil, situado no termo municipal de Nogueira de Ramuín (Ourense), (DOG nº 191, do 2 de outubro de 2001), que queda redactado como segue:</p>
<p>«Acéptase a cesión, a título gratuíto e por noventa e nove anos, do dereito real de uso, do Mosteiro de Santo Estevo de Ribas de Sil, situado no termo municipal de Nogueira de Ramuín (Ourense), agás a igrexa, a sancristía e a rectoral.».</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, dez de outubro de dous mil tres.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

