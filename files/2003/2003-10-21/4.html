---
date: '2003-10-21'
id: 1DDF2
page: 13
number: 204
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 378/2003, do 10 de outubro, polo que se crean a Facultade de Ciencias
  do Mar e a Facultade de Química, por segregación da Facultade de Ciencias, e
  se autoriza o cambio de denominación da Facultade de Ciencias que pasará a
  denominarse Facultade de Bioloxía, no Campus de Vigo da Universidade de Vigo.
range: Decreto
url: 'https://www.xunta.gal/dog/Publicados/2003/20031021/Anuncio1DDF2_gl.html'
---
<p>Polo Decreto 416/1990, do 31 de xullo, (DOG do 10 de agosto de 1990), creouse a Facultade de Ciencias do Campus de Vigo da Universidade de Vigo, por transformación positiva do Colexio Universitario de Vigo e autorizouse a implantación na citada facultade dos estudios conducentes á obtención do título de licenciado en ciencias do mar.</p>
<p>Posteriormente, polo Decreto 192/1993, do 29 de xullo, (DOG do 17 de agosto) autorizouse a implantación na Facultade de Ciencias do Campus de Vigo dos estudios conducentes ós títulos de licenciado en química e de licenciado en bioloxía.</p>
<p>Este deseño ata o de agora era eficaz pero, na actualidade, as titulacións antes mencionadas consolidáronse adquirindo un tamaño demasiado grande para que a súa xestión común manteña a eficacia desexable.</p>
<p>Con este decreto créanse no campus de Vigo da Universidade de Vigo as facultades de Ciencias do Mar e de Química por segregación da Facultade de Ciencias e autorízase o cambio de denominación da citada Facultade de Ciencias por Facultade de Bioloxía, solicitados por esa universidade, ó tempo que se integran nas citadas facultades as respectivas titulacións xa autorizadas, unha vez cumpridos tódolos requisitos previos ó acto formal da autorización por parte da Xunta de Galicia.</p>
<p>Esta creación e cambio de denominación de centros inscríbese no marco de reorganización dos centros existentes no sistema universitario de Galicia</p>
<p>e responde á necesidade de organizar, dun xeito máis efectivo e en exclusiva, a formación dos titulados nunha determinada ciencia de cara a atende-la demanda, mellora-la calidade do ensino e potencia-la actividade investigadora.</p>
<p>Por todo iso, de conformidade coa Lei orgánica 6/2001, do 21 de decembro, de universidades, a Lei 11/1989, do 20 de xullo, de ordenación do sistema universitario de Galicia, a Lei 1/2003, do 9 de maio, dos consellos sociais do sistema universitario de Galicia, o Real decreto 557/1991, do 12 de abril, sobre creación e recoñecemento de universidades e centros universitarios, e o Decreto 259/1994, do 29 de xullo, polo que se establece o procedemento para creación e recoñecemento de universidades, centros universitarios e autorización de estudios na Comunidade Autónoma de Galicia; por instancia do Consello Social da Universidade de Vigo, logo do informe do Consello de Goberno da citada universidade, oído o Consello Universitario de Galicia, en uso das atribucións conferidas pola Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro; por proposta do conselleiro de Educación e Ordenación Universitaria, e logo de deliberación </p>
<p>do Consello da Xunta de Galicia na súa reunión do dez de outubro de dous mil tres</p>
<p>DISPOÑO:</p>
<p>Artigo 1º</p>
<p>1. Créase a Facultade de Ciencias do Mar e a Facultade de Química no Campus de Vigo da Universidade de Vigo.</p>
<p>2. Estas facultades créanse por segregación da Facultade de Ciencias do Campus de Vigo.</p>
<p>3. Na Facultade de Ciencias do Mar impartiranse os estudios xa autorizados conducentes ó título de licenciado en ciencias do mar, que se viñan impartindo na Facultade de Ciencias.</p>
<p>4. Na Facultade de Química impartiranse os estudios xa autorizados conducentes ó título de licenciado en química, que se viñan impartindo na Facultade de Ciencias.</p>
<p>Artigo 2º</p>
<p>1. Concédese autorización para que a Facultade de Ciencias do Campus de Vigo pase a denominarse Facultade de Bioloxía.</p>
<p>2. Na Facultade de Bioloxía impartiranse os estudios xa autorizados conducentes ó título de licenciado en bioloxía, que se viñan impartindo na Facultade de Ciencias.</p>
<p>Disposicións derradeiras</p>
<p>Primeira.-Autorízase o conselleiro de Educación e Ordenación Universitaria para que, no ámbito das súas competencias, dicte as disposicións necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dez de outubro de dous mil tres.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

