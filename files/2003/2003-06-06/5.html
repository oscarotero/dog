---
date: '2003-06-06'
id: 12B6A
page: 7
number: 109
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 2 de maio de 2003, da Delegación Provincial da Coruña, pola que
  se dispón o rexistro, o depósito e a publicación, no Diario Oficial de
  Galicia, do convenio colectivo do sector do comercio do moble.
range: Resolución
url: 'https://www.xunta.gal/dog/Publicados/2003/20030606/Anuncio12B6A_gl.html'
---
<p>Visto o expediente do convenio colectivo do sector do comercio do moble (código convenio 1500335) que tivo entrada nesta delegación provincial o día 20-3-2003, complementado o 16-4-2003, subscrito en representación da parte económica pola Asociación de Empresarios de Comercio de Mobles, e da parte social, por UGT, CC.OO. e CIG o día 19-2-2003, emendado o 16-4-2003, de conformi</p>
<p>dade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo, que consta nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo depósito do citado acordo no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no BOP e no Diario Oficial de Galicia.</p>
<p>A Coruña, 2 de maio de 2003.</p>
<p>Elisa Madarro González</p>
<p>Delegada provincial da Coruña</p>
<p>Convenio colectivo provincial para as empresas do comercio de mobles da Coruña 2002</p>
<p>Artigo 1º</p>
<p>Este convenio é de obrigada aplicación para tódalas empresas e traballadores da provincia da Coruña dedicadas ó comercio de mobles. Exceptúanse aquelas empresas que teñan convenio propio, sempre que as súas condicións, no seu conxunto, sexan superiores ás aquí pactadas.</p>
<p>Artigo 2º</p>
<p>O convenio páctase por un ano, desde o 1 de febreiro de 2002 ata o 31 de xaneiro de 2003.</p>
<p>Artigo 3º.-Cláusula de garantía.</p>
<p>O incremento salarial do convenio será o 4,5%.</p>
<p>Artigo 4º.-Denuncia.</p>
<p>O convenio prorrogarase por períodos anuais, cunha suba salarial automática do IPC real do ano anterior, se ningunha das partes o denuncia con tres meses de antelación á data de expiración do seu período de vixencia.</p>
<p>A denuncia deberá comunicarse á outra parte por escrito e, se é o caso, ó organismo competente da Administración.</p>
<p>Artigo 5º.-Respecto de dereitos, compensación e absorción.</p>
<p>Respetaránselles a tódolos traballadores as situacións persoais actualmente consolidadas en canto determinen maiores dereitos dos concedidos por este convenio respecto ás materias obxecto da súa regulación.</p>
<p>Tódalas melloras contidas neste convenio, estimadas no seu conxunto, establécense co carácter de mínimas, polo que os pactos, cláusulas ou situacións actualmente implantadas nas distintas empresas,</p>
<p>que impliquen situacións máis beneficiosas que as convidas serán respectadas e non suprimidas.</p>
<p>Artigo 6º.-Condicións económicas.</p>
<p>As condicións retributivas do persoal afectado por este convenio serán, as que se conteñen nas táboas salariais que se unen como anexo, que son o resultado dun incremento do 4,5 por cento sobre os salarios revisados de 2001.</p>
<p>Artigo 7º.-Antigüidade.</p>
<p>Os cuadrienios previstos no artigo 38 da Ordenanza laboral do comercio consistirán na percepción do cinco por cento do salario base por cada cuadrienio con respecto a cada categoría.</p>
<p>Artigo 8º.-Gratificacións extraordinarias.</p>
<p>Establécense tres pagas extraordinarias, que se farán efectivas nos días laborables inmediatamente anteriores ó 15 de xullo e 22 de decembro, e dentro do primeiro trimestre do ano a correspondente ó mes de marzo.</p>
<p>As tres pagas aboaranse cunha mensualidade do salario base e antigüidade que figuran na táboa anexo deste convenio.</p>
<p>Artigo 9º.-Incapacidade laboral transitoria.</p>
<p>O persoal comprendido no réxime de asistencia á Seguridade Social, ademais dos beneficios outorgados por ela, terá dereito, en caso de enfermidade ou accidente debidamente acreditado, a que a empresa lle complete as prestacións obrigatorias desde o primeiro día da súa percepción ata o importe íntegro das súas retribucións, cun tempo máximo de 12 meses.</p>
<p>Artigo 10º.-Premio de xubilación.</p>
<p>O premio establecido por xubilación para aqueles traballadores con máis de 20 anos de permanencia na empresa quedará fixado en dúas mensualidades de salario base e antigüidade para os afectados por este convenio.</p>
<p>Artigo 11º.-Incentivo á xubilación anticipada.</p>
<p>O traballador que, por proposta da empresa e de acordo ámbalas partes, se xubile voluntariamente con anterioridade a cumpri-los 65 anos, terá dereito a percibir por parte da empresa unha cantidade periódica que, sumada á prestación por xubilación, sexa igual ó 100 por cento da base reguladora establecida polo INSS para o cálculo da pensión ata cumprir 65 anos.</p>
<p>Percibirá, ademais no momento de xubilarse un premio equivalente á doceava parte do salario anual.</p>
<p>A jubilación será obrigatoria ós 65 anos para tódolos traballadores dos cales a cotización lles permita xubilarse co 100 por cento da base reguladora.</p>
<p>Artigo 12º.-Xornada laboral.</p>
<p>A xornada laboral será de 40 horas semanais, que supón un cómputo anual de 1.818 horas, salvo que por norma de rango superior se cambiase a dita xornada ou cómputo anual.</p>
<p>Artigo 13º</p>
<p>Ademais dos días sinalados no artigo 37 do Estatuto dos traballadores, os traballadores afectados por este convenio tenán dereito a dous días por asuntos propios, que poderán ser acumulados ás vacaciones, logo de acordo coa empresa.</p>
<p>Artigo 14º.-Vacacións.</p>
<p>Os traballadores gozarán dun período de 30 días naturais de vacacións, preferentemente en verán. Poderanse establecer quendas rotatorias para a elección do período de vacacións, comezando polo traballador de máis antigüidade.</p>
<p>Artigo 15º.-Desprazamentos.</p>
<p>Os traballadores que, por necesidade da súa función, teñan que desprazarse e efectuar fóra do seu domicilio algunha comida ou ben pernoitar, terán dereito a que a empresa lles aboe os gastos correspondentes, logo de presentación do xustificante deles.</p>
<p>Artigo 16º.-Quebrantamento de moeda.</p>
<p>Os cobradores percibirán por este concepto a cantidade de 29,54 A mensuais.</p>
<p>Artigo 17º.-Garantías sindicais.</p>
<p>As empresas respectarán o dereito dos traballadores a sindicárense libremente.</p>
<p>Os traballadores afiliados a un sindicato ou asociación legalmente constituídos poderán distribuír información e recadar cotas fóra das horas de traballo, sen perturba-la actividade normal da empresa.</p>
<p>Por requirimento dos traballadores afiliados a un sindicato con incidencia superior ó 15% do cadro de persoal do centro de traballo, as empresas descontarán da nómina do persoal o importe da cota sindical correspondente. O traballador interesado remitirá un escrito á empresa no que expresará a orde de desconto, a central a que pertence, a contía da cota, así como o número de conta corrente a que debe ser transferida a cantidade. Iso, na empresa que conte con máis de 30 traballadores.</p>
<p>As empresas efectuarán as anteditas detraccións, salvo indicación en contra, durante períodos dun ano.</p>
<p>Os representantes dos traballadores elixidos conforme a normativa vixente disporán dun crédito de horas para o desenvolvemento da súa actividade sindical.</p>
<p>As horas retribuídas dos membros do comité de empresa de empresas de máis de 30 traballadores poderán acumularse para seren gozadas por un ou varios de entre eles, sen supera-lo número total de horas e logo de acordo entre os interesados, notificando á dirección da empresa con oito días de antelación ó comezo do mes de que se trate, e nos supoña alteración grave do réxime laboral dela.</p>
<p>Artigo 18º.-Comisión paritaria.</p>
<p>Constituirase unha comisión paritaria integrada por dous representantes dos empresarios e dous dos traballadores, para a interpretación, arbitraxe e vixilancia do cumprimento do convenio entre as centrais UGT, CC.OO. e CIG, e a Asociación de Empresas do Comercio do Moble.</p>
<p>Parte empresarial:</p>
<p>-Miguel Agromayor Vázquez.-Fernando Fernández Fernández.-José Fernández Bonome.</p>
<p>Parte social:</p>
<p>-Soledad Méndez Rodríguez (CC.OO.).-Nieves Montes Patiño (UGT).-Lois Soto Sabio (CIG).</p>
<p>Artigo 19º.-Seguro de accidente.</p>
<p>As empresas subscribirán un seguro de accidente que cubran os seguintes riscos durante as 24 horas do día:</p>
<p>A) Morte por accidente.</p>
<p>B) Invalidez absoluta e total por accidente.</p>
<p>O capital asegurado será de 6.000 euros en ámbolos casos.</p>
<p>As empresas que contratasen o seguro correspondente cunha compañía aseguradora non responderán subsidiariamente, en ningún caso, do pagamento da indemnización correspondente ós accidentes aquí previstos.</p>
<p>Artigo 20º.-Cláusula de desvinculación.</p>
<p>As empresas que tivesen perdas durante os exercicios 2000 e 2001, e as previsións para o 2002 e 2003 foran similares, poderán prescindir da aplicación dos salarios pactados neste convenio.</p>
<p>No prazo de dous meses desde a publicación deste convenio, as empresas que pretendan acollerse a esta cláusula deberán presenta-la solicitude á comisión mixta do convenio, ante a que deberán acreditar, no caso de sociedades e empresas obrigadas pola normativa fiscal ó mantemento de contabilidade, as contas anuais presentadas no rexistro mercantil e as declaracións correspondentes presentadas ante a axencia tributaria. As demais empresas deberán acreditalo mediante a documentación que acredite suficientemente a súa situación a xuízo da comisión.</p>
<p>Poderase solicita-la presencia dos representantes dos traballadores, así como de documentación aclaratoria que se coide necesaria.</p>
<p>De non existir acordo no seo da comisión mixta, as partes acordan o sometemento á arbitraxe do AGA.</p>
<p>As empresas acollidas a ésta cláusula, de acordo cos traballadores, poderán aplicar incrementos salariais menores ós aquí pactados ou, incluso, non incrementa-los salarios durante a vixencia do convenio.</p>
<p>Tódolos membros da comisión, así como os seus asesores, obríganse a manter na maior reserva a información recibida, observando o maior sixilo profesional.</p>
<p>Artigo 21º.-Contratación temporal.</p>
<p>Son traballadores eventuais aqueles admitidos para atende-las esixencias circunstanciais do mercado, acumulación de tarefas ou pedidos, aínda tratándose da actividade normal da empresa, sempre que así conste por escrito.</p>
<p>Os traballadores así contratados terán os mesmos dereitos e igualdade de trato que os demais traballadores do cadro de persoal, salvo as limitacións que se deriven da natureza e duración do seu contrato.</p>
<p>O contrato previsto no artigo 15.1º b) do ET poderá ter unha duración máxima de 12 meses nun período de 18.</p>
<p>Artigo 22º.-Contratación indefinida.</p>
<p>As empresas obríganse a ter unha porcentaxe de emprego fixo respecto ó cadro de persoal total de, polo menos, un 50%.</p>
<p>A petición da representación legal dos traballadores, as empresas entregarán por escrito ó dito representación, semestralmente, a relación de traballadores coa modalidade de contrato que ten cada un deles. A comisión paritaria poderá requirirlles ás empresas a mesma información.</p>
<p>Así mesmo, de acordo co establecido na letra b) do punto 2 da disposición adicional primeira da Lei 63/1997, ámbalas partes coinciden en que, durante toda a vixencia deste convenio, será posible a conversión de tódolos contratos temporais celebrados durante a vixencia deste convenio no contrato para o fomento da contratación indefinida, regulado pola dita disposición.</p>
<p>Artigo 23º</p>
<p>En caso de que non se cumpra o establecido no artigo 22º, as empresas ateranse ó disposto no ET.</p>
<p>Cláusula adicional única</p>
<p>As empresas farán efectivo o pagamento dos atrasos como data límite na nómina correspondente ó salario do mes de marzo do ano 2003.</p>
<p>Convenio colectivo para as empresas de comercio</p>
<p>de mobles da Coruña</p>
<p>Táboas salariais 2002</p>
<table><tbody><tr><td></td></tr>
<tr><td>Categoría</td><td>Salario
mensual
euros</td><td>Cómputo
anual
euros</td></tr>
<tr><td></td></tr>
</tbody></table>
<table><tbody><tr><td>Grupo I
Persoal técnico titulado</td></tr>
<tr><td>Titulado de grao superior</td><td>854,32</td><td>12.814,78</td></tr>
<tr><td>Titulado de grao medio</td><td>797,49</td><td>11.962,38</td></tr>
<tr><td>Grupo II
Persoal mercantil non titulado</td></tr>
<tr><td>Director</td><td>1.034,93</td><td>15.523,89</td></tr>
<tr><td>Xefe de persoal</td><td>854,32</td><td>12.814,78</td></tr>
<tr><td>Xefe de compras</td><td>854,32</td><td>12.814,78</td></tr>
<tr><td>Xefe de vendas</td><td>854,32</td><td>12.814,78</td></tr>
<tr><td>Encargado xeral</td><td>854,32</td><td>12.814,78</td></tr>
<tr><td>Encargado de establecemento</td><td>797,49</td><td>11.962,38</td></tr>
<tr><td>Persoal mercantil propiamente dito</td></tr>
<tr><td>Dependente</td><td>657,98</td><td>9.869,76</td></tr>
<tr><td>Corredor de praza</td><td>664,09</td><td>9.961,31</td></tr>
<tr><td>Aprendiz de primeiro ano</td><td>445,60</td><td>6.683,98</td></tr>
<tr><td>Aprendiz de segundo ano</td><td>464,29</td><td>6.964,40</td></tr>
<tr><td>Aprendiz de terceiro ano</td><td>498,76</td><td>7.481,36</td></tr>
<tr><td>Grupo III
Persoal administrativo</td></tr>
<tr><td>Contable</td><td>797,49</td><td>11.962,38</td></tr>
<tr><td>Oficial administrativo</td><td>676,76</td><td>10.151,44</td></tr>
<tr><td>Auxiliar administrativo</td><td>612,20</td><td>9.183,04</td></tr>
<tr><td>Grupo IV
Persoal de servicios e actividades auxiliares</td></tr>
<tr><td>Escaparatista</td><td>680,91</td><td>10.213,67</td></tr>
<tr><td>Delineante</td><td>648,61</td><td>9.729,16</td></tr>
<tr><td>Oficial 1ª e chofer (con permiso de 1ª)</td><td>647,60</td><td>9.713,95</td></tr>
<tr><td>Oficial 2ª e chofer (con permiso de 2ª)</td><td>626,76</td><td>9.401,39</td></tr>
<tr><td>Axudante</td><td>612,19</td><td>9.182,89</td></tr>
<tr><td>Mozo especializado</td><td>612,19</td><td>9.182,89</td></tr>
<tr><td>Mozo</td><td>609,57</td><td>9.143,54</td></tr>
<tr><td>Grupo V
Persoal subalterno</td></tr>
<tr><td>Cobrador</td><td>657,98</td><td>9.869,76</td></tr>
<tr><td>Vixilante, sereno, ordenanza, porteiro e persoal de limpeza</td><td>563,75</td><td>8.456,19</td></tr>
</tbody></table>

