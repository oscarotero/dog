---
date: '2003-06-06'
id: 12B66
page: 7
number: 109
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 273/2003, do 22 de maio, polo que se acepta a cesión, a título
  gratuíto, de dúas parcelas destinadas á ampliación do aparcadoiro do instituto
  de ensino secundario, situadas en Fontenla no concello de Poio (Pontevedra).
range: Decreto
url: 'https://www.xunta.gal/dog/Publicados/2003/20030606/Anuncio12B66_gl.html'
---
<p>O Pleno da Corporación Municipal do Concello de Poio, reunido en sesión do día 26 de febreiro de 2002, acordou cederlle á Comunidade Autónoma de Galicia dúas parcelas, de 572 m e 722,50 m, situadas en Fontenla, de propiedade municipal.</p>
<p>A Secretaría Xeral e do Patrimonio tramitou o correspondente expediente de aceptación de cesión, de conformidade co disposto nos artigos 16, 17 e 23 da Lei 3/1985, do 12 de abril, do patrimonio da Comunidade Autónoma de Galicia, e 33, 34 e 38 do Decreto 50/1989, do 9 de marzo, polo que se aproba o regulamento para a execución da dita lei.</p>
<p>Na súa virtude, por proposta do conselleiro de Economía e Facenda, feita nos termos nos que o Concello de Poio acordou a cesión, logo da deliberación do Consello da Xunta de Galicia na súa reunión do día vintedous de maio de dous mil tres,</p>
<p>DISPOÑO:</p>
<p>Artigo 1º</p>
<p>Acéptase a cesión, feita polo Concello de Poio, a título gratuíto, das parcelas situadas en Fontenla que a continuación se describen:</p>
<p>a) Rústica.-Fonte de Fontenla ou Souto, a labradío sequeiro, situada na parroquia de San Xoán, muni</p>
<p>cipio de Poio, cunha superficie de cincocentos setenta e dous metros cadrados. É a parcela número 66 do polígono 26 catastral. Linda: ó norte, valado que separa da parcela número 65 catastral; ó sur, valado que separa do predio rexistral número 11827; ó leste, presa e ó oeste, sendeiro. Referencia catastral nº 360410000002600066GW.</p>
<p>Inscrita no Rexistro da Propiedade de Pontevedra número 1, no folio 82 do libro 135 de Poio, no tomo 1594, predio número 11826.</p>
<p>b) Rústica.-Veiga de Souto ou Talladas, a labradío regadío, hoxe a matogueira, situada na parroquia de San Xoán, municipio de Poio, cunha superficie de setecentos vintedous metros con cincuenta decímetros cadrados. É a parcela número 67 do polígono 26 catastral. Linda: ó norte, herdeiros de Andrés Rial, hoxe o predio rexistral 11826; ó sur, Enrique Couselo; ó leste, Benito Nacimiento, e ó oeste, sendeiro e presa. Referencia catastral nº 360410000002600067GO.</p>
<p>Inscrita no Rexistro da Propiedade de Pontevedra número 1, no folio 83 do libro 135 de Poio no tomo 1594, predio número 11827.</p>
<p>Artigo 2º</p>
<p>As parcelas cedidas destinaranse á ampliación do aparcadoiro do instituto de ensino secundario do termo municipal de Poio (Pontevedra).</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma de Galicia.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, vintedous de maio de dous mil tres.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

