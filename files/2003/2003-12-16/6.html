---
date: '2003-12-16'
id: '233E2'
page: 15
number: 243
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 2 de decembro de 2003 pola que se convocan para o ano 2004 axudas para
  o desenvolvemento de accións formativas complementarias para agricultores e as
  súas familias, que se van impartir por asociacións sen ánimo de lucro e
  vinculadas ó sector agrario da Comunidade Autónoma de Galicia.
range: Orde
url: 'https://www.xunta.gal/dog/Publicados/2003/20031216/Anuncio233E2_gl.html'
---
<p>A achega do sector agrario á actividade económica e á dinámica social en Galicia ten unha grande magnitude e importancia dentro da sociedade, polo que cómpre atende-las súas demandas en canto á mellora das condicións de traballo, sobre todo nunha época como a actual, de profundas transformacións na estructura da agricultura.</p>
<p>A Consellería de Política Agroalimentaria e Desenvolvemento Rural ten entre outros fins, o de promover e orientar, a través da formación e innovación, as accións dos agricultores e as súas familias para a mellor utilización dos seus recursos, actuando permanentemente sobre os membros das familias rurais para activar neles cambios de actitude, melloras no seu medio social, a introducción de produccións alternativas e a difusión de coñecementos e técnicas que contribúan ó logro deste obxectivo. Así mesmo, e dentro das medidas para o crecemento e o emprego da Xunta de Galicia, considérase conveniente promover accións encamiñadas á introducción de novas tecnoloxías para o fomento dunha economía sustentable, atendendo así, á demanda da mellora da calidade de vida no medio rural.</p>
<p>Para conseguir este fin, a Consellería de Política Agroalimentaria e Desenvolvemento Rural promove accións formativas directas, que é preciso completar con outras accións que permitan unha formación integral encamiñada a fortalece-la calidade da producción, a súa transformación e comercialización e a mellora-lo medio rural. Por isto, é necesario instituír axudas que faciliten, a través de asociacións sen ánimo de lucro e vinculadas ó sector agrario, o desenvolvemento de cursos complementarios á formación agraria dirixidos a aquelas persoas que se encontren no medio rural e desexen capacitarse e mellora-las técnicas e coñecementos que van aplicar no desenvolvemento da súa actividade, para mellora-la calidade de vida, contribuír ó mantemento dos ecosistemas e favorece-lo emprego.</p>
<p>Na súa virtude, de conformidade co disposto no artigo 30.I.3 do Estatuto de autonomía de Galicia, e en uso das competencias que me confire a Lei 1/1983, do 22 de febreiro, modificada pola Lei 11/1988, do 20 de outubro, reguladora da Xunta e do seu presidente,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto e ámbito de aplicación.</p>
<p>Esta orde ten por obxecto o establecemento das bases reguladoras e efectua-la convocatoria para 2004 de subvencións destinadas, no ámbito da Comunidade Autónoma de Galicia, a financia-las accións formativas que as asociacións constituídas ou amparadas na Lei orgánica 1/2002, reguladora do dereito de asociación e que non tendo ánimo de lucro estean vinculadas ó sector agrario teñan entre os seus fins o desenvolvemento e a promoción do medio rural e programen accións formativas que estean incluídas no ámbito das competencias desta consellería e a súa temática non sexa coincidente coa súa propia programación.</p>
<p>Artigo 2º.-Accións formativas.</p>
<p>As accións formativas subvencionables que se van desenvolver ó abeiro desta orde serán as seguintes:</p>
<p>a) Cursos de actualización profesional e introducción de novos coñecementos e técnicas agrarias, dirixidas a agricultores, ás súas familias e membros das comunidades rurais, que teñan como base a explotación agraria e o seu contorno.</p>
<p>b) Cursos orientados ó fomento e estabilización do emprego, de actividades productivas e complementarias para a diversificación das produccións agrarias e encamiñados á consecución dunha economía sustentable nas familias rurais. Os cursos estarán dirixidos a agricultores, ás súas familias, asalariados agrarios e membros das comunidades rurais.</p>
<p>A duración mínima destes cursos será de 12 días e 40 horas lectivas.</p>
<p>A temática destes cursos non poderá ser coincidente coa oferta formativa realizada pola Consellería de Política Agroalimentaria e Desenvolvemento Rural.</p>
<p>Artigo 3º.-Beneficiarios.</p>
<p>Poderán ser beneficiarios das subvencións previstas nesta orde as asociacións sen ánimo de lucro vinculadas ó sector agrario da Comunidade Autónoma de Galicia, que estean suxeitas e regulamentadas pola Lei orgánica 1/2002 reguladora do dereito de asociación, teñan entre os seus fins o desenvolvemento e a promoción do medio rural, e que cumprindo os requisitos esixidos nesta orde acrediten reuni-las condicións de solvencia técnica e eficacia para realiza-la actividade formativa solicitada.</p>
<p>Non poderán acollerse ás axudas recollidas nesta orde, as asociacións especificadas no punto 3º do artigo 1 da lei e as que estean regulamentadas por leis especiais ou sometidas a un réxime asociativo específico.</p>
<p>Cada asociación, federación, confederación ou unión de asociacións poderá solicitar un máximo de cinco cursos.</p>
<p>Artigo 4º.-Axudas.</p>
<p>As accións formativas recollidas no artigo 2 poderán ser obxecto dunha axuda máxima que permita compensa-los custos derivados da execución da actividade formativa previamente programada.</p>
<p>1. Contía das axudas.</p>
<p>As cantidades máximas estipuladas da axuda establécense para cada curso e en función do número de alumnos, que se cifran nun mínimo de 20 asistentes e un máximo de 30; así mesmo estipúlase a cantidade máxima subvencionable de 27,54 A/hora lectiva para o profesorado.</p>
<p>Non se financiará ningún curso aprobado, que se iniciara ou mantivera con menos de 20 alumnos.</p>
<p>Gastos de profesorado, máximo subvencionable 1.101,60 A.</p>
<p>Gastos de coordinación, máximo subvencionable 58 A.</p>
<p>Gastos xerais: máximo subvencionable por alumno que asistira, polo menos, ó 70% das horas lectivas; 30,60 A (cun máximo de 918 A).</p>
<p>Estas subvencións teñen a consideración de máximas, e no caso de que o número de solicitudes aprobadas non permitise acadar estes importes económicos, procederase a ratea-la cantidade dispoñible entre as solicitudes aprobadas.</p>
<p>2. Os custos correspondentes a cada tipo de curso desagregaranse en:</p>
<p>* Grupo A: referidos ós custos de profesorado e coordinación.</p>
<p>* Grupo B: referidos ó resto dos custos aboables do curso.</p>
<p>3. Estas axudas son incompatibles con calquera outra que poida ser solicitada ou concedida por outro organismo público ou privado, destinada a accións formativas de actividades agrarias.</p>
<p>Artigo 5º.-Custos susceptibles de axuda.</p>
<p>* Serán obxecto de axuda os custos correspondentes ó grupo A seguintes:</p>
<p>a) Gastos de profesorado, que serán calculados para cada profesor en función das horas lectivas impartidas de acordo coa cantidade estipulada e dispoñible, na que incluirá a elaboración de medios e materiais didácticos.</p>
<p>b) Gastos das actividades de coordinación, que serán realizadas por persoa física distinta da encargada de imparti-la acción formativa, de acordo coas cantidades estipuladas e dispoñibles para cada curso.</p>
<p>Cando unha asociación solicite máis dun curso, os custos de coordinación do resto dos cursos reduciranse nun 25%.</p>
<p>* Serán obxecto de axuda os custos correspondentes ó grupo B seguintes:</p>
<p>a) Gastos de seguros de accidentes dos alumnos e, se é o caso, importe da póliza de responsabilidade civil para facer fronte ós riscos que para os bens ou persoas poidan derivar da realización das actividades do curso.</p>
<p>b) Gastos de medios e material didáctico, como textos e materiais dun só uso para os alumnos, así como os materiais de traballo funxible utilizados durante as actividades do curso.</p>
<p>c) Gastos de enerxía eléctrica, combustible, mantemento das instalacións e equipamentos formativos.</p>
<p>d) Outros gastos xerais que teñan a súa orixe no desenvolvemento do curso, que comprenderán os seguintes:</p>
<p>-Gastos de transporte motivados pola realización de viaxes didácticas previstas no programa de actividade formativa; no caso de que a visita didáctica orixinase gasto de entradas, o custo destas poderá incluírse. Este epígrafe non poderá supera-lo 40 por cento dos gastos xerais.</p>
<p>- Gasto de limpeza do lugar ou lugares da realización das actividades formativas: aulas, talleres e elementos comúns.</p>
<p>-Gasto de publicidade da actividade formativa.</p>
<p>-Gastos de alugamentos de instalacións e de maquinaria.</p>
<p>Non serán xustificables os gastos de manutención nin de transporte pola asistencia ó curso.</p>
<p>Así mesmo, non será posible xustificar ningún gasto pola asistencia ó curso.</p>
<p>Artigo 6º.-Obrigas dos beneficiarios.</p>
<p>Os beneficiarios das axudas deberán cumpri-las seguintes obrigas:</p>
<p>A) 1. Facer constar en tódolos documentos e publicidade da actividade formativa os anagramas da Xunta de Galicia e da Comunidade Europea, facendo referencia a que a axuda está cofinanciada polo Fondo Social Europeo (FSE). Así mesmo, no desenvolvemento da acción formativa, indicaráselles ás refe</p>
<p>rencia os participantes, que a axuda está cofinanciada polo Fondo Social Europeo (FSE).</p>
<p>2. Facilitar toda a información que lles sexa requirida pola Intervención Xeral da Comunidade Autónoma, polo Tribunal de Contas ou polo Consello de Contas no exercicio das súas funcións de fiscalización e control do destino das axudas.</p>
<p>3. Levar un control de presencia, nas horas lectivas, dos inscritos ó curso mediante unha listaxe na que asinen os asistentes a cada xornada.</p>
<p>B) Antes do inicio da acción formativa:</p>
<p>Co fin de planifica-la supervisión de cada curso, remitiráselle ó Centro de Formación, Investigación e Tecnoloxía Agraria de Galicia, cun mínimo de dez días de antelación do inicio da actividade formativa, contados dende a entrada no rexistro do Centro de Formación, Investigación e Tecnoloxía Agraria de Galicia, a seguinte documentación:</p>
<p>1. As datas exactas do seu inicio e remate, así como horario previsto no seu desenvolvemento.</p>
<p>2. A planificación temporal e horaria do programa da acción formativa e daquelas actividades complementarias que se vaian realizar nesta.</p>
<p>3. O enderezo completo do lugar no que se impartirá, indicando se é propio ou alugado.</p>
<p>4. Relación de profesorado que vai imparti-lo curso, currículum vitae que acredite a súa formación e experiencia.</p>
<p>5. Datos persoais e enderezo da persoa responsable da coordinación.</p>
<p>6. Relación definitiva dos alumnos inscritos, dos seus datos persoais, enderezo, número de teléfono, segundo o modelo que se acompaña no anexo IV.</p>
<p>C) Ó longo da realización da actividade formativa:</p>
<p>1. Someterse ás actuacións de supervisión e control que en calquera momento poidan acorda-los servicios competentes do Centro de Formación, Investigación e Tecnoloxía Agraria de Galicia, tanto no relativo ó desenvolvemento da acción formativa como á súa xestión e tramitación administrativa.</p>
<p>2. Comunicar calquera circunstancia ou eventualidade que poida afecta-lo desenvolvemento da actividade formativa.</p>
<p>D) Ó finaliza-la actividade formativa:</p>
<p>Remitirlle ó Centro de Formación, Investigación e Tecnoloxía Agraria de Galicia:</p>
<p>-Xustificantes do gasto orixinado polo curso impartido.</p>
<p>-Unha nova declaración de non ter solicitadas nin obtidas outras axudas para o mesmo curso, nin para outras accións formativas agrarias, ás distintas administracións públicas ou privadas.</p>
<p>-Relación dos alumnos, que asistisen a máis do 70% das horas lectivas, cos seus datos persoais, enderezo, número de teléfono e sinatura segundo anexo V.</p>
<p>Artigo 7º.-Incumprimento de obrigas e reintegro.</p>
<p>Será motivo de perda da axuda o incumprimento das obrigas sinaladas no artigo anterior, o que dará lugar ó reintegro total ou parcial da subvención percibida.</p>
<p>Artigo 8º.-Modificación da resolución da concesión.</p>
<p>Toda alteración das condicións tidas en conta para a concesión da subvención poderá dar lugar á modificación da resolución da concesión.</p>
<p>Artigo 9º.-Seguimento e control das actividades formativas.</p>
<p>O Centro de Formación, Investigación e Tecnoloxía Agraria de Galicia, a través do persoal dos servicios competentes, verificará o cumprimento do disposto nesta orde, mediante visitas de supervisión ós cursos que sexan aprobados.</p>
<p>Cando nun caso se detecte a existencia de irregularidades ou deficiencias que non puidesen ser emendadas no prazo concedido polo Centro de Formación, Investigación e Tecnoloxía Agraria de Galicia, ou que estas incidan negativamente na súa calidade docente, procederase á súa cancelación coa obriga de reintegro da axuda concedida, nos termos e coas condicións establecidas no artigo 78 da Lei de réxime financeiro e orzamentario da Comunidade Autónoma de Galicia.</p>
<p>Artigo 10º.-Xustificación e pagamento:</p>
<p>Xustificación:</p>
<p>Con carácter xeral a xustificación da axuda farase efectiva da maneira seguinte:</p>
<p>A certificación e xustificación de cada un dos cursos aprobados realizarase dentro dos 15 días seguintes á súa finalización, de acordo coas seguintes normas:</p>
<p>* Gastos do grupo A:</p>
<p>a) Relación de recibos ou facturas orixinais correspondentes ó profesorado, xunto coa certificación das horas impartidas. Ó confecciona-lo recibo terase en conta a retención do IRPF, segundo modelo adxunto no anexo III.</p>
<p>b) Recibo ou factura correspondente ós gastos de coordinación coa certificación correspondente. Terase igualmente en conta a retención do IRPF segundo modelo que se xunta no anexo III.</p>
<p>* Gastos do grupo B:</p>
<p>Facturas orixinais xustificativas, acompañadas dunha relación destas na que figure o nome do provedor, número de factura e número de conta de ingreso así como a certificación correspondente de que os gastos relacionados foron os reais do curso.</p>
<p>As certificacións ás que se fai referencia serán emitidas polo responsable da asociación beneficiaria da axuda da actividade formativa.</p>
<p>Pagamento:</p>
<p>O pagamento das axudas realizarase dunha soa vez, e unha vez que a xustificación presentada sexa aprobada polo organismo xestor destas.</p>
<p>Artigo 11º.-Remate das accións formativas.</p>
<p>O remate e xustificación das accións formativas producirase, necesariamente, antes do 31 de outubro de 2004.</p>
<p>Artigo 12º.-Dereitos e deberes dos alumnos.</p>
<p>A) A formación que reciban os alumnos participantes nas accións formativas será gratuíta.</p>
<p>B) Os alumnos terán a obriga de asistir e seguir con aproveitamento os cursos, así como facilita-la documentación que lles sexa solicitada pola asociación que imparte o curso.</p>
<p>Artigo 13º.-Especialidades formativas.</p>
<p>a) As especialidades formativas que se impartirán con carácter prioritario dentro da programación serán aquelas referidas ós seguintes epígrafes:</p>
<p>1. Temas referentes á diversificación de cultivos e actividades productivas agrarias, recuperación de cultivos tradicionais e actividades complementarias relacionadas.</p>
<p>2. Temas referentes ó fomento e mantemento do emprego complementario e intimamente relacionado coa actividade agraria.</p>
<p>3. Temas relacionados coa formación dos mozos e a súa participación na empresa agroalimentaria.</p>
<p>4. Temas que afecten a mellora das explotacións agro-gandeiras e forestais.</p>
<p>5. Temas relacionados coa innovación tecnolóxica agraria.</p>
<p>6. Temas relacionados e tendentes a fomenta-lo asociacionismo e o cooperativismo agrario.</p>
<p>7. Temas de mantemento e mellora do medio natural.</p>
<p>8. A empresa agraria como actividade económica.</p>
<p>9. As boas prácticas agrarias.</p>
<p>10. Temas de seguridade e hixiene no traballo.</p>
<p>11. Temas relacionados coa comercialización e transformación de productos agrarios.</p>
<p>12. Outros temas de interese agrario.</p>
<p>A temática do curso indicarase no epígrafe correspondente do anexo II da solicitude de cada curso, segundo o número dos epígrafes anteriores.</p>
<p>b) Comprenderán as especificacións técnico-docentes e o contido formativo axeitado, de acordo co seu nivel e grao de dificultade.</p>
<p>Capítulo III</p>
<p>Da convocatoria pública</p>
<p>Artigo 14º.-Solicitudes de cursos, prazo e resolución.</p>
<p>1. As asociacións, que reunindo os requisitos, desexen realizar accións formativas das recollidas nesta orde, deberán formaliza-la correspondente solicitude no modelo normalizado que se publica como anexo I, e que estará á disposición dos interesados nas oficinas agrarias comarcais. A dita solicitude será subscrita polo titular ou representante</p>
<p>legal destas e xuntaráselle a seguinte documentación:</p>
<p>-Documentación xustificativa de ser asociación suxeita e regulamentada pola Lei orgánica 1/2002 que regula o dereito de asociación, e de te-lo carácter de asociación sen ánimo de lucro e os seus fins.</p>
<p>-Documentación acreditativa da representatividade suficiente para asina-la solicitude.</p>
<p>-Fotocopia do DNI do representante.</p>
<p>-Certificado de solvencia técnica na que se fagan consta-las actividades formativas realizadas nos dous últimos anos, e titulación académica do profesorado.</p>
<p>-Ficha de cada curso solicitado, segundo o modelo que figura no anexo II desta orde, debidamente cuberta.</p>
<p>-Declaración de non ter solicitado nin obtido outras axudas para o mesmo curso nin para outras actividades formativas agrarias, ás distintas administracións públicas ou privadas.</p>
<p>-Memoria e programa completo da actividade, de cada curso solicitado, coa indicación das accións que se van desenvolver e os obxectivos que se pretenden acadar.</p>
<p>-Relación detallada de dotacións, equipamentos e medios materiais que se utilicen no seu desenvolvemento e unha descrición dos locais no que se vaia desenvolve-lo curso.</p>
<p>-Certificación da entidade bancaria, que acredite a existencia da conta a nome da asociación ou entidade solicitante.</p>
<p>2. As solicitudes presentaranse preferentemente no rexistro da Consellería de Política Agroalimentaria e Desenvolvemento Rural, en calquera das súas dependencias provinciais e locais ou por calquera das formas previstas no artigo 38.4º da Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común, e irán dirixidas ó conselleiro de Política Agroalimentaria e Desenvolvemento Rural.</p>
<p>3. O prazo para a presentación das solicitudes será de 40 días hábiles, contados dende o seguinte ó da publicación desta orde.</p>
<p>4. No suposto de que a solicitude non cumpra os requisitos sinalados na convocatoria, ou a documentación presentada conteña erros ou sexa insuficiente, requirirase ó solicitante para que no prazo de 10 días hábiles proceda a emenda-la deficiencia detectada, mediante a presentación da documentación requirida; se non o fixese, considerarase que desiste da súa solicitude, logo de resolución nos termos establecidos no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>5. O procedemento a seguir para a resolución das solicitudes é o seguinte:</p>
<p>a) As solicitudes presentadas coa documentación correspondente remitiranse no seu prazo ó Centro</p>
<p>de Formación, Investigación e Tecnoloxía Agraria de Galicia.</p>
<p>b) Para a análise e valoración das solicitudes constituirase unha comisión de valoración, que será a encargada de realiza-lo informe, proposta de resolución e posterior elevación ante o órgano competente.</p>
<p>c) A comisión de valoración estará composta por:</p>
<p>* Presidente: o director do Centro de Formación, Investigación e Tecnoloxía Agraria de Galicia.</p>
<p>* Vocais:</p>
<p>-O xefe de servicio de Formación Agraria.</p>
<p>-O xefe de servicio de Transferencia de Tecnoloxía Agraria.</p>
<p>-Un director dun Centro de Formación e Experimentación Agraria, nomeado polo secretario xeral da Consellería de Política Agroalimentaria e Desenvolvemento Rural.</p>
<p>* Secretario: o xefe de sección de Programas e Seguimento.</p>
<p>O secretario xeral da Consellería de Política Agroalimentaria e Desenvolvemento Rural poderá designar, en caso de necesidade, por imposibilidade de asistencia ás sesións de valoración das persoas nomeadas, ás persoas que os substitúan.</p>
<p>d) A comisión de valoración, no momento de puntua-las solicitudes, terá en conta unicamente os datos achegados nestas, segundo os seguintes criterios:</p>
<p>* Cando a temática do curso estea relacionada cos epígrafes 5 ou 6 do artigo 13º; 10 puntos por cada un.</p>
<p>* Cando a temática do curso estea relacionada cos epígrafes 2, 3, 7 ou 9 do artigo 13º; 9 puntos por cada un.</p>
<p>* Cando a temática do curso estea relacionada cos epígrafes 4 ou 10 do artigo 13º; 8 puntos por cada un.</p>
<p>* Cando a temática do curso estea relacionada cos epígrafes 1 ou 11 do artigo 13º; 5 puntos por cada un.</p>
<p>* Cando a temática do curso estea relacionada cos epígrafes 8 ou 12 do artigo 13; 4º puntos por cada un.</p>
<p>* Cando o curso inclúa a realización dun proxecto piloto e/ou se desenvolvan demostracións: 10 puntos.</p>
<p>* Que os destinatarios do curso teñan a súa explotación e o curso se imparta en zona de montaña: 5 puntos.</p>
<p>* Que os destinatarios do curso teñan a súa explotación e o curso se imparta en zona desfavorecida: 3 puntos.</p>
<p>* Que o curso supere as 40 horas: 2 puntos por cada dez horas, ata un máximo de 4 puntos.</p>
<p>* Que o tema do curso facilite o asentamento da poboación no medio rural, mediante diversificación productiva: ata 3 puntos.</p>
<p>* Nos casos de coñecerse a participación de alumnos inscritos, que presenten algunha minusvalidez (que deberá acreditarse), ata 3 puntos por cada participante valorados segundo o seu grao de minusvalidez.</p>
<p>e) A resolución de aprobación ou denegación das solicitudes, logo do informe da comisión de valoración, e por proposta do secretario xeral da Consellería de Política Agroalimentaria e Desenvolvemento Rural, correspóndelle ó conselleiro de Política Agroalimentaria e Desenvolvemento Rural, e seralles notificada ós solicitantes.</p>
<p>f) As solicitudes poderán entenderse denegadas de non dictarse resolución expresa no prazo de catro meses contados dende o día seguinte ó da publicación desta orde no DOG.</p>
<p>g) A concesión ou denegación da axuda seralle notificada directamente ós interesados, a través do Centro de Formación, Investigación e Tecnoloxía Agraria de Galicia. As resolucións dictadas poñen fin á vía administrativa, e contra elas poderá interpoñerse, potestativamente, recurso de reposición perante o órgano que dictou o acto, no prazo dun mes desde a súa notificación, de acordo co disposto no artigo 117, da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, ou directamente, recurso contencioso-administrativo perante o órgano xurisdiccional competente, no prazo de dous meses, contados desde o día seguinte ó da súa notificación, de conformidade co establecido na Lei 29/1998, reguladora da xurisdicción contencioso-administrativa.</p>
<p>Artigo 15º</p>
<p>As axudas económicas recollidas no artigo 4º desta orde faranse efectivas con cargo á aplicación orzamentaria 09.01.322S.480.1 do proxecto de Orzamentos Xerais da Comunidade Autónoma de Galicia para o ano 2004 e por un importe de 135.000 euros, quedando a concesión da axuda supeditada á aprobación definitiva dos citados orzamentos, de conformidade coa orde da Consellería de Economía e Facenda do 11 de febreiro de 1998 y as súas posteriores modificacións, pola que se regula a tramitación anticipada de expediente de gasto.</p>
<p>En todo caso, a concesión das axudas estará sometida á condición suspensiva de existencia de crédito axeitado e suficiente no momento da resolución.</p>
<p>Disposición derradeira</p>
<p>Facúltase o secretario xeral da Consellería de Política Agroalimentaria e Desenvolvemento Rural para dictar cantas normas complementarias se consideren de interese para a correcta interpretación e aplicación das que aquí se sinalan. Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de decembro de 2003.</p>
<p>Juan Miguel Diz Guedes</p>
<p>Conselleiro de Política Agroalimentaria e</p>
<p>Desenvolvemento Rural</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

