---
date: '2003-03-07'
id: 8ACA
page: 2
number: 47
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 6 de marzo de 2003 pola que se amplía o prazo de presentación de
  estatutos polas confrarías de pescadores e as súas federacións.
range: Orde
url: 'https://www.xunta.gal/dog/Publicados/2003/20030307/Anuncio8ACA_gl.html'
---
<p>A disposición transitoria primeira do Decreto 261/2002, do 30 de xullo, polo que se aproban as normas reguladoras das confrarías de pescadores e as súas federacións, establecía o prazo de seis meses para a adaptación dos seus estatutos ó citado decreto.</p>
<p>O accidente do buque petroleiro Prestige, do pasado novembro, provocou unha contaminación mariña por fuel que obrigou a prohibi-la actividade pesqueira e marisqueira no litoral galego.</p>
<p>Como consecuencia deste sinistro, a maioría dos profesionais do mar que integran as confrarías de pescadores dedicouse a tarefas relacionadas coa loita contra a contaminación mariña ou deixaron de realizar calquera labor, non podéndose debater no seo destas corporacións de dereito público os estatutos para a súa adaptación á nova normativa.</p>
<p>Ante esta situación, e dado o carácter excepcional do acontecido, faise necesario proceder á ampliación do prazo para presenta-los estatutos adaptados á nova normativa en materia de confrarías de pescadores e as súas federacións.</p>
<p>Visto o anterior,</p>
<p>DISPOÑO:</p>
<p>Artigo único.-Amplíase o prazo de adaptación dos estatutos das confrarías de pescadores e das súas federacións ó Decreto 261/2002, do 30 de xullo, polo que se aproban as normas reguladoras das confrarías de pescadores e as súas federacións ata o 31 de xaneiro de 2004.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de marzo de 2003.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

