---
date: '2003-07-04'
id: 158D6
page: 8
number: 129
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 26 de xuño de 2003 pola que se exerce a opción de amortización
  anticipada da emisión de débeda pública da Comunidade Autónoma de Galicia por
  importe de 33.000 millóns de pesetas (198.333.994,39 euros), regulada por orde
  da Consellería de Economía e Facenda do 9 de novembro de 1993.
range: Orde
url: 'https://www.xunta.gal/dog/Publicados/2003/20030704/Anuncio158D6_gl.html'
---
<p>Con data 24 de novembro de 1993 foi publicada no Diario Oficial de Galicia a orde da Consellería de Economía e Facenda do 9 de novembro de 1993 pola que se determinaban as condicións da emisión de obrigacións da Comunidade Autónoma de Galicia por un importe de 33.000 millóns de pesetas.</p>
<p>Esta emisión foi redenominada a euros con data 4 de xaneiro de 1999 e por un valor de 198.333.994,39 euros, de acordo co procedemento establecido na Orde do 23 de novembro de 1998 e o Decreto 367/1998, do 23 de decembro, polo que se acorda a redenominación a euros da débeda pública da Comunidade Autónoma de Galicia rexistrada na central de anotacións do Banco de España e se establece o procedemento para levala a cabo.</p>
<p>No artigo 2 da mencionada Orde do 9 de novembro de 1993 fixábanse as características específicas da operación, en concreto, regulábase a data de emisión a 30 de novembro de 1993 e como data de amortización final á par o 30 de novembro do 2008. Así mesmo, contemplábase a opción de amortización anticipada á par, a 30 de novembro de 2003, tanto para o tedor como para o emisor. O exercicio do dereito por parte do emisor esixiría a comunicación fidedigna ó axente da emisión con seis meses de antelación.</p>
<p>De acordo co establecido anteriormente, con data 7 de maio de 2003, a Xunta de Galicia cumpriu, o requisito esixible de comunicación fidedigna ó axente da emisión da decisión de amortizar anticipadamente.</p>
<p>Tendo en conta o artigo 37.3º, do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, que lle permite ó conselleiro de Economía e Facenda proceder de acordo coas condicións da emisión ou da contracción, ou de mutuo acordo cos acredores, ó reembolso anticipado total ou parcial da débeda pública ou dos préstamos concertados ou á modificación dalgunha das súas condicións cando a situación do mercado ou otras circunstancias así o aconsellen.</p>
<p>Por todo isto, na súa virtude,</p>
<p>DISPOÑO:</p>
<p>Artigo único.-De acordo con todo o anterior, procédese a lle dar publicidade á decisión da Comunidade Autónoma de Galicia de exercer, con data 30 de novembro de 2003, a opción de amortizar anticipadamente, á par, a totalidade das obrigacións</p>
<p>emitidas o 30 de novembro de 1993, por un total de 198.333.994,39 euros (33.000 millóns de pesetas).</p>
<p>Disposición derradeira</p>
<p>Esta orde entrará en vigor o día seguinte o da súa publicación no Diario Oficial de Galicia.</p>
<p>Santiago de Compostela, 26 de xuño de 2003.</p>
<p>José Antonio Orza Fernández</p>
<p>Conselleiro de Economía e Facenda</p>

