---
date: '2003-09-26'
id: 1B4FA
page: 12
number: 187
agency: CONCELLO DA CORUÑA
section: VI. ANUNCIOS
title: Anuncio (PPA 1/2002).
range: Anuncio
url: 'https://www.xunta.gal/dog/Publicados/2003/20030926/Anuncio1B4FA_gl.html'
---
<p>O Pleno do Concello, en sesión realizada o día 7 de xullo de 2003, adoptou, entre outros, o seguinte acordo:</p>
<p>Primeiro.-Resolve-las alegacións formuladas por Saturnino Vázquez Morano, presidente da comunidade de propietarios do polígono de Pocomaco, Ángel</p>
<p>Freire Rodríguez, xefe de Patrimonio de Galicia da Rede Nacional dos Ferrocarrís Españois (Renfe) e Manuel Meizoso Vázquez, administrador único da sociedade Pocomaco Servicios, S.A., no sentido do informado polos técnicos municipais, remitíndolle-la integridade do informe municipal contestatorio das súas alegacións, así como este acordo e recoñecérlle-la súa condición de interesados no expediente administrativo.</p>
<p>Segundo.-Aprobar definitivamente o Plan parcial do sector de solo urbanizable S-4 Vío, promovido polo concello e formulado por Promotora de Vivendas Urbanas, S.L. na súa condición de adxudicataria do concurso para o desenvolvemento das actividades e traballos urbanísticos necesarios para a completa urbanización e posta en funcionamento dun dos polígonos no que se dividirá o sector de solo urbanizable Vío, condicionado á presentación dun segundo texto refundido, no prazo máximo dun mes, no que se cumpran as seguintes observacións:</p>
<p>a) Na vía 2 do polígono contemplarase a execución de dous carrís de circulación por sentido de 3,50 metros cada un e unha mediana de 1 metro para enlazar axeitadamente co sistema xeral viario VG-S4.02.</p>
<p>b) Haberase de indica-lo punto de entroncamento máis axeitado para as redes de augas residuais e pluviais, contemplando as vías públicas peonís a recollida de augas pluviais.</p>
<p>c) Canalizaranse subterraneamente polas novas vías públicas as liñas eléctricas de alta tensión que cruzan aereamente o ámbito do plan parcial; así mesmo, tódolos centros de transformación serán subterráneos.</p>
<p>d) Con respecto á rede de telecomunicacións contemplarase unha canalización única por onde descorrerán os distintos operadores adaptándose ós criterios municipais, en canto ó tipo e número de tubos, arquetas de paso e conexións coas I.C.T.</p>
<p>e) Incluirase na memoria do plan parcial a ordenanza estética de cerramentos.</p>
<p>f) Preverase a rede de saneamento na vía 10 do polígono.</p>
<p>g) A canalización que verte libremente ó espacio libre Z1-EL3 conectarase coa rede de pluviais, e todo iso coa acometida á rede xeral.</p>
<p>h) Farase constar expresamente na memoria que en canto ó réxime de autorizacións para pasos baixo as vías de ferrocarril e para a edificación na zona de afección do dominio público ferroviario estarase ó disposto na Lei de ordenación de transportes terrestres e o seu regulamento.</p>
<p>A eficacia da aprobación definitiva do plan parcial condiciónase á efectiva emenda das devanditas observacións no prazo indicado.</p>
<p>Terceiro.-Publica-lo presente acordo, no prazo máximo dun mes, no Diario Oficial de Galicia, así como a normativa do plan parcial no BOP.</p>
<p>Cuarto.-Dilixencia-lo documento de plan parcial na súa integridade, facendo constar que a súa aprobación definitiva está condicionada á emenda de observacións por Promotora de Vivendas Urbanas, S.L.</p>
<p>Quinto.-Notifica-lo presente acordo a tódolos propietarios afectados, facéndolles constar que dispoñerán do prazo dun mes, desde que reciban a notificación, para interpor recurso de reposición na vía administrativa e de dous para interpor recurso contencioso-administrativo perante o Tribunal Superior de Xustiza de Galicia.</p>
<p>Sexto.-Unha vez presentado o segundo texto refundido, emitido informe favorable polo enxeñeiro de camiños municipal e o arquitecto municipal e dilixenciado na súa integridade polo secretario municipal, remitirlle unha copia completa do expediente administrativo, así como dos exemplares do documento, ó conselleiro de Política Territorial, Obras Públicas e Vivenda, co obxecto de cumprir co indicado no artigo 92.3º da Lei 9/2002, do 30 de decembro, de ordenación urbanística e protección do medio rural de Galicia.</p>
<p>Este acordo pon fin á vía administrativa, podendo interpor contra este, con carácter potestativo, recurso de reposición perante o órgano que o dictou, no prazo dun mes, ou directamente recurso contencioso-administrativo perante a sala correspondente do Tribunal Superior de Xustiza de Galicia, no prazo de dous meses, ámbolos dous prazos contados a partir do día seguinte a aquel no que se practicou a notificación ou, se é o caso, a publicación; todo iso de conformidade cos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, en relación co artigo 46 da Lei da xurisdicción contencioso-administrativa, do 13 de xullo de 1998, sen prexuízo de calquera outro que considere pertinente.</p>
<p>O que se publica para xeral coñecemento e para produci-los efectos previstos neste acordo.</p>
<p>A Coruña, 11 de xullo de 2003.</p>
<p>O alcalde</p>
<p>P.D.</p>
<p>José Luis Méndez Romeu</p>

