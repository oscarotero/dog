---
date: '2003-10-29'
id: 1ED5E
page: 13
number: 210
agency: CONSELLERÍA DE EDUCACIÓN E ORDENACIÓN UNIVERSITARIA
section: IV. OPOSICIÓNS E CONCURSOS
title: >-
  Resolución do 21 de outubro de 2003, da Dirección Xeral de Persoal, pola que
  se regula a fase de prácticas establecida na Orde do 6 de marzo de 2003
  (Diario Oficial de Galicia do 14 de marzo), pola que se convocaba
  concurso-oposición para ingreso no corpo de mestres en expectativa de ingreso
  na Comunidade Autónoma de Galicia, así como a adquisición de novas
  especialidades.
range: Resolución
url: 'https://www.xunta.gal/dog/Publicados/2003/20031029/Anuncio1ED5E_gl.html'
---
<p>A Orde do 6 de marzo de 2003 (DOG do 14 de marzo) establece no punto 60 a necesidade de realiza-las prácticas docentes previas ó nomeamento dos interesados como funcionarios de carreira, co obxecto de valora-las súas aptitudes para a docencia, quedando dispensados da fase de prácticas os que prestasen servicios docentes como funcionarios de carreira en centros públicos durante un tempo mínimo dun curso escolar, sempre que o nomeamento fose expedido pola Consellería de Educación e Ordenación Universitaria, Ministerio de Educación, Ciencia e Deportes ou comunidades autónomas con competencias plenas en materia de educación, con asignación de número de rexistro persoal.</p>
<p>En virtude do establecido na citada orde, esta dirección xeral</p>
<p>RESOLVE:</p>
<p>Primeiro.-Para a avaliación da fase de prácticas dos aspirantes a ingreso no corpo de mestres serán designadas dúas comisións cualificadoras, unha para as especialidades de idioma estranxeiro: inglés, educación física e música e outra para as especialidades de educación infantil, pedagoxía terapéutica e audición e linguaxe, formadas por especialistas e que terán a seguinte composición:</p>
<p>-Un inspector técnico de educación, que será o presidente.</p>
<p>-Dous vocais, funcionarios do corpo de mestres, especialistas na área pola que superaron o proceso selectivo os aspirantes.</p>
<p>Segundo.-Os compoñentes das comisións serán designados pola Dirección Xeral de Persoal da Consellería de Educación e Ordenación Universitaria.</p>
<p>Terceiro.-A Inspección Educativa poderá visita-los mestres en prácticas e emitirá un informe sobre o desenvolvemento da súa función, que será tido en conta pola comisión avaliadora.</p>
<p>Cuarto.-Cada mestre en prácticas elaborará unha programación correspondente á área ou especialidade pola que opositou. De non imparti-la docencia nesa área ou especialidade, realizará a programación da que imparte maior número de horas, indicando brevemente obxectivos, contidos básicos, actividades, metodoloxía e criterios de avaliación.</p>
<p>Esta programación debe estar acorde co proxecto curricular do centro. O mestre en prácticas poderá solicitar do coordinador do departamento didáctico respectivo orientación e información para a súa realización.</p>
<p>O mestre en prácticas remitiralle, entre o 11 e o 22 de marzo de 2004, á Dirección Xeral de Persoal da Consellería de Educación e Ordenación Universitaria-San Caetano-Santiago de Compostela a programación elaborada, que levará o visto e prace do coordenador do departamento didáctico ou, no seu defecto, do director do centro e unha breve memoria da súa actividade docente, referida á aplicación da citada programación, coordinación co departamento didáctico e co equipo docente, desenvolvemento da función titorial e avaliación.</p>
<p>O mestre aplicará a programación ó longo do curso 2003/2004, coas modificacións máis oportunas, se é o caso, para o mellor aproveitamento dos seus alumnos.</p>
<p>Quinto.-Na primeira quincena do mes de abril de 2004 reuniranse as comisións avaliadoras e cualificarán as programacións e memorias presentadas.</p>
<p>As comisións avaliadoras poderán pedir información dos directores, xefes de estudio e coordinadores de departamento didáctico. A avaliación final da fase de prácticas reflectirase nunha acta coa cualificación de apto ou non apto.</p>
<p>Os aspirantes declarados non apto perderán tódolos dereitos ó seu nomeamento como funcionarios de carreira, segundo o establecido no punto 61 da orde de convocatoria do 6 de marzo de 2003 (DOG do 14 de marzo).</p>
<p>Sexto.-No suposto de que unha vez recibida pola comisión avaliadora toda a información pertinente e, como consecuencia dela, se considere procedente formular un xuízo negativo sobre o candidato, polo menos dous membros da comisión deberán establecer contacto persoal con el e observar directamente o desenvolvemento da súa función docente e da súa función como membro do departamento didáctico correspondente e informarán o outro membro da comisión das conclusións ás que cheguen na súa tarefa avaliadora.</p>
<p>As comisións avaliadoras non poderán redactar acta definitiva con apto ou non apto sen a presencia, cando menos, de dous dos seus membros.</p>
<p>Sétimo.-Para efectos do establecido no punto 60 da Orde do 6 de marzo de 2003 (DOG do 14 de marzo), establécese como duración da fase de prácticas ata o 31 de marzo de 2004.</p>
<p>Santiago de Compostela, 21 de outubro de 2003.</p>
<p>Severino Somoza Gómez</p>
<p>Director xeral de Persoal</p>

