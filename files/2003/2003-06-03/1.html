---
date: '2003-06-03'
id: 128FE
page: 7
number: 106
agency: PRESIDENCIA
section: I. DISPOSICIÓNS XERAIS
title: 'Lei 2/2003, do 22 de maio, do Consello Galego de Universidades.'
range: Lei
url: 'https://www.xunta.gal/dog/Publicados/2003/20030603/Anuncio128FE_gl.html'
---
<p>O artigo 27.10º da Constitución de 1978 consagrou, por vez primeira no noso dereito, a autonomía das universidades, desenvolvida, pola súa vez, pola Lei orgánica 11/1983, do 25 de agosto, de reforma universitaria, e pola Lei orgánica 6/2001, do 21 de decembro, de universidades.</p>
<p>Esta lei fundaméntase na competencia plena que, segundo o artigo 31 do Estatuto de autonomía, exerce a Comunidade Autónoma de Galicia para a regulación e administración do ensino en toda a súa extensión, niveis e graos, modalidades e especialidades, á vez que no disposto no artigo 2.5º da Lei orgánica 6/2001, que lles asigna ás comunidades autónomas as tarefas de coordinación das universidades da súa competencia, sen prexuízo das funcións atribuídas ó Consello de Coordinación Universitaria, conferíndolles, polo tanto, a potestade de establece-los órganos consultivos que estime oportunos.</p>
<p>A Lei orgánica 11/1983, do 25 de agosto, de reforma universitaria, deu lugar a que se crease un órgano de consulta e asesoramento, e así se fixo pola Lei 5/1987, do 27 de maio, do Consello Social da Universidade e do Consello Universitario de Galicia.</p>
<p>A nova regulación estatal e a experiencia acumulada durante estes anos aconsellan a aprobación dunha nova norma, máis exhaustiva, dada a substantividade propia do Consello Universitario e do Consello Social como entidades independentes, logrando así unhas normas que permitan ter unha coordinación áxil e eficaz, en prol dunha política universitaria consensuada entre tódolos seus axentes no marco do sistema universitario de Galicia.</p>
<p>O capítulo preliminar establece as directrices mestras da coordinación universitaria. Deste xeito, acóutase a extensión da eficacia desta lei, asígnaselle seguidamente a competencia en materia de coordinación universitaria a un departamento da Administración autonómica e establécense os medios e fins da cooperación entre as universidades.</p>
<p>O capítulo I define e fixa os aspectos fundamentais do Consello Galego de Universidades, como a súa sede e a súa adscrición orgánica. A continuación, establécese un elenco de competencias consecuente coa natureza e finalidade do órgano, e finalmente faise referencia ás relacións do órgano coas instancias das universidades que o integran e co órgano de avaliación externa autonómico.</p>
<p>No capítulo II establécese a composición do Consello Galego de Universidades, con representantes</p>
<p>da Administración autonómica, das universidades galegas e do Parlamento de Galicia, así como diversos aspectos do estatuto xurídico dos seus membros.</p>
<p>O capítulo III aborda os aspectos básicos da organización e do funcionamento do Consello Galego de Universidades, remitindo a un regulamento do que elaborará o propio órgano o seu desenvolvemento.</p>
<p>Por todo o exposto o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e do seu presidente, promulgo en nome de El-Rei a Lei do Consello Galego de Universidades.</p>
<p>Capítulo preliminar</p>
<p>Coordinación universitaria e os seus fins</p>
<p>Artigo 1º.-Obxecto e marco normativo da lei.</p>
<p>Esta lei ten por obxecto o desenvolvemento das funcións de coordinación universitaria que lle corresponden á Comunidade Autónoma de Galicia respecto das universidades públicas e privadas da súa competencia, no marco establecido polo artigo 27.10º da Constitución, o artigo 31 do Estatuto de autonomía de Galicia, a Lei orgánica 6/2001, do 21 de decembro, de universidades, as súas disposicións de desenvolvemento e as competencias que lle corresponden ó Consello de Coordinación Universitaria, así como ós demais órganos da universidade, en virtude da autonomía desta.</p>
<p>Artigo 2º.-Coordinación e cooperación interuniversitaria.</p>
<p>1. As tarefas de coordinación das universidades, comprendidas no artigo anterior, correspóndenlle á consellería competente en materia universitaria, que contará, para o seu desenvolvemento, co asesoramento institucional do Consello Galego de Universidades.</p>
<p>2. Co fin de facilita-lo cumprimento das ditas tarefas, as institucións universitarias deberán facilitarse entre si canta información precisen para o desenvolvemento das súas respectivas competencias, así como proporcionárenlla tamén á consellería competente en materia universitaria no exercicio das súas propias.</p>
<p>Artigo 3º.-Fins da coordinación universitaria.</p>
<p>A coordinación universitaria persegue as finalidades seguintes:</p>
<p>a) A planificación universitaria na Comunidade Autónoma de Galicia, orientada á mellora da calidade da docencia, investigación e xestión universitarias, con pleno respecto á autonomía universitaria.</p>
<p>b) O coñecemento mutuo, as consultas recíprocas e o intercambio de información entre as universidades galegas en tódalas esferas da súa actividade,</p>
<p>así como entre estas e a Xunta de Galicia a través da consellería competente en materia universitaria, en especial con relación a aquelas intervencións que deban acometerse conxuntamente ou que afecten máis dunha universidade.</p>
<p>c) A fixación de directrices e criterios comúns respecto de:</p>
<p>-A creación e o recoñecemento de novas universidades,</p>
<p>-A creación, adscrición, desadscrición, modificación ou supresión de centros universitarios e institutos universitarios de investigación,</p>
<p>-A implantación e supresión de ensinanzas conducentes á obtención de títulos universitarios de carácter oficial e validez en todo o territorio estatal,</p>
<p>-O estatuto do seu persoal contratado e a asignación de retribucións adicionais ó seu persoal docente e investigador,</p>
<p>-Os prezos das ensinanzas propias e dos estudios oficiais,</p>
<p>-A política de bolsas, axudas e créditos para o estudio e a investigación,</p>
<p>-En xeral, cantas materias sexan de interese común das universidades.</p>
<p>d) A promoción e a realización de actividades e estudios conxuntos no ámbito da docencia, o estudio, a investigación, a xestión e a extensión universitarias.</p>
<p>e) O establecemento e o seguimento de programas conxuntos de actuación nalgún dos ámbitos sinalados na letra anterior.</p>
<p>f) A promoción da cooperación entre as universidades galegas, as restantes administracións públicas e outras institucións universitarias estatais ou estranxeiras para a execución de proxectos de interese xeral, intercambios de persoal e posta en común de recursos para emprender accións conxuntas nos ámbitos xa sinalados.</p>
<p>Capítulo I</p>
<p>Definición, adscrición e competencias</p>
<p>do Consello Galego de Universidades</p>
<p>Artigo 4º.-Definición e adscrición do Consello Galego de Universidades.</p>
<p>1. O Consello Galego de Universidades é o órgano colexiado de consulta e asesoramento da consellería competente en materia universitaria para o desenvolvemento da política de coordinación e planificación do sistema universitario de Galicia.</p>
<p>2. Este consello estará adscrito organicamente a esa consellería, que sufragará os custos derivados do seu funcionamento con cargo ós seus orzamentos.</p>
<p>Artigo 5º.-Competencias do Consello Galego de Universidades.</p>
<p>Correspóndenlle ó Consello Galego de Universidades as competencias seguintes:</p>
<p>a) Asesora-lo conselleiro competente en materia universitaria naquelas cuestións que decida someter á súa consideración, formulándolle cantas recomendacións considere oportunas para o desenvolvemento da política universitaria e do sistema universitario de Galicia.</p>
<p>b) Coñecer e emitir informe sobre os proxectos de disposicións normativas en materia universitaria, así como sobre a programación e o financiamento pola Xunta de Galicia das universidades de competencia autonómica.</p>
<p>c) Facilita-lo coñecemento mutuo, as consultas recíprocas e o intercambio de información entre as universidades galegas en tódalas súas esferas de actividade, así como entre estas e a Xunta de Galicia, en especial con relación a aquelas intervencións que deban acometerse conxuntamente ou que afecten máis dunha universidade.</p>
<p>d) Realizar estudios e programas conxuntos de actuación, estudios sobre materias da súa competencia e, en particular, sobre as necesidades e os problemas do sistema universitario de Galicia.</p>
<p>e) Emitir informe sobre as propostas de creación de universidades públicas e de recoñecemento de universidades privadas no territorio da Comunidade Autónoma de Galicia.</p>
<p>f) Emitir informe sobre as propostas de creación, modificación ou supresión de facultades, escolas técnicas ou politécnicas superiores e escolas universitarias ou escolas universitarias politécnicas.</p>
<p>g) Emitir informe sobre as propostas de convenios de adscrición ou convenios ou acordos de desadscrición á universidade de centros docentes para impartir estudios conducentes á obtención de títulos de carácter oficial e validez en todo o territorio estatal.</p>
<p>h) Emitir informe sobre as propostas de creación ou supresión de institutos universitarios de investigación.</p>
<p>i) Emitir informe sobre as propostas de convenios de adscrición ou convenios ou acordos de desadscrición ás universidades, tanto de institucións ou centros de investigación coma de institutos universitarios de investigación.</p>
<p>j) Emitir informe sobre as propostas de implantación e supresión de ensinanzas conducentes á obtención de títulos universitarios de carácter oficial e validez en todo o territorio nacional.</p>
<p>k) Coñece-los novos plans de estudios das ensinanzas impartidas polas universidades galegas así</p>
<p>como as modificacións deles, unha vez homologados polo Consello de Coordinación Universitaria.</p>
<p>l) Emitir informe sobre as propostas de organización conxunta de estudios entre universidades.</p>
<p>m) Emitir informe sobre as propostas de creación, modificación ou supresión no estranxeiro de centros dependentes dunha universidade galega para a impartición de ensinanzas conducentes á obtención de títulos de carácter oficial e validez en todo o territorio estatal, así como sobre as de impartición en centros situados no territorio da Comunidade Autónoma de Galicia de ensinanzas conducentes á obtención de títulos estranxeiros de educación superior universitaria.</p>
<p>n) Emitir informe sobre os convenios de colaboración en materia universitaria con outras comunidades autónomas e con rexións ou países estranxeiros.</p>
<p>ñ) Promove-la cooperación entre as universidades galegas, as restantes administracións públicas e outras institucións universitarias estatais ou estranxeiras para a organización conxunta de actividades e ensinanzas, especialmente no ámbito do terceiro ciclo e doutoramento ou conducentes á obtención de diplomas e títulos propios das universidades.</p>
<p>o) Emitir informe sobre as propostas de avaliacións e mellora da calidade dos servicios universitarios.</p>
<p>p) Emitir informe sobre os procedementos para a admisión de estudiantes que establezan as universidades.</p>
<p>q) Emitir informe sobre as normas que regulen o progreso e a permanencia dos estudiantes nas universidades.</p>
<p>r) Emitir informe sobre a racionalización das ensinanzas, dos servicios e das actividades universitarias existentes en Galicia, especialmente mediante o intercambio de persoal, de instrumentos e infraestructuras de investigación existentes ou de futura adquisición, de fondos bibliográficos e de datos informáticos.</p>
<p>s) Emitir informe sobre os prezos públicos das ensinanzas propias e dos estudios oficiais.</p>
<p>t) Emitir informe sobre os criterios e as directrices de bolsas, axudas e créditos para o estudio e a investigación.</p>
<p>u) Emitir informe sobre o Plan galego de I+D.</p>
<p>v) Emitir informe sobre a memoria anual presentada polas universidades galegas.</p>
<p>Artigo 6.- Relacións de cooperación.</p>
<p>No desenvolvemento das súas competencias, o Consello Galego de Universidades, a través do seu presidente, poderá requiri-la colaboración de per</p>
<p>soas físicas e xurídicas así como solicita-la información que precise de tódolos órganos da universidade e da Axencia para a Calidade do Sistema Universitario de Galicia.</p>
<p>Capítulo II</p>
<p>Membros do Consello Galego de Universidades</p>
<p>Artigo 7º.-Composición do Consello Galego de Universidades.</p>
<p>1. O Consello Galego de Universidades está integrado polos seguintes membros:</p>
<p>a) O conselleiro competente en materia universitaria.</p>
<p>b) O director xeral competente en materia universitaria.</p>
<p>c) O secretario xeral, ou director xeral, competente en materia de investigación e desenvolvemento.</p>
<p>d) Os rectores das universidades, comprendidas no artigo 1º.</p>
<p>e) Os presidentes dos consellos sociais das universidades, comprendidas no artigo 1º.</p>
<p>f) Cinco membros designados pola comisión do Parlamento de Galicia competente en materia universitaria, en proporción á súa representación no Pleno do Parlamento.</p>
<p>g) A persoa que ocupe a dirección da Axencia para a Calidade do Sistema Universitario de Galicia.</p>
<p>2. O nomeamento e o cesamento nos cargos ós que se refiren as letras a), b), c), d) e e) do apartado anterior determinará automaticamente a adquisición e a perda da condición de membro do Consello Galego de Universidades.</p>
<p>Os acordos de designación dos membros elixidos polo Parlamento de Galicia seranlle comunicados inmediatamente ó conselleiro competente en materia universitaria, quen procederá a nomealos mediante orde da súa consellería, que se publicará no Diario Oficial de Galicia e producirá efectos a partir desta data.</p>
<p>Artigo 8º.-Estatuto xurídico dos seus membros.</p>
<p>1. A duración do mandato dos membros do Consello Galego de Universidades de designación parlamentaria será de catro anos, e permanecerán en funcións desde a expiración do dito período ata a toma de posesión dos novos membros.</p>
<p>2. Cesarán por renuncia, incapacidade declarada por resolución xudicial firme, morte ou declaración de falecemento ou condena xudicial firme que comporte a inhabilitación ou suspensión de emprego ou cargo público. A renuncia deberá presentárselle por escrito ó presidente da comisión parlamentaria competente en materia universitaria, quen lla comunicará inmediatamente ó conselleiro competente en</p>
<p>materia universitaria para a súa publicación no Diario Oficial de Galicia, e producirá efectos a partir desta data.</p>
<p>As vacantes que se produzan entre os membros elixidos polo Parlamento antes da finalización do seu mandato deberán cubrirse polo mesmo procedemento empregado para a súa designación no prazo máximo de tres meses, e entenderase nomeado o membro substituto polo período que reste do anterior mandato, sen prexuízo do disposto no parágrafo anterior.</p>
<p>3. Os membros do Consello Galego de Universidades percibirán unicamente as indemnizacións que, de acordo coa lexislación vixente, lles correspondan por razón do servicio.</p>
<p>Capítulo III</p>
<p>Organización e funcionamento do Consello Galego de Universidades</p>
<p>Artigo 9º.-Estructura interna.</p>
<p>1. O Consello Galego de Universidades estructúrase en órganos colexiados e unipersoais.</p>
<p>2. Son órganos colexiados o Pleno, a Comisión de Titulacións e Centros, a Comisión de Financiamento e Investimentos e as demais comisións que o Pleno acorde constituír.</p>
<p>3. Son órganos unipersoais a presidencia, a vicepresidencia e a secretaría.</p>
<p>Artigo 10º.-Pleno.</p>
<p>1. O Pleno do Consello Galego de Universidades, integrado por tódolos seus membros, exerce as competencias que lle atribúe o regulamento interno e as restantes que teña recoñecidas o consello, en tanto no estean encomendadas a outros órganos deste.</p>
<p>2. Reunirase con carácter ordinario polo menos unha vez por trimestre, e poderá facelo con carácter extraordinario cando así o acorde o presidente ou o soliciten por escrito a maioría dos seus membros. No escrito de solicitude deberán consta-los motivos da sesión extraordinaria e os asuntos que se desexen incluír na orde do día, e o presidente deberá convoca-lo Pleno no prazo máximo de catorce días hábiles desde a recepción da solicitude.</p>
<p>3. Poderán ser incluídos puntos na orde do día das sesións ordinarias do Pleno do Consello logo de petición dunha cuarta parte dos seus membros.</p>
<p>Artigo 11º.-Comisións.</p>
<p>1. O Pleno designará de entre os seus membros ós integrantes da Comisión de Titulacións e Centros e da Comisión de Financiamento e Investimentos, nas que estarán representados adecuadamente os membros de designación administrativa, universitaria e parlamentaria. En todo caso, os rectores formarán parte da primeira delas e os presidentes dos consellos sociais da segunda.</p>
<p>O regulamento interno poderá prever cantas comisións permanentes se xulguen necesarias para o desenvolvemento das competencias do órgano e determinará o procedemento para a constitución polo Pleno de comisións temporais.</p>
<p>2. A función das comisións consistirá en estudiar, deliberar e propoñerlle ó Pleno a adopción de acordos sobre materias que lles fosen atribuídas polo regulamento interno ou polo acordo de constitución.</p>
<p>Artigo 12º.-Presidencia.</p>
<p>1. O presidente do Consello Galego de Universidades é o conselleiro competente en materia universitaria.</p>
<p>2. Exerce, no Pleno e en tódalas comisións, as competencias propias da presidencia dun órgano colexiado, con voto de calidade no caso de empate, e aquelas que lle encomendan esta lei, o regulamento interno e a restante normativa vixente.</p>
<p>Artigo 13º.-Vicepresidencia.</p>
<p>O vicepresidente é o director xeral competente en materia universitaria, quen substituirá ó presidente por delegación expresa deste, así como no caso de vacante, ausencia, enfermidade ou outra causa legal.</p>
<p>Artigo 14º.-Secretaría.</p>
<p>1. O secretario do Consello Galego de Universidades será designado e cesado polo seu presidente entre funcionarios do grupo A. Se a designación recaese nunha persoa que non fose membro do Consello Galego de Universidades, actuará con voz e sen voto.</p>
<p>2. Exerce, no Pleno e en tódalas comisións, as competencias propias da secretaría dun órgano colexiado e aquelas que lle encomende o regulamento interno e a restante normativa vixente.</p>
<p>No exercicio das súas funcións, así como para a garda e custodia da documentación, a secretaría poderá contar cun órgano de apoio.</p>
<p>Artigo 15º.-Sesións.</p>
<p>1. As sesións do Pleno e das comisións non serán públicas, e poderán ser ordinarias e extraordinarias. De acordo co establecido nesta lei, o regulamento interno determinará o número e a periodicidade das sesións ordinarias e os requisitos e o procedemento para a convocatoria das extraordinarias.</p>
<p>2. O quórum para a válida constitución dos órganos colexiados do Consello Galego de Universidades, así como para a deliberación e adopción de decisións no seu seo, será da metade máis un do número de membros do órgano con dereito a voto, debendo atoparse entre eles o presidente e o secretario, ou quen os substitúa.</p>
<p>Non poderá ser obxecto de deliberación ou decisión ningún asunto que non figure incluído na orde do día, agás que estean presentes tódolos membros do órgano colexiado e sexa declarada a urxencia do asunto polo voto favorable da maioría absoluta.</p>
<p>3. As decisións adoptaranse por maioría simple de votos, agás naquelas materias para as que o regulamento interno a eleve. Os rectores das universidades privadas soamente terán dereito de voto nos asuntos que especificamente afecten estas.</p>
<p>O regulamento tamén establecerá os tipos e as formalidades das votacións.</p>
<p>4. A presidencia do Consello Galego de Universidades pode invitar a asistir ás sesións dos órganos colexiados, con voz e sen voto, a persoas expertas, membros das comunidades universitarias e representantes de calquera entidade ou institución pública ou privada, de acordo coa natureza dos asuntos que se tratarán.</p>
<p>Artigo 16º.-Carácter dos acordos.</p>
<p>Os acordos que adopten os órganos do Consello Galego de Universidades non terán carácter vinculante, dada a súa natureza consultiva e de asesoramento. O consello deberá ser informado das disposicións e resolucións relativas ós asuntos dos que tivese emitido informe ou que tivese coñecido previamente.</p>
<p>Artigo 17º.-Regulamento interno.</p>
<p>1. O Consello Galego de Universidades elaborará, con suxeición ó disposto nesta lei, e elevará para a súa aprobación pola Xunta de Galicia o seu regulamento interno.</p>
<p>O disposto no parágrafo anterior observarase tamén para as súas modificacións.</p>
<p>2. En todo aquilo que non estea especificamente regulado nesta lei e no regulamento interno será aplicable a normativa reguladora dos órganos colexiados das administracións públicas.</p>
<p>Disposicións transitorias</p>
<p>Primeira.-Constitución do Consello Galego de Universidades.</p>
<p>1. No prazo máximo de tres meses desde a entrada en vigor desta lei, procederase á constitución do Consello Galego de Universidades conforme o establecido nesta lei.</p>
<p>2. O actual Consello Universitario de Galicia continuará nas súas funcións mentres non se cumpra o previsto no parágrafo anterior.</p>
<p>Segunda.-Aprobación do regulamento interno.</p>
<p>O Consello Galego de Universidades, no prazo máximo de tres meses desde a súa constitución, elaborará e elevará para a súa aprobación o seu regu</p>
<p>lamento interno, de acordo co establecido no artigo 17º.</p>
<p>Disposición derrogatoria</p>
<p>Única.-Derrogación normativa.</p>
<p>Queda derrogado o título segundo da Lei 5/1987, do 27 de maio, do Consello Social da Universidade e o Consello Universitario de Galicia, o Decreto 240/1992, do 30 de xullo, polo que se aproba o Regulamento do Consello Universitario de Galicia, así como cantas disposicións de igual ou inferior rango se opoñan ó establecido nesta lei.</p>
<p>Disposicións derradeiras</p>
<p>Primeira.-Título competencial.</p>
<p>Esta lei apróbase no desenvolvemento da competencia plena que posúe a Comunidade Autónoma de Galicia para a regulación e administración do ensino en toda a súa extensión, niveis e graos, modalidades e especialidades, e do establecido no artigo 2.5º da Lei orgánica 6/2001, do 21 de decembro, de universidades, que lles asigna ás comunidades autónomas as tarefas de coordinación das universidades da súa competencia.</p>
<p>Segunda.-Habilitación normativa.</p>
<p>Autorízase a Xunta de Galicia para dicta-las disposicións que resulten necesarias para a aplicación, o desenvolvemento e a execución desta lei.</p>
<p>Santiago de Compostela, vintedous de maio de dous mil tres.</p>
<p>Manuel Fraga Iribarne</p>
<p>Presidente</p>

