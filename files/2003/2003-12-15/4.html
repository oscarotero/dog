---
date: '2003-12-15'
id: 232FE
page: 15
number: 242
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Decreto 432/2003, do 5 de decembro, polo que se regula a construcción,
  explotación e conservación do treito Alto de Santo Domingo-A52 da autoestrada
  Santiago de Compostela-Ourense pola Sociedade Pública Autoestrada Alto de
  Santo Domingo-Ourense e se establecen os termos da xestión.
range: Decreto
url: 'https://www.xunta.gal/dog/Publicados/2003/20031215/Anuncio232FE_gl.html'
---
<p>A Xunta de Galicia persegue dota-lo seu territorio dunha ampla rede de infraestructuras viarias que posibilite a súa mellor estructuración e articulación interior. Entre estas infraestructuras viarias atópase o eixe que une Santiago de Compostela e Ourense, considerado pola Xunta de Galicia como fundamental para equilibra-lo sistema viario intrarrexional.</p>
<p>Por outra banda, para acada-los seus obxectivos, a Xunta de Galicia articula os mecanismos necesarios para establece-la colaboración entre as diferentes administracións e coordina-los intereses públicos coas iniciativas privadas, para impulsa-la realización das infraestructuras pendentes.</p>
<p>Desta forma, tralo acordo entre as administracións autonómica e central para a construcción dunha autoestrada entre Santiago de Compostela e Ourense, plasmado coa sinatura dun convenio de colaboración</p>
<p>o 27 de febreiro de 1997, o Ministerio de Fomento abordou a execución dun primeiro treito da autoestrada, entre Santiago de Compostela e o Alto de Santo Domingo, mediante a adxudicación dunha concesión administrativa para a súa construcción, conservación e explotación.</p>
<p>O interese da Xunta de Galicia por acometer de maneira inmediata o treito restante, levou a ámbalas dúas administracións a subscribir un segundo acordo o pasado 23 de decembro de 2002, polo que a Xunta de Galicia se comprometía a acomete-la continuación da autoestrada desde o Alto de Santo Domingo ata a conexión coa autovía A-52, rematando así a articulación do eixe Santiago de Compostela-Ourense.</p>
<p>Para iso, a Xunta de Galicia optou por un modelo de construcción e xestión que permita facer fronte ás necesidades financeiras derivadas destas actividades, destinando para este fin os recursos que tal infraestructura xere a través do correspondente prezo aboado polos seus usuarios e polas achegas da Xunta de Galicia calculadas en función dos usuarios da infraestructura.</p>
<p>En consecuencia, ó amparo do establecido nos artigos 23 e 25 da Lei 4/1994, do 14 de setembro, de estradas de Galicia, trala súa recente modificación pola Lei 7/2002, do 27 de decembro, de medidas fiscais e de réxime administrativo, e, en virtude</p>
<p>do establecido na disposición adicional sétima da Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003, a construcción, conservación e explotación do treito da autoestrada entre Alto de Santo Domingo e a A-52 levarase a cabo mediante unha sociedade pública participada integramente pola Sociedade Pública de Investimentos de Galicia, S.A.</p>
<p>Con este obxecto, e segundo o establecido no artigo 25.3º da Lei 4/1994, de estradas de Galicia, establécense os termos da constitución desta sociedade, mediante o Decreto 254/2003, do 24 de abril, modificado polos decretos 310/2003, do 11 de xullo, e 400/2003, do 6 de novembro, e, créase a Sociedade Pública Autoestrada Alto de Santo Domingo-Ourense, S.A., que ten por obxecto social: a construcción, conservación e explotación da autoestrada Santiago de Compostela-Ourense, treito Alto de Santo Domingo-A52, incluídas as actividades dirixidas á explotación das áreas de servicio, centros de transporte e aparcamentos e calquera outra actividade, directa ou indirectamente relacionada coa súa conservación e explotación, sempre que se atopen dentro da área de influencia da autoestrada, así como as actividades que sexan complementarias da construcción, conservación e explotación dela.</p>
<p>Adicionalmente, de conformidade co artigo 25.3º da Lei 4/1994, de estradas de Galicia, o Consello da Xunta de Galicia, mediante decreto, debe regula-los termos da xestión da infraestructura, termos que se recollen no presente decreto.</p>
<p>En consecuencia, en virtude do presente decreto, da Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003, e do Decreto 254/2003, do 24 de abril, a Sociedade Pública Autoestrada Alto de Santo Domingo-Ourense, S.A. realizará as actividades de construcción, explotación e conservación do treito Alto de Santo Domingo-A52 da autoestrada A-53, e establécense os termos xerais da xestión.</p>
<p>Na súa virtude, por proposta do conselleiro de Política Territorial, Obras Públicas e Vivenda e logo de deliberación do Consello da Xunta de Galicia na súa reunión de día cinco de decembro de dous mil tres,</p>
<p>DISPOÑO:</p>
<p>Artigo 1º.-Atribucións.</p>
<p>De conformidade co disposto nos artigos 23 e 25 da Lei 4/1994, do 14 de setembro, de estradas de Galicia, a Sociedade Pública Autoestrada Alto de Santo Domingo-Ourense, S.A., en diante ASDO, constituída segundo o disposto na disposición adicional sétima da Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003, realizará as actividades de construcción, explotación e conservación, do treito Alto de Santo Domingo-Ourense da autoestrada A-53, Santiago de Compostela-Ourense, cos puntos de orixe e fin, localización de enlaces, ramais, área de servicio e estacións de cobramento recollidos,</p>
<p>e/ou previstos, no proxecto de trazado, de clave OU/03/042.01, aprobado pola Consellería de Política Territorial, Obras Públicas e Vivenda o 18 de agosto de 2003, e de acordo coas prescricións impostas por esta consellería ó mencionado proxecto no acto de aprobación, que serán de obrigado cumprimento para ASDO, de forma que a autoestrada enlace no seu inicio co treito Santiago de Compostela-Alto de Santo Domingo da A-53, dando continuidade a este, e remate na conexión coa autovía A-52.</p>
<p>ASDO rexerase polo establecido na Lei 4/1994, de estradas de Galicia, polo presente decreto, polo convenio previsto no seu artigo 11, así como pola normativa reguladora das estradas, nas materias que resulte de aplicación.</p>
<p>ASDO actuará en nome propio, e, para o cumprimento do seu obxecto correspóndelle a esta sociedade o exercicio das seguintes funcións con respecto ó treito Alto de Santo Domingo-Ourense da autoestrada A-53, Santiago de Compostela-Ourense:</p>
<p>-A redacción de estudios, proxectos de trazado que poidan derivarse das prescricións citadas con anterioridade, e proxectos de construcción.</p>
<p>-A construcción do treito de autoestrada , incluíndo a dunha área de servicio, segundo os correspondentes proxectos de construcción redactados por ASDO e aprobados pola Consellería de Política Territorial, Obras Públicas e Vivenda.</p>
<p>-A conservación, mantemento e explotación do treito de autoestrada, incluíndo a dunha área de servicio, segundo os proxectos aprobados.</p>
<p>-O cobramento do correspondente prezo aboado polos usuarios polo uso da infraestructura.</p>
<p>-Calquera outra función de asesoramento, redacción, estudio ou execución que, en relación co treito de autoestrada, se considere necesaria.</p>
<p>Artigo 2º.-Duración.</p>
<p>ASDO exercerá estas funcións ata o día 31 de decembro de 2057, podendo ser prorrogado este prazo mediante decreto do Consello da Xunta de Galicia.</p>
<p>Unha vez finalizado o prazo, o servicio reverterá á Administración, debendo ASDO entrega-las obras e instalacións construídas en estado de conservación e funcionamento axeitado.</p>
<p>Artigo 3º.-Recursos da sociedade.</p>
<p>O financiamento dos investimentos, custos de amortización, conservación e explotación da infraestructura, así como os gastos do propio funcionamento de ASDO, cubriranse mediante os recursos propios de ASDO, os xerados pola explotación da infraestructura e daquelas outras actividades comprendidas no seu obxecto social, polas transferencias procedentes da Xunta de Galicia e polos recursos alleos que ASDO poida obter.</p>
<p>Artigo 4º.-Ingresos por uso da infraestructura.</p>
<p>Para os efectos previstos no artigo anterior, ASDO percibirá como ingresos propios os procedentes do prezo aboado polos usuarios pola utilización da</p>
<p>autoestrada, de acordo cos criterios e termos que normativamente se establezan. Esta contía virá determinada, con carácter xeral, pola aplicación das tarifas ó percorrido efectivo realizado polo usuario. O Consello da Xunta de Galicia aprobará as tarifas correspondentes segundo o disposto no artigo 23.2º de la Lei 4/1994, de estradas de Galicia.</p>
<p>En virtude do mecanismo previsto no artigo 23.3º da Lei 4/1994, de estradas de Galicia, a Xunta de Galicia realizará mensualmente transferencias de fondos públicos, con cargo ós orzamentos xerais da Comunidade Autónoma, mediante pagamentos calculados en función dos vehículos usuarios dela (por veh.-km), a favor de ASDO, quen facturará o importe á Consellería de Política Territorial, Obras Públicas e Vivenda, en función do número de vehículos-quilómetro que houbo durante o mes anterior, e esta procederá ó seu aboamento. No primeiro semestre de cada exercicio orzamentario, a Consellería de Política Territorial, Obras Públicas e Vivenda auditará os tráficos que houbo durante o exercicio anterior, procedendo con posterioridade á correspondente liquidación, se existise diferencia entre os importes aboados no exercicio anterior e o importe que proceda en función dos tráficos reais unha vez auditados; o total das diferencias existentes será compensado, mediante aumento ou reducción pola </p>
<p>mesma contía, nos pagamentos efectuados polas seguintes mensualidades que se transfiran a ASDO.</p>
<p>ASDO poderá percibir ingresos pola explotación das áreas de servicio, centros de transporte, aparcamentos e calquera outra actividade establecida no seu obxecto social.</p>
<p>Artigo 5º.-Actuacións.</p>
<p>ASDO elaborará un programa de actuacións detallando tódalas fases que se realizarán no exercicio das súas funcións, de acordo cos criterios básicos que para a súa elaboración se inclúen como anexo.</p>
<p>ASDO deberá presentarlle á Consellería de Política Territorial, Obras Públicas e Vivenda, para a súa supervisión e aprobación tódolos proxectos, incluíndo as súas posibles modificacións unha vez autorizadas, que poderán ser acordadas con carácter excepcional e por razón de interese público, sempre que sexan debidas a necesidades novas ou causas imprevistas durante a súa elaboración.</p>
<p>Os proxectos de construcción deberán corresponder a obras completas, susceptibles de seren utilizadas, debendo conecta-los enlaces recollidos na descrición do treito incluída no anexo. Así mesmo, antes da apertura ó tráfico, o treito ou subtreito deberá contar co sistema de cobramento do prezo establecido e cos sistemas de control de tráfico de vehículos en funcionamento.</p>
<p>O Consello da Xunta de Galicia, por proposta da Consellería de Política Territorial, Obras Públicas e Vivenda, poderá modificar por razón de interese público, as características dos servicios prestados e as tarifas que serán aboadas polos usuarios, con informe previo da Consellería de Economía e Facenda, se as modificacións afectan o plan económico-fi</p>
<p>nanceiro de ASDO. Neste último suposto, e mediante as correccións necesarias, procurarase de novo o equilibrio económico-financeiro da sociedade, de modo que, considerando os parámetros obxectivos previstos no plan económico-financeiro, resulten compensados o interese xeral e o interese de ASDO.</p>
<p>As obras de construcción axustaranse estrictamente ó especificado nos proxectos de construcción e ó programa de actuacións aprobados pola Consellería de Política Territorial, Obras Públicas e Vivenda.</p>
<p>ASDO desempeñará as funcións relacionadas coa explotación da autoestrada, o que supón a realización das operacións de conservación e mantemento, as actuacións encamiñadas á defensa da vía e do usuario, as operacións referentes á sinalización, á ordenación de accesos, á imposición de límites e ó control do uso do dominio público viario, así como os labores de recadación do prezo aboado polos usuarios da infraestructura. Correspóndelle á Consellería de Política Territorial, Obras Públicas e Vivenda a regulación, autorización e sanción dos usos do solo nas zonas de protección.</p>
<p>ASDO deberá realizar tódalas operacións precisas para atrasar en todo o posible o proceso de degradación das características funcionais e/ou estructurais dos elementos do treito de autoestrada, e co obxecto de impedi-la deterioración de todos aqueles elementos que, sen formar parte da vía poidan dificulta-lo seu correcto funcionamento. Deberá conserva-la autoestrada en perfectas condicións de utilización, procedendo á periódica reparación ou substitución daqueles elementos dela que se deterioren polo uso continuo.</p>
<p>Artigo 6º.-Obrigas de ASDO.</p>
<p>ASDO queda obrigada a prestar eficazmente o servicio en función das necesidades do tráfico, da capacidade da infraestructura, da obtención do mellor resultado posible e da optimización das contraprestacións que reciba.</p>
<p>ASDO velará polo mantemento da infraestructura de conformidade co que, en cada momento e segundo o progreso da ciencia, dispoña a normativa técnica, ambiental, de accesibilidade e eliminación de barreiras e de seguridade dos usuarios, que resulte de aplicación.</p>
<p>ASDO queda obrigada a admiti-la utilización da infraestructura por todo usuario, nas condicións que foran establecidas de acordo cos principios de igualdade, universalidade e non discriminación, mediante o aboamento do prezo previamente establecido.</p>
<p>ASDO deberá protexe-lo dominio público vinculado á autoestrada, en especial, preservando os seus valores ecolóxicos e ambientais. Así mesmo, sen prexuízo das competencias da Consellería de Política Territorial, Obras Públicas e Vivenda, deberá coidar da axeitada aplicación das normas sobre uso, policía e conservación da autoestrada.</p>
<p>ASDO deberá garanti-lo cumprimento dos indicadores de calidade fixados pola Consellería de Política Territorial, Obras Públicas e Vivenda e queda,</p>
<p>ademais, obrigada a que en ningún punto do treito de autoestrada se supere, coa intensidade correspondente á hora 100, o nivel de servicio D (medido tal e como especifica o Manual de Capacidade de Estradas, HCM, para este tipo de vías), debendo levar a cabo, ás súas expensas e coa antelación suficiente, as ampliacións da autoestrada que resulten necesarias para que o dito nivel non sexa superado.</p>
<p>Artigo 7º.-Expropiación forzosa.</p>
<p>ASDO poderá solicitar da Administración a tramitación dos procedementos de expropiación forzosa, imposición de servidumes e desafiuzamento administrativo que resulten necesarios para a construcción, conservación e explotación da infraestructura.</p>
<p>Para o cumprimento das súas funcións ASDO asumirá as facultades e obrigas previstas para o beneficiario da expropiación forzosa establecidas no artigo 5.2º do regulamento da Lei de expropiación forzosa, correspondendo a facultade expropiatoria á Xunta de Galicia.</p>
<p>Os bens e dereitos expropiados incorporaranse ó dominio público.</p>
<p>Artigo 8º.-Contratación de terceiros.</p>
<p>Para o cumprimento das funcións que ten atribuídas, ASDO poderá celebrar contratos con terceiros sen exceder, en ningún caso, do prazo determinado segundo o artigo 2, debendo garantir:</p>
<p>1. O cumprimento das prescricións das directivas comunitarias que resulten de aplicación.</p>
<p>2. A aplicación dos preceptos do texto refundido da Lei de contratos das administracións públicas, aprobado polo Real decreto lexislativo 2/2000, do 16 de xuño, no concernente á capacidade das empresas, publicidade, procedementos de licitación e formas de adxudicación.</p>
<p>3. A inclusión de cláusulas para garanti-lo estricto cumprimento dos contratos, con obxecto de salvagarda-los intereses públicos afectados, especialmente no relativo á correcta realización das obras, as calidades dos materiais, prazos de execución, prezos establecidos e estándares de calidade.</p>
<p>ASDO será responsable das consecuencias derivadas da execución ou resolución dos contratos que celebre con terceiros, e responsable, así mesmo, único fronte a estes das consecuencias.</p>
<p>ASDO elaborará os pregos de prescricións técnicas para a licitación dos correspondentes concursos que celebre con terceiros, debendo someter á aprobación da Consellería de Política Territorial, Obras Públicas e Vivenda as súas condicións e bases, requisito indispensable previo á súa aprobación.</p>
<p>Artigo 9º.-Inspección e control.</p>
<p>Con independencia dos propios controis exercidos por parte de ASDO en relación coa súa propia actividade, ou a actividade que teña contratada con terceiros, a Xunta de Galicia, a través da Consellería de Política Territorial, Obras Públicas e Vivenda, terá durante o prazo determinado segundo o artigo 2,</p>
<p>as facultades de inspección e control das obras que se realicen e dos servicios que se presten e exercerá as súas facultades en relación coa supervisión e aprobación dos proxectos e as súas posibles modificacións</p>
<p>Artigo 10º.-Delegación da Xunta de Galicia.</p>
<p>A Delegación da Xunta de Galicia nas sociedades galegas concesionarias de autoestradas de peaxe exercerá, en relación coa autoestrada Santiago de Compostela-Ourense, treito Alto de Santo Domingo-A52, as funcións que ten atribuídas, respecto das autoestradas en réxime de concesión competencia da Comunidade Autónoma de Galicia, constituíndo o órgano de relación da Xunta de Galicia con ASDO en tódolos asuntos e incidencias que se deriven do desenvolvemento das atribucións desta sociedade.</p>
<p>Artigo 11º.-Convenio.</p>
<p>ASDO e a Consellería de Política Territorial, Obras Públicas e Vivenda subscribirán un convenio que rexerá as relacións da Xunta de Galicia con ASDO no que se detallarán: as potestades da Consellería de Política Territorial, Obras Públicas e Vivenda en relación coa inspección e control das actuacións de ASDO, así como en relación coa aprobación dos proxectos e a contratación con terceiros; as funcións dos directores de proxectos, construcción e explotación de ASDO; as cláusulas obrigatorias que hai que introducir nos pregos de licitación; as condicións e o procedemento de posta en servicio da autoestrada; os estándares de calidade do servicio e do estado da autoestrada; as actividades de conservación e explotación da autoestrada; os sistemas de control do tráfico e dos ingresos percibidos por ASDO; e, así como calquera outro extremo que se precise para a correcta execución das atribucións de ASDO. A subscrición deste convenio requirirá a autorización do Consello da Xunta de Galicia.</p>
<p>Disposición adicional</p>
<p>Entrada en vigor.-O presente decreto entrará en vigor o día seguinte ó da súa publicación oficial no Diario Oficial de Galicia.</p>
<p>Santiago de Compostela, cinco de decembro de dous mil tres.</p>
<p>Manuel Fraga Iribarne</p>
<p>Presidente</p>
<p>Alberto Núñez Feijoo</p>
<p>Conselleiro de Política Territorial, Obras Públicas</p>
<p>e Vivienda</p>
<p>ANEXO</p>
<p>Descrición do tramo de autoestradas</p>
<p>O treito Alto de Santo Domingo-A52 da autoestrada Santiago de Compostela-Ourense, de aproximadamente 30,1 quilómetros de lonxitude, enlaza no seu inicio co treito Santiago de Compostela-Alto de Santo Domingo, dando continuidade a este, e remata na conexión coa autovía A-52:</p>
<p>Subtreito I:</p>
<p>I-A: enlace de Dozón-enlace de Cea, de aproximadamente 17,3 quilómetros de lonxitude, con inicio</p>
<p>na conexión co treito de autoestrada Santiago de Compostela-Alto de Santo Domingo (no enlace de Dozón, 56+354) e final na conexión coa estrada OUR-204, e cun enlace completo situado no punto quilométrico 73+620 (enlace de Cea). Este subtreito conta cunha das áreas de cobramento, unha semitroncal (73+500, marxe esquerda) e outra de ramal, situadas no enlace de Cea.</p>
<p>I-B: semienlace sentido Ourense, de conexión coa N-525 nas proximidades de Piñor, a situación e a definición da cal se determinará nun proxecto de trazado, de forma que complete o semienlace de Dozón, sentido Santiago de Compostela, para mellora-la accesibilidade dos municipios de Dozón e Piñor de Cea.</p>
<p>Subtreito II:</p>
<p>II-A: enlace de Cea-enlace de Barbantes da autovía A-52, de aproximadamente 13,1 quilómetros de lonxitude, dando continuación ó subtreito I-A ata a conexión coas vías A-52, N-120 e OUR-402. Inclúe a construcción dunha área de servicio situada no punto quilométrico 80+465, con acceso directo en sentido Santiago de Compostela e conexión mediante un paso a distinto nivel en sentido Ourense. Este subtreito conta cunha área de cobramento semitroncal (79+000, marxe dereita).</p>
<p>II-B: dous enlaces situados no subtreito II-A a situación e a definición da cal se determinará nun proxecto de trazado. O primeiro deles é un enlace completo coa N-541 con obxecto de mellora-la accesibilidade dos municipios de Maside e O Carballiño, que inclúe a construcción dun ramal de conexión coa localidade do Carballiño, con sección de autoestrada; conta cunha área de cobramento de ramal. O segundo enlace, situado no punto final da autoestrada, resolve a conexión coa N-120, a OUR-402 e coa autovía A-52.</p>
<p>A Consellería de Política Territorial, Obras Públicas e Vivenda procederá á entrega a ASDO do proxecto de trazado de clave OU/03/042.01, que desenvolve o trazado do tronco da autoestrada (subtreitos I-A e II-A), cumprido o trámite de información pública e a tramitación ambiental correspondente, o día seguinte ó da publicación oficial deste decreto no DOG.</p>
<p>ASDO deberá analiza-las posibles solucións para darlles cumprimento ás prescricións recollidas na resolución da Consellería de Política Territorial, Obras Públicas e Vivenda do 18 de agosto de 2003, debendo elaborar un proxecto de trazado co desenvolvemento do trazado dos subtreitos II-A e II-B, que, dependendo do seu alcance, poderá esixir novos procesos de información pública en materia de estradas e tramitación ambiental. Nese caso, ASDO deberá realiza-las xestións oportunas para que se aprobe definitivamente o expediente de información pública, incluíndo as correspondentes á tramitación ambiental, debendo ser elaborada por esta sociedade</p>
<p>a documentación necesaria para completa-la tramitación.</p>
<p>Con obxecto de acelera-la posta en servicio da autoestrada, e, unicamente, para efectos de execución das obras de construcción, poderase dividir esta en subtreitos.</p>
<p>Programa de actuacións.</p>
<p>No prazo de 15 días, contados estes desde o día seguinte ó da publicación oficial deste decreto no DOG, ASDO presentaralle á Consellería de Política Territorial, Obras Públicas e Vivenda o programa de actuacións para a súa aprobación, que deberá respecta-los seguintes prazos:</p>
<p>-Prazo de presentación de proxectos de construcción dos subtreitos I-A e II-A: 4 meses contados desde a data de remisión ó DOG da declaración de utilidade pública e urxente ocupación.</p>
<p>-Prazo de presentación de proxectos de trazado dos subtreitos I-B e II-B: 2 meses contados desde a data da publicación no DOG do presente decreto.</p>
<p>-Prazo de presentación de proxectos de construcción subtreitos I-B e II-B: 3 meses contados desde a formulación da declaración de impacto ambiental.</p>
<p>-Prazo para iniciación das obras: 3 meses contados desde a data de aprobación dos proxectos de construcción.</p>
<p>-Prazo para a apertura ó tráfico: 30 meses contados desde a data de inicio das obras de cada treito ou subtreito.</p>
<p>O programa de actuacións detallará tódalas fases que se realizaran no exercicio das funcións de ASDO para o cumprimento das súas atribucións, especificando os seus prazos e indicando as datas de entrega dos correspondentes proxectos, iniciación das obras e apertura ó tráfico, así como as datas límites para actuacións que non son competencia de ASDO e afecten o seu cumprimento. Deberá ter en conta os prazos para a supervisión e a aprobación dos proxectos (1 mes), funcións que serán realizadas pola Consellería de Política Territorial, Obras Públicas e Vivenda no exercicio das súas competencias; tamén deberá ter en consideración, en caso de que resulte preciso, os prazos previsibles para a aprobación definitiva do expediente de información pública dos subtreitos I-B e II-B, incluíndo a súa tramitación ambiental.</p>
<p>Este programa virá acompañado do correspondente diagrama de relacións e precedencias, xustificativo deste en ritmo anual e tempo máximo para a súa íntegra execución, entendéndose por tal, a construcción rematada en condicións de inmediata posta en servicio de cada subtreito.</p>
<p>A aprobación pola Consellería de Política Territorial, Obras Públicas e Vivenda do programa de actuacións efectuarase nos 15 días seguintes á súa remisión definitiva.</p>
<p>Modificación do programa de actuacións.</p>
<p>Calquera modificación do programa inicialmente aprobado pola Consellería de Política Territorial, Obras Públicas e Vivenda deberá ser do mesmo modo aprobado por esta no prazo de 15 días desde a súa presentación.</p>

