---
date: '2003-08-05'
id: 1809A
page: 10
number: 150
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Circular informativa 1/2003, do 31 de xullo, sobre as explotacións agrícolas e
  gandeiras existentes antes da entrada en vigor da nova Lei de ordenación
  urbanística e protección do medio rural de Galicia.
range: Circular
url: 'https://www.xunta.gal/dog/Publicados/2003/20030805/Anuncio1809A_gl.html'
---
<p>Da regulación do solo rústico ou non urbanizable que establece o artigo 31 da Lei 9/2002, de ordenación urbanística e protección do medio rural de Galicia, e o artigo 20 da Lei 6/1998, sobre réxime do solo e valoracións, dedúcese que o solo rústico está esencialmente destinado á súa explotación agrícola, gandeira ou forestal; a protección destas actividades e o mantemento do solo nas súas orixinarias condicións inspira a regulación desta clase de solo ó servicio dos intereses xerais de Galicia.</p>
<p>Neste senso, recoñéceselles ós propietarios do solo rústico o dereito de levar a cabo accións sobre o solo e o subsolo que non impliquen movemento de terras, tales como o aproveitamento agropecuario, o pastoreo, a roturación e desecación, así como os valados con elementos naturais e de setos (artigo 31.1º a).</p>
<p>Entre as actividades e usos constructivos posibles en solo rústico, a lei sinala as destinadas a explotacións agrícolas e gandeiras (artigo 33.2º a) e b), baixo determinadas condicións de edificación que se establecen nos artigos 33 a 44, así como as maiores limitacións que impoña o planeamento urbanístico.</p>
<p>Entre as condicións de edificación establecidas directamente pola Lei destacan a fixación das distancias mínimas das novas explotacións gandeiras ós asentamentos de poboación e ás vivendas máis próximas (artigo 44.4º); a superficie mínima da parcela sobre a que se pretenda situa-la nova edificación (artigo 44.1º); e outras. Estas condicións establecidas pola lei son de aplicación a tódalas novas explotacións gandeiras que se pretendan implantar no solo rústico.</p>
<p>Para as explotacións agropecuarias existentes no momento da entrada en vigor da nova lei (1 de xaneiro de 2003) se establece un réxime especial na disposición transitoria décimo primeira. A consecuencia xurídica que se desprende desta disposición é que as explotacións agropecuarias existentes no momento da entrada en vigor da nova Lei que non dispoñan de licencia urbanística poden mante-la súa actividade da explotación agropecuaria e as edificacións e construccións afectas á explotación, sen que resulten de aplicación as medidas de reposición da legalidade ou sancionadoras establecidas pola lexislación urbanística.</p>
<p>Por razóns de seguridade xurídica e como garantía para os interesados, as administracións urbanísticas</p>
<p>deben artella-los medios de acreditación e recoñecemento administrativo da situación urbanística da explotación agropecuaria con referencia ó momento da entrada en vigor da Lei 9/2002.</p>
<p>A Administración autonómica considera que o lugar natural de presentación das solicitudes de recoñecemento da existencia das explotacións agropecuarias ós efectos establecidos na disposición transitoria décimo primeira, son os concellos, debido por un lado o mellor coñocemento da realidade destas explotacións e, por outro, á previsible maior axilidade na resolución das solicitudes presentadas.</p>
<p>Non obstante o anterior, e dado que as solicitudes de recoñocemento tamén poderán presentarse ante a Administración autonómica, esta consellería considera necesario expoñe-los criterios que utilizará para a resolve-las solicitudes que se presenten ante ela. En todo caso, nos expedientes que se tramiten ante os servicios desta consellería, esta solicitará sempre un informe técnico municipal.</p>
<p>Con esta finalidade a presente circular sinala a documentación necesaria para que a Administración urbanística autonómica considere acreditado o suposto establecido pola disposición transitoria décimo primeira e, consecuentemente, expida o título administrativo no que se reflicta o recoñecemento da explotación agropecuaria e das edificacións afectas a ela no momento da entrada en vigor da Lei 9/2002 e forme un inventario das explotacións que permita deixar constancia administrativa da súa situación legal.</p>
<p>O recoñecemento ó que se refire a presente circular, circunscríbese exclusivamente ós efectos urbanísticos e non prexulga nin condiciona as potestades que noutro orde teñan atribuídas outros órganos administrativos, nin exonera do cumprimento da normativa sectorial de aplicación.</p>
<p>De non obterse este recoñecemento administrativo expreso, a Administración urbanística competente adoptará as medidas establecidas pola disposición transitoria quinta, que só poderá ser enervada acreditando a existencia da edificación con anterioridade ó 1 de xaneiro de 2003 por outros medios de proba admisibles en dereito, pero non pola vía sinalada na presente circular.</p>
<p>1. Natureza da circular.</p>
<p>A presente circular informativa ten natureza de instrucción ou orde de servicio dictada ó abeiro do disposto polo artigo 21 da Lei 30/1992, de réxime xurídico das administracións públicas e do procedemento administrativo común, de obrigado cumprimento para os órganos e unidades administrativas desta consellería.</p>
<p>Aínda que non ten os efectos propios dunha norma xurídica, considérase conveniente a súa publicación</p>
<p>para xeral coñecemento dos criterios seguidos pola consellería en aplicación da disposición transitoria décimo primeira da Lei 9/2002, de ordenación urbanística e protección do medio rural de Galicia.</p>
<p>A circular circunscríbese en exclusiva ó ámbito das competencias deste departamento en materia de urbanismo e sen prexuízo das competencias doutro orde que afecten ás explotacións agrícolas e gandeiras e corresponden exercer a outras consellerías e organismos públicos ou á Administración municipal.</p>
<p>2. Obxecto da circular.</p>
<p>Esta circular ten por obxecto atende-la previsible demanda dos titulares de explotacións gandeiras existentes no momento da entrada en vigor da Lei 9/2002 que non conten coa preceptiva licencia urbanística, para obte-lo recoñecemento administrativo da súa situación urbanística ó abeiro da disposición transitoria décimo primeira da nova Lei 9/2002.</p>
<p>Esta circular facilitará á Administración urbanística os criterios para o exercicio das súas competencias sobre disciplina urbanística e sobre o réxime de autorizacións en relación coas edificacións destinadas a explotacións agropecuarias existentes no momento da entrada en vigor da nova lei.</p>
<p>En todo caso, o recoñecemento administrativo da situación de feito o 1 de xaneiro de 2003 facilitará ós titulares das explotacións a obtención de autorizacións para futuras obras de rehabilitación, conservación, adecentamento, mellora, reforma, e incluso ampliación, e permitirá eludi-las consecuencias de eventuais expedientes de reposición da legalidade e sancionadores que se puidesen iniciar no futuro.</p>
<p>3. Acto declarativo do recoñecemento.</p>
<p>O recoñecemento da situación de feito para os efectos establecidos pola disposición transitoria décimo primeira de Lei 9/2002, corresponderá ó órgano competente da Admnistración municipal, no suposto de que as solicitudes se presenten ante o concello. Se as solicitudes se presentan ante a Administración autonómica, o recoñocemento correspondera ó director xeral de Urbanismo, que o comunicará ó concello correspondente.</p>
<p>3.1. Recoñocementos efectuados polos concellos.</p>
<p>A Administración autonómica considera que o lugar natural de presentación das solicitudes de recoñecemento da existencia das explotacións agropecuarias para os efectos establecidos na disposición transitoria décimo primeira, son os concellos, debido por un lado ó mellor coñocemento da realidade destas explotacións e, por outro, á previsible maior axilidade na resolución das solicitudes presentadas.</p>
<p>Como consecuencia do anterior, a consellería considerará suficientes e atenderá os recoñecementos que efectúe a Administración urbanística municipal, sempre que se acredite que se efectuaron segundo os criterios que para a Administración autonómica establece esta circular e se remita unha copia completa, orixinal ou autenticada, de toda a documentación integrante do expediente municipal para a súa constancia no inventario autonómico.</p>
<p>3.2. Contido e consecuencias da resolución de recoñocemento.</p>
<p>Cando a resolución recoñeza a existencia da explotación agrícola e gandeira para os efectos establecidos pola citada disposición transitoria décimo primeira, fará consta-la identificación exacta da explotación e as características principais das edificacións e construccións que forman desta; para o que se poderá emprega-lo modelo que con carácter orientativo se insire no anexo III.</p>
<p>A Dirección Xeral de Urbanismo formará un inventario das explotacións agropecuarias recoñecidas ó abeiro da disposición transitoria décimo primeira da Lei 9/2002.</p>
<p>En todo caso, o recoñecemento da existencia da explotación non exime do cumprimento da normativa sectorial de aplicación (ambiental, sanitaria, etc.), nin do deber de obte-las licencias e autorizacións esixibles.</p>
<p>Cando a resolución non recoñeza a preexistencia da explotación ou dalgunha das edificacións que forman parte dela por non resultar acreditado que estivesen construídas antes do 1 de xaneiro de 2003, adoptaranse as medidas de reposición da legalidade, en aplicación do disposto pola disposición transitoria quinta da Lei 9/2002.</p>
<p>En calquera caso, contra a resolución que se dicte, o interesado poderá interpoñe-lo recurso admistrativo que proceda, segundo o establecido na Lei 30/1992, sobre réxime xurídico das administracións públicas e do procedemento administrativo común.</p>
<p>4. Acreditación da existencia da explotación agropecuaria.</p>
<p>Os titulares das explotacións que pretendan acollerse á disposición transitoria décimo primeira da Lei 9/2002, precisan legalmente acreditar de modo indubitado a existencia, dimensións volumétricas e características principais das edificacións e construccións que formaban parte da explotación en data do 1 de xaneiro de 2003 -momento da entrada en vigor da nova lei.</p>
<p>Aínda que estes feitos poderán acreditarse por calquera medio de proba admisible en dereito, o trans</p>
<p>curso do tempo fará cada vez máis difícil a proba das dimensións e características principais das edificacións e construccións existentes na data de referencia.</p>
<p>Para solventa-las dificultades de proba, esta circular facilita a acreditación da situación de feito existente no momento da entrada en vigor da Lei 9/2002, e permite obte-lo recoñecemento expreso da Administración urbanística para os efectos establecidos pola disposición transitoria décimo primeira da Lei 9/2002, e determina a forma de preceder da Administración autonómica ante as solicitudes de recoñocemento que se presenten ante ela.</p>
<p>4.1. Solicitude do interesado.</p>
<p>Cando os titulares de exolotacións agrícolas ou gandeiras existentes o 1 de xaneiro de 2003, soliciten da Administración o recoñecemento expreso da súa existencia para os efectos da disposición transitoria décimo primeira da Lei 9/2002, os servicios desta consellería procederán atendendo ós criterios contidos nesta circular.</p>
<p>Para obte-lo recoñecemento da Administración autonómica, sen prexuízo de calquera outra documentación que poida ser atendible en dereito, se considerará suficiente a seguinte:</p>
<p>a) Declaración responsable do titular da explotación.</p>
<p>b) Bosquexo acoutado das edificacións.</p>
<p>c) Reportaxe fotográfico das edificacións.</p>
<p>d) Identificación en rexistros públicos.</p>
<p>e) Plano de situación.</p>
<p>f) Calquera outra documentación que acredite a existencia da explotación e as características das edificacións e construccións que formaban parte dela o 1 de xaneiro de 2003.</p>
<p>4.1.1. Declaración responsable.</p>
<p>A declaración do titular da explotación, baixo a súa plena responsabilidade, na que consten os datos de identificación exacta da explotación e a descrición e características principais de cada unha das edificacións que, formando parte da explotación, estaban completamente construídas antes do 1 de xaneiro de 2003. Para estes efectos, os interesados poderán utiliza-lo modelo que con carácter orientativo se insire no anexo II.</p>
<p>4.1.2. Bosquexo acoutado.</p>
<p>O bosquexo acoutado que reflicta tódalas edificacións e construccións que formaban parte da explotación e estaban completamente construídas</p>
<p>antes do 1 de xaneiro de 2003, perfectamente acoutadas e con expresión, en metros cadrados, da superficie construída en planta; tamén reflectirá os alzados de cada unha das edificacións existentes, acoutando a súa altura, dimensións e a distancia ás vías ou camiños públicos.</p>
<p>4.1.3. Reportaxe fotográfica.</p>
<p>A reportaxe fotográfica na que se ofreza unha visión do conxunto das edificacións que forman parte da explotación e do seu contorno, e fotografías individualizadas de cada unha das edificacións existentes.</p>
<p>4.1.4. Identificación en rexistros públicos.</p>
<p>Referencia/s catastral/is que se solicitará da Xerencia do Catastro ou, se é o caso, datos rexistrais ou datos de concentración parcelaria correspondentes á parcela ou parcelas sobre as que se sitúan as edificacións que forman parte das explotacións.</p>
<p>En todo caso, a referencia catastral deberá comunicarse en canto se outorgue, para constancia no expediente.</p>
<p>4.1.5. Plano de situación.</p>
<p>O plano de situación, obtido como fotocopia dos planos de clasificación do solo do planeamento urbanístico vixente. Nos municipios que carezan de planeamento, poderá presentarse ben plano da cartografía a escala 1/5000, ou ben plano do catastro ou da concentración parcelaria, cotexado polo concello, no que se sinalen as edificacións existentes que formen parte da explotación.</p>
<p>4.2. Informe municipal.</p>
<p>Os servicios da consellería recabarán informe técnico municipal sobre a existencia da explotación agropecuaria e das instalacións afectas a ela no momento da entrada en vigor da Lei 9/2002, e no que se faga constar se foi ou non incoado expediente de reposición da legalidade.</p>
<p>5. Prazo de aplicación da circular.</p>
<p>A presente circular será aplicable ás solicitudes que se presenten antes do 31 de decembro de 2003. Transcorrido este prazo sen presenta-la solicitude de recoñecemento, os titulares das explotacións existentes non poderán acollerse ó previsto nesta circular.</p>
<p>Santiago de Compostela, 31 de xullo de 2003.</p>
<p>Alberto Núñez Feijoo</p>
<p>Conselleiro de Política Territorial,</p>
<p>Obras Públicas e Vivenda</p>
<p>ANEXO III</p>
<p>Expediente núm...</p>
<p>Resolución sobre solicitude de recoñecemento de explotación agrícola e gandeira:</p>
<p>Vista a documentación presentada por D./Dona..., titular dunha explotación agrícola e gandeira, que tivo entrada no Rexistro de... co núm..., en data... de 2003,.</p>
<p>A documentación presentada polo titular da explotación cumprimenta tódolos requisitos sinalados pola Circular 1/2003 sobre as explotacións agrícolas e gandeiras existentes antes da entrada en vigor da Lei de ordenación urbanística e protección do medio rural de Galicia, que foi publicada no DOG núm..., de...</p>
<p>No expediente instruído consta suficientemente acreditada que a explotación agrícola e gandeira existía o 1 de xaneiro de 2003 e que tódalas edificacións que se describen e forman parte da explotación foron concluídas antes do 1 de xaneiro de 2003.</p>
<p>Na súa virtude, e de acordo cos informes técnicos e xurídicos que constan no expediente,</p>
<p>RESOLVO:</p>
<p>Recoñece-la existencia da de explotación agrícola e gandeira da que é titular D./Dona..., para os efectos establecidos pola disposición transitoria décimo primeira da Lei 9/2002, do 30 de decembro, de ordenación urbanística e protección do medio rural de Galicia, coas seguintes características:</p>
<p>1. A explotación agropecuaria está situada no lugar de..., parroquia de..., no termo municipal de..., provincia de... (e figura inscrita no Censo de Explotacións Agrarias da Consellería de Política Agroalimentaria e Desenvolvemento Rural co número...).</p>
<p>2. A explotación estaba formada o 1 de xaneiro de 2003 polas seguintes edificacións:</p>
<p>a) Edificación destinada a..., cunha superficie edificada total de... metros cadrados en planta baixa.</p>
<p>b)...</p>
<p>3. Referencia/s catastral/is, ou se é o caso, datos do Rexistro da Propiedade ou da Concentración Parcelaria, do predio sobre o que se emprazan as edificacións.</p>
<p>..., de... de 2003.</p>
<p>O...</p>
<p>Asdo.:...</p>

