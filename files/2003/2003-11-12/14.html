---
date: '2003-11-12'
id: '20042'
page: 13
number: 220
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 21 de outubro de 2003, da Delegación Provincial da Coruña, pola
  que se dispón o rexistro, o depósito e a publicación, no Diario Oficial de
  Galicia, do acordo de adhesión da empresa Don Rodrigo The Spanish Saddlery,
  S.L., ó convenio colectivo de marroquinería (zona centro).
range: Resolución
url: 'https://www.xunta.gal/dog/Publicados/2003/20031112/Anuncio20042_gl.html'
---
<p>Visto o expediente do acordo de adhesión da empresa Don Rodrigo The Spanish Saddlery, S.L. ó convenio colectivo de marroquinería (zona centro) (código convenio 1503882), que tivo entrada nesta delegación provincial o día 14-10-2003 e subscrito en representación da parte económica pola empresa, e da parte social, polo comité de empresa o día 2-10-2003, de confor</p>
<p>midade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e o Real decreto 2412/1982, de 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo depósito do citado acordo no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 21 de outubro de 2003.</p>
<p>Elisa Madarro González</p>
<p>Delegada provincial da Coruña</p>
<p>Acta número seis da comisión negociadora</p>
<p>do convenio colectivo de empresa Don Rodrigo</p>
<p>The Spanish Saddlery, S.L.</p>
<p>En Vimianzo, ás 11.00 horas do día 2 de outubro de 2003.</p>
<p>Reunidos</p>
<p>Dunha parte, en representación dos traballadores:</p>
<p>Os membros do comité de empresa: Juan Luis Figueiras Caamaño, Rosa Trillo Barbeira, María Santos Caamaño e asisten en calidade de asesores laborais en representación da Federación Nacional Gallega de Industrias Afines de la Unión General de Trabajadores UGT, Isabel López Rei.</p>
<p>Doutra parte, en representación da empresa:</p>
<p>Antonia Lema Olveira, administrador-xerente da sociedade. Antonio Galdo Martínez, administrador da sociedade.</p>
<p>Acordan:</p>
<p>1. Proceder ó ascenso de tódolos especialistas a oficiais de 3ª.</p>
<p>2. Proceder á conversión en indefinidos dos contratos das traballadoras eventuais á que se fai referencia na acta número dous á data do vencemento do contrato eventual subscrito.</p>
<p>3. As traballadoras mal clasificadas a que se refire a acta número 2 serán promovidas á categoría de oficiais de 2ª.</p>
<p>4. Proceder a un incremento da paga de outubro segundo o convenio anexo.</p>
<p>E finalmente, anéxase ó presente o acordo do convenio colectivo da empresa Don Rodrigo Spanish Saddlery, S.A.U., que constitúe un documento inseparable da presente acta.</p>
<p>A parte social manifesta que o membro do comité de empresa ausente con motivo de encontrarse en situación de IT está conforme co presente acordo.</p>
<p>En proba disto asinan esta acta co seu anexo.</p>
<p>Asdo.: Antonia Lema Olveira e Antonio Galdo Martínez.</p>
<p>Asdo.: representación dos traballadores.</p>
<p>Asdo.: Isabel López Rei.</p>
<p>Adhesión ó convenio de marroquinería, coiros cincelados e similares de Madrid, Castela-A Mancha, A Rioxa, Cantabria, Burgos, Soria, Segovia, Ávila, Valladolid e Palencia (BOE do 7 de agosto de 2003) e convenio colectivo de empresa Don Rodrigo The Spanish Saddlery, S.L.U.</p>
<p>Capítulo I</p>
<p>Obxecto e ámbito de aplicación</p>
<p>Artigo 1º.-Ámbito de aplicación: funcional, persoal e territorial.</p>
<p>Este convenio regula as condicións de traballo entre a empresa Don Rodrigo The Spanish Saddlery, S.A.U. e os traballadores incluídos nos seus ámbitos persoal e territorial, aplicándose con preferencia ó disposto nas demais normas laborais vixentes, e sen prexuízo da aplicación supletoria e subsidiaria do convenio colectivo de marroquinería, coiros cincelados e similares, que cada ano estea vixente, de Madrid, Castela-A Mancha, A Rioxa, Cantabria, Burgos, Soria, Segovia, Ávila, Valladolid e Palencia (zona centro), téndose producido a adhesión o pasado 7 de agosto de 2001.</p>
<p>Artigo 2º.-Ámbito temporal e denuncia.</p>
<p>Este convenio estará vixente desde o 1 de xaneiro de 2003 ata o 31 de decembro de 2005, con efectos retroactivos a 1-1-2003, e entrará en vigor á data da súa sinatura con independencia de cando se produza su publicación no boletín oficial correspondente.</p>
<p>Se ningunha das partes denunciar o acordo dentro dos 3 meses anteriores ó seu vencemento, entenderase prorrogado tacitamente de ano en ano e con vixencia en todo o seu contido normativo, económico e obrigacional.</p>
<p>Artigo 3º.-Comisión paritaria.</p>
<p>Asinado o presente convenio, constituirase unha comisión mixta como órgano de interpretación, conciliación e vixilancia do cumprimento do presente convenio. A comisión estará integrada por 2 representantes dos traballadores e 2 da empresa. Ámbalas partes poderán contar con asesores que estean presentes nas súas reunións con voz pero sen voto.</p>
<p>A comisión reunirase sempre que o requira calquera das partes, debendo celebra-la reunión dentro dos 5 días seguintes ó requirimento.</p>
<p>Serán funcións específicas da comisión paritaria as seguintes:</p>
<p>1. Interpretación da aplicación da totalidade do articulado e espírito do convenio.</p>
<p>2. Vixilancia do cumprimento do convenio.</p>
<p>3. Establecemento de procedementos voluntarios de solución de conflictos colectivos.</p>
<p>4. Tratar de dirimi-las posibles diferencias que sobre o convenio colectivo poidan suscitarse logo de sometemento á orde xurisdiccional social.</p>
<p>5. Analiza-las posibles incidencias e acordar, se for o caso, as adaptacións que poidan derivare das modificacións do convenio da zona centro ou demais lexislación aplicable á relación laboral mantida entre traballadores e empresa.</p>
<p>As reunións da comisión celebraranse, en todo caso, dentro da xornada laboral.</p>
<p>Capítulo II</p>
<p>Revisión salarial</p>
<p>Artigo 4º.-Cláusula de revisión salarial.</p>
<p>As condicións económicas, isto é, tódolos conceptos monetarios que figuran no presente texto, incrementaranse tódolos anos de vixencia e/ou prórroga tácita, na contía que se fixe para o convenio da zona centro de marroquinería, garantindo en todo caso o incremento do IPC real. Para facer efectivo o anterior, aboarase o IPC previsto incrementado coa suba que, se for o caso, se estableza para o dito convenio, no momento da súa publicación, con efectos do 1 de xaneiro do ano de que se trate. Se posteriormente se rexistrase un IPC previsto ou real superior, aboaranse as diferencias entre o IPC real e o previsto, ou, se for o caso, entre IPC previstos, con efectos retroactivos do 1 de xaneiro. Procederase de igual forma nos seguintes anos de vixencia ou prórroga tácita do convenio. Non obstante, se non puider coñecerse o incremento que para o ano en cuestión se fixa para o convenio de marroquinería, ben por estar en proceso de negociación, ben por estar pendente de publicación no boletín </p>
<p>oficial correspondente, anticiparase o incremento correspondente ó IPC previsto ou, cando for o caso, real.</p>
<p>Así mesmo, ademais do disposto no parágrafo anterior, a empresa destinará o 5% dos beneficios netos do ano anterior, despois de impostos, ó incremento das retribucións, distribuíndo esa cantidade de forma lineal entre tódolos traballadores do cadro de persoal sobre o salario base. Ora ben, se algún traballador xa vise equiparado o seu salario base ó establecido para o convenio da zona centro, verá incrementado o seu complemento ad personam salvo que este xa estivese igualmente equiparado ó complemento lineal do convenio de marroquinería, caso en que os traballadores que vaian equiparándose</p>
<p>tanto en salario base como en complemento ó convenio mencionado cederán este dereito de repartición de beneficios a favor dos non equiparados.</p>
<p>Capítulo III</p>
<p>Ordenación da xornada e descansos</p>
<p>Artigo 5º.-Festivos.</p>
<p>Alén dos 14 días declarados inhábiles segundo o calendario oficial aprobado pola autoridade competente, declárase inhábil, con carácter retribuído e non recuperable, o martes de Entroido. No suposto de este día ser declarado festivo pola autoridade competente, pasarase ó día hábil seguinte a dita festividade.</p>
<p>Capítulo IV</p>
<p>Clasificación profesional e retribucións</p>
<p>Artigo 6º.-Clasificación profesional e salario base.</p>
<p>Co fin de asimila-las relacións laborais ó convenio da zona centro de marroquinería, establécese xa a mesma clasificación profesional respecto dese convenio. Non obstante, en materia económica aínda rexen as especialidades que constan a seguir:</p>
<p>Nivel 1. Oficial 1ªSalario base: 563.35</p>
<p>Nivel 2. Oficial 2ªSalario base: 531.17</p>
<p>Nivel 2. Montador 2ªSalario base: 531.17</p>
<p>Nivel 3. Oficial 3ªSalario base: 505.44</p>
<p>Nivel 4. EspecialistasSalario base: 495.78</p>
<p>Artigo 7º.-Complemento ad personam.</p>
<p>Este complemento ten a consideración de ad personam e será non absorbible e revalorizable tódolos anos de conformidade coas subas que experimente o salario base e que se establecen por convenio vixente ou por prórroga tácita del. Terá o mesmo tratamento que o salario base, isto é, terase en conta para efectos de cálculo da antigüidade, pagas extraordinarias e calquera outro concepto que tome de cálculo o salario base.</p>
<p>Artigo 8º.-Complemento de antigüidade.</p>
<p>Aboarase a razón do 1% por cada ano completo traballado, cun tope de 27 anos (límite equivalente a 9 trienios que se establecen no convenio colectivo da zona centro). Esta porcentaxe calcularase sobre o salario base e complemento ad personam.</p>
<p>Artigo 9º.-Gratificacións extraordinarias.</p>
<p>Alén das gratificacións extraordinarias a que faga referencia o convenio da zona centro, os traballadores da empresa Don Rodrigo The Spanish Saddlery, S.A. terán dereito a unha paga de outubro que consistirá en:</p>
<p>Paga de outubro: consistirá nunha paga lineal de 77 euros que se fará efectiva xunto coa mensualidade de outubro. Esta paga experimentará as revalorizacións que experimente o salario base durante a vixencia do presente convenio ou durante a súa prórroga tácita.</p>
<p>Os traballadores que se vexan equiparados ó convenio mencionado cederán este dereito a favor dos non equiparados. Procederase a reparti-lo importe entre os non equiparados a partes iguais.</p>
<p>Artigo 10º.-Incentivo de producción.</p>
<p>Establécese un incentivo de producción para aqueles operarios con categoría profesional de montadores, a razón das pezas realizadas.</p>
<p>Non obstante, os incentivos pactados cos afectados experimentarán os incrementos anuais pactados polo presente convenio colectivo ou pola súa prórroga tácita, coa revisión salarial, se proceder, derivada do IPC real.</p>
<p>Artigo 11º.-Complemento de incapacidade temporal.</p>
<p>Os traballadores que estean en situación de IT percibirán a cargo da empresa un complemento ata o 100% da súa retribución.</p>
<p>Artigo 12º.-Póliza de seguros.</p>
<p>Nos casos de incapacidade total, absoluta ou morte derivada de accidente, os traballadores ou os seus beneficiarios percibirán unha indemnización de 12.020 euros. Queda, por tanto, derrogado o precepto que no convenio da zona centro fai referencia á póliza de seguros.</p>
<p>Disposición adicional</p>
<p>O non regulado neste convenio rexerase polo disposto no convenio colectivo de marroquinería, coiros cincelados e similares de Madrid, Castela-A Mancha, A Rioxa, Cantabria, Burgos, Soria, Segovia, Ávila, Valladolid e Palencia (zona centro) vixente en cada momento. Por conseguinte, soamente non serán de aplicación os preceptos do citado convenio que contraveñan o disposto no presente acordo. Especialmente, non serán de aplicación aqueles artigos da zona centro de contido económico que sexan substituídos integramente polas cláusulas do presente, salvo aqueles a que expresamente se remitan ó convenio de zona centro.</p>
<p>Disposición transitoria</p>
<p>Única.-A denominada paga de outubro recollida no presente acordo, así como o incremento do 5% sobre os beneficios netos anuais da empresa manteranse unicamente en canto non se producir a equiparación salarial plena ó convenio da zona centro, momento en que desaparecerán para tódolos traballadores. Non obstante, e dado que algúns traballadores se poden ver equiparados antes que outros, manterase para os non equiparados de acordo co disposto nos artigos precedentes.</p>

