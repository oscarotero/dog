---
date: '2003-01-07'
id: BE2
page: 122
number: 3
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Decreto 358/2002, do 19 de decembro, polo que se crea o centro de reeducación
  de menores Xoán Vicente Viqueira (Santiago de Compostela).
range: Decreto
url: 'https://www.xunta.gal/dog/Publicados/2003/20030107/AnuncioBE2_gl.html'
---
<p>A Comunidade Autónoma de Galicia, segundo o disposto no artigo 27.23º do seu Estatuto de autonomía, en concordancia co artigo 148.1º.20 da Constitución española, ten competencia exclusiva en materia de asistencia social.</p>
<p>En virtude desa atribución competencial, o Parlamento de Galicia aprobou a Lei 4/1993, do 14 de abril, de servicios sociais, pola que se ordenan e regulan os aspectos básicos dun sistema integrado de servicios sociais como servicio público da Comunidade Autónoma de Galicia.</p>
<p>A mencionada lei regula como servicios sociais de atención especializada, entre outros, os dirixidos á familia, infancia e xuventude, e recolle determinados programas e equipamentos entre os que figuran os centros de menores, encamiñados á consecución da normalización, personalización e integración sociofamiliar dos seus beneficiarios. Neste mesmo sentido, atribúeselle á Consellería de Familia e Promoción do Emprego, Muller e Xuventude a través da Lei 3/1997, do 9 de xuño, galega da familia, da infancia e da adolescencia, tódalas competencias relativas á creación de centros de atención a menores.</p>
<p>No desenvolvemento dos preceptos legais, e co fin de garanti-la adecuada prestación dos servicios, controla-la calidade da atención e recoñece-los dereitos e deberes dos usuarios, aprobouse o Decreto 243/1995, do 28 de xullo, de autorización e acreditación de centros de servicios sociais. Esta disposición regula a obriga de obte-la autorización administrativa previa para a creación ou modificación dos equipamentos sociais, así como para o inicio ou cesamento das súas actividades, especificando os requisitos xerais que estes deben cumprir.</p>
<p>Neste sentido, segundo o disposto no artigo 29 da Lei 4/1993, de servicios sociais, e no artigo 6 do Decreto 243/1995, para a creación de centros de servicios sociais propios da Administración autonómica será necesaria unha norma con rango de decreto, sendo precisa orde da consellería competente para o inicio das súas actividades.</p>
<p>Por outra banda, o artigo 45 da Lei orgánica 5/2000, do 12 de xaneiro, reguladora da responsabilidade penal dos menores, establece que a execución das medidas adoptadas polos xuíces de menores nas súas sentencias firmes é competencia das comunidades autónomas, e capacita estas para que, de acordo coas súas respectivas normas de organización, creen e leven a cabo os servicios e programas axeitados para o correcto desenvolvemento das medidas previstas na lei.</p>
<p>Xa que logo, cómpre a creación dun centro de reeducación que dea cumprida resposta ás esixencias xurdidas da nova lei.</p>
<p>De conformidade coa Lei 4/1993, a Lei 3/1997 e o Decreto 243/1995, por proposta da Consellería de Familia e Promoción do Emprego, Muller e Xuventude e logo de deliberación do Consello da Xunta de Galicia na súa reunión do día dezanove de decembro de dous mil dous,</p>
<p>DISPOÑO:</p>
<p>Artigo único.-Créase o centro de reeducación de menores Xoán Vicente Viqueira, que se situará no lugar de Roxos, Villestro 15896, Santiago de Compostela.</p>
<p>Disposición derradeira</p>
<p>Autorízase a conselleira de Familia e Promoción do Emprego, Muller e Xuventude para dicta-las disposicións necesarias para a posta en funcionamento do centro creado mediante o presente decreto.</p>
<p>Santiago de Compostela, dezanove de decembro de dous mil dous.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

