---
date: '2003-04-14'
id: DA0A
page: 4
number: 73
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Decreto 214/2003, do 20 de marzo, polo que se modifica o Decreto 110/1999, do
  8 de abril, polo que se crea e regula o Consello Galego de Formación
  Profesional.
range: Decreto
url: 'https://www.xunta.gal/dog/Publicados/2003/20030414/AnuncioDA0A_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, no seu artigo 30.1º establece a obriga das administracións públicas de garanti-la coordinación da oferta de formación profesional, tanto regrada/inicial como ocupacional e continua. Nesta liña creouse o Consello Xeral da Formación Profesional no ámbito estatal.</p>
<p>En atención ó problema do desemprego na Comunidade Europea, no Consello Extraordinario de Luxemburgo acordáronse unha serie de medidas e liñas de actuación que se concretaron en Galicia co asinamento dos acordos sobre medidas para o crecemento e o emprego, subscritos entre a Xunta de Galicia, a Confederación de Empresarios e os sindicatos Unión Xeral de Traballadores e Comisións Obreiras de Galicia.</p>
<p>Nestes acordos considérase a formación profesional como unha actuación imprescindible para mellora-la ocupabilidade dos desempregados e, neste sentido, salientan a necesidade de avanzar cara á progresiva integración e complementariedade coordinando os tres subsistemas existentes, tal e como sinala o II Programa Nacional de Formación Profesional, e axustar progresivamente a oferta formativa ás necesidades das empresas.</p>
<p>Para materializalos creouse no ano 1999 o Consello Galego da Formación Profesional, mediante o Decreto 110/1999, do 8 de abril (DOG do 5 de maio), como órgano consultivo e de participación dos axentes sociais e económicos de ámbito galego co obxectivo de consensuar con eles a planificación das ensinanzas profesionais en Galicia e de asesoramento ó Consello da Xunta de Galicia en materia de formación profesional.</p>
<p>No ámbito estatal, e como un paso máis cara á adecuación da formación profesional ás necesidades da sociedade na procura dunha competencia profesional que favoreza a inserción laboral e a libre circulación dos traballadores, aprobouse a Lei orgánica 5/2002, do 19 de xuño, das cualificacións e da formación profesional (BOE nº 147, do 20 de xuño), que constitúe o marco institucional básico para a programación e o desenvolvemento das accións formativas asociadas ás cualificacións profesionais demandas polo tecido productivo.</p>
<p>No ámbito da Comunidade Autónoma, o Plan Galego de Formación Profesional, elaborado no seo do Consello Galego de Formación Profesional, ratificado polo Pleno do citado consello na sesión ordinaria do día 30 de maio, e aprobado polo Consello da Xunta de Galicia o día 27 de xuño de 2001, contén as directrices que rexerán as ensinanzas profesionais en Galicia ata o ano 2006, e constitúe o instrumento básico que lle garante á poboación galega a consecución dunha cualificación axeitada ás demandas do tecido productivo, como fin último cara ó pleno emprego.</p>
<p>Entre os seus eixes de actuación, o Plan Galego destaca a necesidade de mellora-lo sistema de formación profesional, dotándoo dun conxunto de institucións, organismos e dispositivos que son necesarios para mellora-la planificación das ensinanzas profesionais e a corresponsabilización dos axentes sociais. Nesta liña, prevese a ampliación das funcións do Consello Galego da Formación Profesional e a creación dunha unidade técnica de apoio que lle permitirá acometer eficazmente as súas novas competencias, polo que é necesario modifica-lo Decreto 110/1999, do 8 de abril, para incorporar este organismo e as novas tarefas que debe desenvolver.</p>
<p>Consecuentemente con todo o anterior, de conformidade coa competencia plena que en materia de educación ten atribuída a nosa Comunidade Autónoma en virtude do establecido no artigo 31 do Estatuto de autonomía de Galicia (Lei orgánica 1/1981, do 6 de abril), por iniciativa do conselleiro de Educación e Ordenación Universitaria e da conselleira de Asuntos Sociais, Emprego e Relacións Laborais, en uso das atribucións conferidas pola Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, por proposta do conselleiro da Presidencia, Relacións Institucionais e Administración Pública, logo da súa deliberación no Consello da Xunta de Galicia, na súa reunión do vinte de marzo de dous mil tres,</p>
<p>DISPOÑO:</p>
<p>Artigo 1º</p>
<p>Modifícase o artigo 2 do Decreto 110/1999, do 8 de abril, que queda redactado do seguinte xeito:</p>
<p>«Artigo 2º.-Competencias.</p>
<p>O Consello Galego de Formación Profesional terá as competencias que permitan o tratamento estratéxico e integrado de tódalas modalidades de formación profesional e a asunción das tarefas derivadas da elaboración e aplicación dos plans galegos de formación profesional. Estas competencias son:</p>
<p>a) Elaborar, por medio da súa unidade técnica, os sucesivos plans galegos de formación profesional,</p>
<p>e eleva-la súa proposta de aprobación ó Comité Interdepartamental das Cualificacións e a Formación Profesional, creado polo Decreto 262/2002, do 31 de xullo (DOG do 22 de agosto de 2002).</p>
<p>b) Realizar informe das programacións de accións de formación profesional efectuadas pola Xunta de Galicia, e propoñe-las modificacións que se consideren necesarias de cara a futuras programacións.</p>
<p>c) Realizar informe da oferta de formación profesional, tentando a adecuación desta ás necesidades do mundo productivo, ás maiores posibilidades de inserción laboral e ós recursos dispoñibles.</p>
<p>d) Emitir informe, dentro do ámbito competencial da Comunidade Autónoma, dos proxectos de plans de estudios dos títulos correspondentes ós diversos graos das familias profesionais de formación profesional específica, e as certificacións de profesionalidade en materia de formación profesional ocupacional e continua, así como os relativos á formación adquirida a través da experiencia laboral e, se é o caso, a súa homologación académica ou profesional cos correspondentes graos de formación profesional regrada ou ocupacional, sen prexuízo das competencias que poidan ter outros órganos nesta materia.</p>
<p>e) Emitir propostas e recomendacións ós distintos organismos con competencia dentro da Comunidade Autónoma en materia de formación profesional.</p>
<p>f) Propoñer accións para a mellora das actuacións da rede de información e orientación profesional.</p>
<p>g) Avaliar e face-lo seguimento das accións que se desenvolvan dentro da Comunidade Autónoma en materia de formación profesional, nos diferentes subsistemas que o conforman; así como da xestión integrada, calidade e avaliación da formación profesional.</p>
<p>h) Emitir informe sobre a oferta formativa de formación continua.</p>
<p>i) Emitir informe sobre os proxectos das disposicións normativas relacionadas coa formación profesional.</p>
<p>j) Promove-la determinación das cualificacións profesionais nacionais máis estreitamente vinculadas á estructura productiva de Galicia.</p>
<p>k) Emitir informe sobre os plans e accións encamiñados ó recoñecemento e avaliación da competencia da poboación activa e colaborar na implantación do dispositivo de recoñecemento e avaliación.</p>
<p>l) Emitir informe sobre as propostas de cualificacións profesionais nacionais que formarán parte do sistema de cualificacións de Galicia e dos programas de formación asociada ó Sistema de Cualificacións.</p>
<p>m) Elaborar cada ano unha memoria que inclúa a do Instituto Galego das Cualificacións.</p>
<p>n) Solicitar, con carácter anual, unha memoria das actividades levadas a cabo por tódalas consellerías e organismos xestores en materia de formación profesional.</p>
<p>o) Emitir informe sobre calquera asunto que, sobre formación profesional, lle soliciten as administracións públicas, autonómicas ou a estatal».</p>
<p>Artigo 2º</p>
<p>Engádese un artigo 6 ó Decreto 110/1999, do 8 de abril, co seguinte título e contido:</p>
<p>«Artigo 6º.-Creación e funcións da Unidade Técnica de Apoio ó Consello Galego de Formación Profesional.</p>
<p>1. Créase a Unidade Técnica de Apoio ó Consello Galego de Formación Profesional como órgano que permite incrementa-la súa capacidade de planificación, de xestión integrada e de elaboración técnica, necesarios para facer fronte ás súas competencias. Integrará esta unidade o persoal que para tal fin adscriba a Consellería de Educación e Ordenación Universitaria.</p>
<p>2. As funcións que desenvolverá está unidade técnica son as seguintes:</p>
<p>a) Elaborar, por iniciativa do Consello Galego de Formación Profesional e baixo a supervisión deste e do Comité Interdepartamental das Cualificacións e a Formación Profesional, a proposta de reforma ou de redacción dos sucesivos plans galegos de FP.</p>
<p>b) Apoia-lo Consello no seguimento da aplicación do Plan Galego de Formación Profesional.</p>
<p>c) Apoia-lo Consello na planificación das accións formativas de formación continua.</p>
<p>d) Apoia-lo Consello na coordinación das comisións sectoriais de cualificación e formación profesional.</p>
<p>e) Preparar e poñer á disposición do Consello Galego de FP a información ou documentación que lle solicite.</p>
<p>f) Cantas outras lle sexan encomendadas polo Consello Galego de FP».</p>
<p>Disposicións derradeiras</p>
<p>Primeira.-Autorízanse os titulares das consellerías de Educación e Ordenación Universitaria, e a de Asuntos Sociais, Emprego e Relacións Laborais, para dicta-los actos e as normas necesarios para a aplicación e o desenvolvemento do establecido neste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte de marzo de dous mil tres.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia, Relacións Institucionais</p>
<p>e Administración Pública</p>

