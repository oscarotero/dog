---
date: '2003-09-23'
id: 1B302
page: 11
number: 184
agency: ACADEMIA GALEGA DE SEGURIDADE
section: VI. ANUNCIOS
title: >-
  Resolución do 12 de setembro de 2003 pola que se convoca un curso sobre
  dilixencias á autoridade xudicial por alcoholemias.
range: Resolución
url: 'https://www.xunta.gal/dog/Publicados/2003/20030923/Anuncio1B302_gl.html'
---
<p>Dentro das actividades programadas para o ano 2003, en colaboración coa Deputación Provincial de Lugo, en virtude do convenio de formación asinado entre a Consellería de Xustiza, Interior e Administración Local e a Deputación Provincial de Lugo, anúnciase a realización dun curso sobre dilixencias</p>
<p>á autoridade xudicial por alcoholemias, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivo xeral dota-los policías dos coñecementos normativos e operativos fundamentais para o trámite de todo tipo de dilixencias relacionadas co tráfico e a seguridade viaria. Así como coñece-la actualización recente sobre delictos que se van axuizar polo procedemento de urxencia e tódolos aspectos relacionados con estes.</p>
<p>Publicación.</p>
<p>Esta actividade formativa, e tamén todas aquelas que se desenvolvan en colaboración coa Deputación Provincial de Lugo, serán obxecto de publicación no Diario Oficial de Galicia e no BOP de Lugo.</p>
<p>Destinatarios.</p>
<p>O curso vai dirixido ós membros dos corpos de policía local da provincia de Lugo.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>30 prazas.</p>
<p>Solicitudes.</p>
<p>1. O persoal que desexe participar neste curso deberá presentar, cuberta a máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 8 de outubro de 2003, ás 14.00 horas.</p>
<p>3. As instancias deberán enviarse á Deputación Provincial de Lugo (Área de Formación (fax: 982 26 01 69)): rúa San Marcos, nº 8, 27001 Lugo; ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Datas.</p>
<p>O curso realizarase en datas do 13 ó 17 de outubro de 2003.</p>
<p>O horario será de 16.00 a 20.00 horas.</p>
<p>Contido.</p>
<p>O curso desenvolverase en sesións de tarde, de luns a venres, e nel trataranse os seguintes módulos:</p>
<p>I. Os accidentes e os delictos contra a seguridade do tráfico, desde o punto de vista xudicial. Tipos e clases. A adopción de medidas cautelares.</p>
<p>II. O atestado policial. Conceptos e dilixencias xerais do atestado.</p>
<p>III. O atestado por accidente de tráfico. Dilixencias e informes necesarios que deben completa-lo atestado. A investigación de accidentes de tráfico.</p>
<p>IV. A alcoholemia nos conductores. A intervención policial nestes casos. Dilixencias que deben desenvolver segundo as circunstancias.</p>
<p>V. Outros delictos contra a seguridade do tráfico. A importancia destes. A instrucción de atestados e as dilixencias que comprenden.</p>
<p>Relación de admitidos.</p>
<p>A relación de admitidos farase pública o día 10 de outubro a partir das 14.00 horas, tanto pola Deputación Provincial de Lugo como pola Academia Galega de Seguridade. Os interesados poden coñecer e confirma-la súa asistencia chamando ós teléfonos 986 59 00 21 (AGS) ou 982 26 00 64/982 26 00 65 (Área de Formación da Deputación Provincial de Lugo).</p>
<p>Lugar.</p>
<p>O curso desenvolverase no concello de Viveiro, quedando por concreta-lo seu lugar de realización, que se comunicará previamente xunto coa lista de admitidos.</p>
<p>Certificado de asistencia.</p>
<p>Ó remate do curso entregaráselle un certificado de asistencia a aquelas persoas que acrediten a súa participación continuada a este.</p>
<p>Modificacións.</p>
<p>Tanto pola Academia Galega de Seguridade como pola Deputación Provincial de Lugo, se é o caso, poderase modifica-lo desenvolvemento normal do curso para adaptalo ás necesidades da Administración e ás continxencias que poidan xurdir.</p>
<p>A Estrada, 12 de setembro de 2003.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

