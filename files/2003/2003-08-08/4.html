---
date: '2003-08-08'
id: 1834A
page: 10
number: 153
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 7 de xullo de 2003, da Delegación Provincial de Pontevedra, pola
  que se dispón o rexistro, o depósito e a publicación, no Diario Oficial de
  Galicia, do laudo arbitral sobre discrepancias xurdidas en canto a horarios na
  negociación do convenio colectivo da empresa Astilleros Armón Vigo, S.A.
range: Resolución
url: 'https://www.xunta.gal/dog/Publicados/2003/20030808/Anuncio1834A_gl.html'
---
<p>Visto o texto do laudo arbitral sobre as discrepancias xurdidas en canto a horarios na negociación do convenio colectivo para os anos 2003-2005 da empresa Astilleros Armón Vigo, S.A., con nº de código 3603311, e de conformidade co disposto no artigo 90, 2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, artigo 2 f) do Real decreto 1040/1981, do 22 de maio, sobre rexistro e depósito de convenios colectivos de traballo, artigo 24.4º do acordo interprofesional galego sobre procedementos extraxudiciais de solución de conflictos de traballo (AGA) e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la incrición do devandito laudo arbitral no libro de rexistro de convenios colectivos de traballo, que consta nesta delegación provincial.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 7 de xullo de 2003.</p>
<p>Joaquín Macías Sánchez</p>
<p>Delegado provincial de Pontevedra</p>
<p>Laudo arbitral</p>
<p>José Mª Casas de Ron, designado polas partes árbitro en acta de compromiso arbitral de data 6 de xuño de 2003, en procedemento de solución de conflictos, consonte o establecido no capítulo III do acordo interprofesional galego sobre procedementos extraxudiciais de solución de conflictos de traballo (AGA), procedemento número de referencia 15/2003, no que son interesados, dunha parte a empresas Astilleros Armón Vigo, S.A. e doutra a representación dos traballadores, partes asinantes da acta de compromiso arbitral citada e lexitimados no conflicto sobre diverxencias xurdidas entre elas por diferencias na negociación do convenio colectivo ano 2003-2005 no relativo a horarios. Visto o expediente e oídas as partes, resolvo a cuestión suscitada por medio deste laudo en función dos seguintes</p>
<p>Antecedentes:</p>
<p>1. As discrepancias xurdidas en canto a horarios na negociación do convenio colectivo para os anos</p>
<p>2003-2005 non permitiron acadar ás partes un acordo nas diversas reunións que mantiveron para tal efecto. Esgotadas as canles de solución internas, tal e como consta na citada acta de compromiso arbitral, as partes acoden ó sistema de solución extraxudicial de conflictos colectivos.</p>
<p>2. Os antecedentes propios son os seguintes: o artigo 6 do convenio colectivo de empresa publicado no DOG do 12-9-2000, regula a xornada laboral e horario de traballo para os anos 2000, 2001 e 2002. E o último parágrafo do citado artigo di: «A partir do 16-12-2002 a empresa analizará os resultados obtidos na xornada continuada e en función deles tomará a decisión da xornada que se vai realizar a partir do 1 de xaneiro de 2003».</p>
<p>Durante o período 1-1-2002 ó 31-12-2002 mantívose, a título experimental, unha xornada de traballo continuada, con horario de 7.00 a 15.00 h. Con data 17-12-2002, reunidos empresa e comité, acordan, e así o recollen na acta, retornar á xornada partida mantendo o horario de 8.00 a 13.00 h e de 14.30 a 17.30 h, deixando sen efecto o horario establecido experimentalmente de xornada continuada. O 20-12-2002 a empresa comunica a tódolos seus traballadores que, a partir do 1 de xaneiro de 2003, o horario de traballo será o mencionado no parágrafo anterior, sen que por parte dos traballadores fose aceptado este.</p>
<p>En data 12-5-2003 é elaborada por parte de empresa e comité unha acta na que recollen, no seu punto 8º, que en materia de horario se acorda someterse ó AGA, toda vez que as partes non logran pórse de acordo neste punto final que impide o remate da negociación do convenio colectivo.</p>
<p>Procedemento:</p>
<p>1. O árbitro designado constituíu a mesa de arbitraxe en data 6 de xuño asistindo a dita mesa representantes das dúas partes en litixio e especificamente representando á empresa o seu director Laudelino Alperi Baragaño, asistido pola asesora Miriam Blázquez Astorga e polos traballadores José Carlos Gómez Parente, presidente do comité de empresa, Fernando Iglesias Serantes, José Ernesto Crispín Otero, Carlos García Lago e Julio López Comesaña, membros do comité de empresa, e José Cameselle Romero, secretario comarcal da Federación de Minero-Metal de CC.OO.</p>
<p>O árbitro comunica que no procedemento se garantirán os principios de audiencia, contradicción e igualdade, podendo as partes efectuar calquera alegación que sirva como defensa das súas posicións e que ó mesmo tempo sirva para ilustrar ó árbitro nos matices do asunto que se somete á súa decisión, así como a renuncia durante a tramitación deste procedemento a medidas de conflicto colectivo e folga.</p>
<p>2. Nesta reunión as partes expoñen ó actuante as diverxentes posicións sobre tal materia que non puideron solucionarse nas diversas reunións mantidas.</p>
<p>En síntese, e como desenvolvemento dos extremos consignados no punto dos antecedentes, obsérvase que despois do cambio de titularidade por compra dos estaleiros a partir de 1999, producíronse unha serie de investimentos para recupera-la carteira de pedidos, renovando o proceso productivo, recuperando a confianza dos armadores-clientes, e reincorporando a 80 traballadores.</p>
<p>Neste contexto presentouse a negociación colectiva para o 2000/2002, e plasmouse como fundamento empresarial do novo tempo, a xornada partida, incluíndo un sistema de proba de xornada continuada, cunha avaliación a partir de decembro do 2002, avaliación que a xuízo da empresa é negativa, pois a dita xornada provoca alteracións na productividade, afecta á prevención de riscos, desvíase do sistema de xornada do grupo empresarial, e desencáixase coa de provedores e incluso de estaleiros da propia ría, que non teñen este réxime de xornada.</p>
<p>En resumo, e como presentación xeral destas alegacións, á empresa convenlle a estabilidade, e esta estabilidade tamén debe de conseguirse polos procedementos negociais de condicións de traballo; tería sido importante poder incluír tamén os aspectos relativos á distribución de horarios. A empresa continúa a súa alegación no sentido de que espera que sexa este o último conflicto, sinala que o precedente establecido no convenio colectivo 2000-2002, a propia organización da empresa e a paz social, implican a necesidade dunha solución, e de aí a súa confianza neste procedemento extraxudicial de conflictos.</p>
<p>As alegacións dos traballadores, en primeiro lugar efectuadas a través do presidente do comité de empresa, comezan manifestando ó árbitro que a xornada continuada é xornada tradicional do estaleiro e que mesmo habería un sustento legal, pois existe un acta de 15-7-1999 na que se facía referencia á xornada tradicional continua.</p>
<p>Co cambio de propiedade, os traballadores que van entrando na empresa inclúen nos seus contratos a xornada partida, e no ano 2000, en convenio colectivo, pactouse unha xornada partida cuns períodos probatorios para a xornada continuada, cunha análise de resultados; pois ben, a xuízo dos traballadores, a xornada continuada é válida mesmo desde o punto de vista da análise de resultados/productividade, pois no ano 2002 entregáronse 9 barcos (con meses de xornada continuada) e en 2001 entregáronse 8 barcos (con xornada partida). Ademais, sinala que a xornada partida os perxudica economicamente, pois polas dificultades de tráfico en Vigo moitos traballadores non poden, durante a interrupción, acudir a comer ás súas casas, o que lles supón un desembolso dun termo medio de 7 euros por día, ó ter que comer en locais de comidas da zona, e ademais afectando todo iso ó que é unha práctica productiva consolidada no sector como a realización de horas extraordinarias, ademais de producirse outros </p>
<p>menoscabos para os traballadores como é que a dita xornada partida os afecta para poder dedicarse</p>
<p>na tarde a asuntos particulares o persoais. De todo este conxunto de razóns veñen as medidas de presión colectivas, pois a empresa segue sen querer saber nada da xornada continuada.</p>
<p>O Sr. Cameselle, dirixente e asesor de CC.OO., pregúntase neste momento se a productividade é medible, se a xornada continuada presenta problemas coas empresas auxiliares, considerando que a empresa é dos poucos estaleiros con xornada partida; que están moi condicionados polo feito da compra, en 1999, en medio dunha crise e que os traballadores cederon, nun principio, para xerar confianza, pero que hoxe non hai razóns que diferencien a este estaleiro doutros que teñen xornada continuada, e que ademais preséntase un problema de aparcamento porque, ó entra-los traballadores máis tarde, atópanse con tódolos lugares nos que é factible aparcar vehículos totalmente ocupados.</p>
<p>Na quenda de réplicas, a representación da empresa sinala que a productividade é medible, e que cando a representación de persoal falou de 9 barcos en 2002 e 8 en 2001, compara parámetros diferentes, pois non tódolos barcos son iguais, os criterios de organización son diferentes e en todo caso habería que ve-las toneladas de rexistro de buques (Rexistro GTC). Así mesmo, sinala que nos estaleiros pequenos (e cita unha relación), teñen xornada partida, e que no seu grupo empresarial a filosofía é a de xornada partida. Sinala que non pode entrar na problemática que se presenta sobre a comida, aínda que recoñece que moita xente vai comer á súa casa, e que hai que aceptar que cando a nova organización propietaria chega ó estaleiro, faino cunha idea e compromisos de futuro que cren que van cumprindo e consolidando a situación empresarial, incluídas a estabilidade dos traballadores no seu posto de traballo. Por outra parte, tódolos datos ofrecidos son coñecidos polo comité de empresa e hai </p>
<p>estudios que o demostran.</p>
<p>Por parte dos traballadores, na segunda quenda de réplica, exponse ó árbitro que non houbo unha clara fundamentación/demostración da maior productividade da xornada continuada, que cada estaleiro é distinto e que estarían plenamente de acordo se este se dedicara á reparación; lembra que a comida é un grave problema sobre todo motivado por cuestións de tráfico, ademais do problema do aparcamento. (Intervén neste punto a representación da empresa para clarexar ó árbitro que hai unha rúa cega na entrada dos estaleiros na que aparcan os traballadores e que palía, nalgunha medida, o problema cos vehículos presentado).</p>
<p>Así finaliza esta fase.</p>
<p>Fundamento da resolución:</p>
<p>A cuestión que se presenta á solución arbitral consiste na fixación dunha proposta dirimente nun conflicto de intereses entre dúas opcións de xornada conforme o artigo 34 do Estatuto dos traballadores e artigo correspondente do convenio colectivo en</p>
<p>fase final de negociación, que substitúa o vixente para o período 2000-2002.</p>
<p>Quedaron suficientemente explicitadas as dúas posturas en litixio; corresponde pois, ó árbitro, decidir sobre tal cuestión, tendo en conta tódolos antecedentes e as realidades que presenta tal cuestión para o colectivo de traballadores e para os intereses empresariais.</p>
<p>Parte dunha cuestión o árbitro. Cada organización empresarial dispón a súa actividade cunha filosofía ou modus operandi que, evidentemente, entre outros importantes e decisivos aspectos, afectan ás cuestiones relacionadas coa xornada, os horarios e quendas; elementos, os tres, claves na distribución e organización do traballo. Nunha primeira visión, é importante dilucida-lo que é esencial a cada empresa e a cada filosofía empresarial o de grupo, coma elemento interno, elemento que logo haberá que contrastar, haberá de medirse cos sistemas organizativos nestas cuestións que teña o resto do sector, empresas ou instalacións comparables. O feito de que a empresa actúe na súa organización de grupo coma outros estaleiros, se ben non todos, cun sistema productivo que implica a xornada partida, é un feito relevante, é un feito que pertence a ese entramado decisorio esencial de cada organización e que, por iso, tamén é relevante como punto de partida para o árbitro actuante. Sobre esta base </p>
<p>decisoria tamén é de subliñar como importante, o conxunto regulador desta cuestión e a percepción que del teñen os traballadores, como outro factor decisivo dentro da organización empresarial, e se ben o árbitro considera que non pode entrar en temas que afectan ós traballadores coma cidadáns desta difícil cidade que é Vigo en canto ó tráfico, e por outra parte tampouco entraría nunha posible compensación por manutención, por entender que esta sería materia típica salarial de negociación colectiva, si evidentemente quere entrar, e entra, en que o convenio colectivo anterior xa establecía uns meses de xornada continuada que, por outra parte, en canto ó tempo, coinciden con períodos moi ó uso para a implantación de tales xornadas continuadas na estación estival, comúns en tódolos sectores e con dimensión xa de práctica social.</p>
<p>Este árbitro, e nesta solución en equidade que é a que cabe aplicar ó presente litixio, e poder desta forma pór remedio á negociación do convenio colectivo para os próximos anos, entende que se pode retoma-lo tempo fixado no anterior convenio ó que se fai referencia e si establecer un período dentro do ano de xornada continuada que, dalgunha forma, atenúa sen grave quebranto productivo, o réxime de xornada partida inherente nestes tempos á filosofía do grupo empresarial que reflotou e tenta consolida-la actividade dunha empresa importante para o sector na Ría de Vigo.</p>
<p>En resumo do antedito, o árbitro tentará concilia-lo que é unha realidade empresarial coa posibilidade de determinado período de xornada continuada, polo</p>
<p>que vistas as últimas posicións das partes, que encaixan dentro das previsións establecidas no artigo 34 do Estatuto dos traballadores, e establecidas no artigo 6 do convenio colectivo anteriormente vixente da empresa, publicado no DOG do 12-9-2002, resolvo a cuestión presentada en equidade dictando o seguinte laudo, vista a documentación achegada, cumpridos os principios de garantía do procedemento, resolvo a cuestión xurídica presentada dictando o seguinte laudo conforme o artigo 24 do acordo interprofesional galego sobre procedementos extraxudiciais de solución de conflictos colectivos de traballo publicado no DOG do 4-5-1995.</p>
<p>Único.-O convenio colectivo de empresa para os anos 2003-2005 de estaleiros Armón Vigo, S.A. recollerá, dentro da regulación de xornada laboral e horario de traballo que a xornada diaria será partida en todo o ano e na distribución que se concerte, salvo os meses de xuño, xullo e agosto, en que se realizará a xornada diaria continuada, e con efectos inmediatos desde a simple comunicación deste laudo.</p>
<p>Contra este laudo poderase recorrer perante a xurisdicción social nos termos establecidos no punto 4 do artigo 24 do acordo interprofesional galego sobre procedementos extraxudiciais de solución de conflictos de traballo (AGA).</p>
<p>Dado en Vigo o 13 de xuño de 2003.</p>
<p>O árbitro</p>
<p>Rubricado</p>

