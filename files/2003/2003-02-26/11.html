---
date: '2003-02-26'
id: 6EDA
page: 2
number: 40
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 167/2003, do 31 de xaneiro, polo que se declara a urxente ocupación,
  para efectos de expropiación forzosa, polo Concello do Vicedo (Lugo), dos bens
  e dereitos necesarios para a realización das obras do proxecto de saneamento,
  depuración e abastecemento de auga no Vicedo e San Miguel de Negradas.
range: Decreto
url: 'https://www.xunta.gal/dog/Publicados/2003/20030226/Anuncio6EDA_gl.html'
---
<p>O Concello do Vicedo, en sesión do día vintedous de marzo de dous mil dous, aprobou o proxecto de saneamento, depuración e abastecemento de auga no Vicedo e San Miguel de Negradas, e na sesión do dezaoito de outubro de dous mil dous, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. Este informe tivo entrada no rexistro xeral da Consellería de Xustiza, Interior e Administración Local o día vinte de xaneiro de dous mil tres.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello, na actualidade as redes de saneamento efectúan os vertidos sen depurar no núcleo do Vicedo, desencadeándose así mesmo avarías, polo que é necesario diminuír no posible as deficiencias antes expostas dado que poderían</p>
<p>ocasionar problemas de carácter hixiénico e ambiental, e dotar dunha rede de saneamento e sistema de depuración a parte dos núcleos da localidade do Vicedo e San Miguel de Negradas, o que redundaría notablemente na mellora das condicións anteriormente indicadas.</p>
<p>A competencia para a declaración da urxente ocupación correspóndelle ó Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Administración Local e logo de deliberación do Consello da Xunta de Galicia na súa reunión do día trinta e un de xaneiro de dous mil tres,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello do Vicedo, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de saneamento, depuración e abastecemento de auga no Vicedo e San Miguel de Negradas.</p>
<p>Santiago de Compostela, trinta e un de xaneiro de dous mil tres.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Administración Local</p>

