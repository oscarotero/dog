---
date: '2003-02-18'
id: '5E82'
page: 1
number: 34
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 6 de febreiro de 2003 pola que se crea a Comisión Técnica Asesora
  sobre Equipamento en Diagnóstico pola Imaxe e Radioterapia.
range: Orde
url: 'https://www.xunta.gal/dog/Publicados/2003/20030218/Anuncio5E82_gl.html'
---
<p>A Consellería de Sanidade, no ámbito das súas competencias, vela polo cumprimento das normas básicas establecidas nas disposicións legais, regulamentarias e administrativas vixentes sobre todos e cada un dos aspectos relativos á adquisición de equipamento en áreas como o diagnóstico pola imaxe e a radioterapia.</p>
<p>Neste sentido, os reais decretos 1841/1997, do 5 de decembro, 1566/1998, do 17 de xullo e 1976/1999, do 23 de decembro, establecen os criterios de calidade en medicina nuclear, radioterapia e radiodiagnóstico para asegura-la optimización na obtención das imaxes e nos tratamentos e a protección radiolóxica do paciente nas unidades asistenciais de medicina nuclear, radioterapia e radiodiagnóstico, respectivamente. Os devanditos reais decretos recollen referencias sobre as características que deben cumprir certos equipos e do procedemento que hai que seguir na elaboración das especificacións técnicas para a adquisición do equipamento. Así mesmo, establecen a necesidade de adoptar medidas encamiñadas a evita-la proliferación innecesaria de equipos.</p>
<p>Por outra banda, a importancia cada vez maior que está a adquiri-la integración dos sistemas de información no ámbito sanitario fai imprescindible garanti-la correcta comunicación entre calquera equipo que se adquira nestas áreas e os sistemas informáticos corporativos.</p>
<p>Por todo isto, a Consellería de Sanidade precisa da incorporación do coñecemento específico na determinación das características técnicas, como paso previo á adquisición de novo equipamento, de xeito que se garanta a eficiencia da instalación, a integración cos sistemas de información e o cumprimento da lexislación sobre criterios de calidade e protección radiolóxica. Para isto establécese un mecanismo de consulta e informe previo no proceso de adquisición de equipos de diagnóstico pola imaxe e radioterapia.</p>
<p>Esta contribución técnica realízase mediante a creación dunha comisión asesora de expertos sobre equipamento en diagnóstico pola imaxe e radioterapia, polo que cómpre regula-las súas funcións, organización e funcionamento.</p>
<p>Polo tanto, facendo uso das facultades que me confiren os artigos 34 e 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1998, do 20 de outubro,</p>
<p>DISPOÑO:</p>
<p>Artigo 1º.-Obxecto.</p>
<p>Créase a Comisión Técnica Asesora sobre Equipamento en Diagnóstico pola Imaxe e Radioterapia.</p>
<p>Artigo 2º.-Composición.</p>
<p>1. As áreas de especialización desta comisión son: o radiodiagnóstico, que inclúe a resonancia magnética e os ultrasóns, a medicina nuclear e radioterapia. A comisión componse de membros permanentes e de membros especialistas, nomeados polo pleno da comisión, cando a natureza do asunto requira a súa asistencia.</p>
<p>2. Membros permanentes:</p>
<p>a) Presidente: secretario xeral da Consellería de Sanidade.</p>
<p>b) Vicepresidente: subdirector xeral de Planificación Sanitaria e Aseguramento.</p>
<p>c) Secretario: xefe do Servicio de Informática.</p>
<p>d) Vocais:</p>
<p>-Un técnico de protección radiolóxica da Subdirección Xeral de Planificación Sanitaria e Aseguramento.</p>
<p>-Un técnico da División de Asistencia Sanitaria.</p>
<p>-Un técnico do Centro de Soporte Técnico.</p>
<p>-Un técnico de protección radiolóxica dun centro asistencial.</p>
<p>-Un técnico da área de electromedicina dun centro asistencial.</p>
<p>Tódolos membros permanentes serán designados polo secretario xeral da Consellería de Sanidade.</p>
<p>3. Especialistas nomeados polo pleno da comisión.</p>
<p>a) Tres especialistas na área de radiodiagnóstico.</p>
<p>b) Dous especialistas na área de medicina nuclear.</p>
<p>c) Especialistas na área de radioterapia: dous especialistas en oncoloxía radioterápica.</p>
<p>Artigo 3º.-Funcións.</p>
<p>1. A comisión ten as seguintes funcións:</p>
<p>a) Establecer e publica-los criterios técnicos en materia de garantía de calidade e de integración informática para a adquisición de equipamento de diagnóstico pola imaxe e radioterapia.</p>
<p>b) Asesorar en materia de planificación sanitaria na incorporación de novas técnicas de diagnóstico pola imaxe e radioterapia.</p>
<p>c) Asesorar co fin de evita-la multiplicación innecesaria das instalacións de radiodiagnóstico, radioterapia e medicina nuclear, aplicando os criterios de ordenación de recursos aprobados pola Dirección Xeral de Saúde Pública do Ministerio de Sanidade e Consumo.</p>
<p>2. A finalidade da comisión é o asesoramento técnico sobre o equipamento utilizado en diagnóstico pola imaxe e radioterapia. Aplicaranse fundamentalmente criterios de integración cos sistemas de información e criterios de garantía de calidade e de adecuación á planificación sanitaria, para evita-la multiplicación innecesaria de instalacións radiolóxicas médicas. Todo isto realizarase sen prexuízo das</p>
<p>competencias correspondentes á Subcomisión de Informática Sanitaria, dependente da Comisión de Informática da Xunta de Galicia, a Comisión Asesora en materia de Garantía de Calidade en Radiodiagnóstico, a Comisión Asesora para a Implantación da Tomografía por Emisión de Positróns en Galicia, a Comisión Asesora para a Avaliación de Tecnoloxías Sanitarias no ámbito do Consellería de Sanidade, ou calquera outra comisión relacionada co equipamento en diagnóstico pola imaxe e radioterapia.</p>
<p>Artigo 4º.-Funcionamento.</p>
<p>1. A comisión reunirase, mediante convocatoria do seu presidente, cada vez que se precise do seu asesoramento como paso previo á incorporación de novo equipamento de características non avaliadas previamente pola mesma no que se refire ó seu ámbito de actuación, e polo menos unha vez ó ano.</p>
<p>2. O presidente da comisión poderá dispoñer que, co obxecto de presta-lo adecuado asesoramento, asistan ás reunións da comisión as persoas que considere conveniente en función da natureza dos asuntos que haxa que tratar. Estas persoas participarán con voz e sen voto.</p>
<p>3. Para o non previsto nesta orde, a Comisión Técnica Asesora Sobre Equipamento en Diagnóstico pola Imaxe e Radioterapia rexerase no seu funcionamento polo disposto na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999 e pola Lei 24/2001.</p>
<p>Artigo 5º.-Duración.</p>
<p>Esta comisión funcionará mentres a Consellería de Sanidade precise do seu asesoramento para a incorporación do equipamento de diagnóstico pola imaxe e radioterapia ou para a mellora dos diferentes aspectos asociados a este.</p>
<p>Artigo 6º.-Grupos de traballo.</p>
<p>1. Por proposta desta comisión asesora pódense crear grupos de traballo dependentes dela, co fin de achegar respostas a obxectivos concretos, podendo coincidir un ou máis grupos no tempo. Estes grupos disolveranse unha vez que acaden os obxectivos para os que foron creados.</p>
<p>2. Cada un dos grupos de traballo que se constitúan estará formado polos profesionais das especialidades correspondentes que se considere oportuno, con relación ó tema específico que se trate. A súa composición é a seguinte:</p>
<p>a) Coordinador: facultativo especialista.</p>
<p>b) Vocais: un máximo de sete representantes da área de traballo.</p>
<p>Tódolos membros dos grupos de traballo serán designados polo presidente da comisión por proposta dela.</p>
<p>3. As funcións destes grupos de traballo son as seguintes:</p>
<p>a) Participar na confección, desenvolvemento, e revisión de informes que desde a comisión asesora se considere oportunos.</p>
<p>b) Elaboración de recomendacións e/ou documentos de consenso, obtidos a partir da evidencia científica dispoñible, o estado actual da técnica ou a realidade das unidades asistenciais.</p>
<p>c) Aqueloutras funcións da comisión que se consideren oportunas.</p>
<p>Artigo 7º.-Asesoramento.</p>
<p>Para o desenvolvemento das funcións da comisión, o presidente poderá solicita-la colaboración temporal doutros técnicos, que participarán como asesores mentres sexa preciso. Estes asesores poderán asistir ás sesións da comisión nas condicións fixadas no artigo 4.2º.</p>
<p>Disposicións adicionais</p>
<p>Primeira.-As adquisicións de equipamento de diagnóstico pola imaxe e radioterapia da Consellería de Sanidade, Sergas, fundacións sanitarias e unidades dependentes, deberán axustarse obrigatoriamente ós criterios técnicos en materia de garantía de calidade e de integración informática publicados pola comisión.</p>
<p>Segunda.-Os pregos de prescricións técnicas dos expedientes de contratación e as propostas de adquisición de equipamento de diagnóstico pola imaxe e radioterapia precisan dos informes favorables de adecuación ós criterios, emitidos polas unidades centrais responsables da protección radiolóxica e de informática. Quedan exceptuados aqueles expedientes que teñan a consideración de gasto menor.</p>
<p>Disposicións derradeiras</p>
<p>Primeira.-Facúltase o secretario xeral da Consellería de Sanidade para adopta-las medidas adecuadas en relación coa execución e desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de febreiro de 2003</p>
<p>José Mª Hernández Cochón</p>
<p>Conselleiro de Sanidade</p>

