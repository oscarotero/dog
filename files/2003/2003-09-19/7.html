---
date: '2003-09-19'
id: 1B152
page: 11
number: 182
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 15 de setembro de 2003 pola que se convoca un curso de
  especialización contra incendios.
range: Resolución
url: 'https://www.xunta.gal/dog/Publicados/2003/20030919/Anuncio1B152_gl.html'
---
<p>Dentro do programa de actividades que a Academia Galega de Seguridade ten previsto realizar no ano 2003, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a realización dun curso de especialización contra incendios, que se desenvolverá en colaboración co Centro de Instrucción de Seguridade Interior da Armada, conforme as seguintes bases:</p>
<p>Primeira.-Obxectivos.</p>
<p>Dota-lo persoal voluntario de protección civil dunha formación teórico-práctica que lle facilite a realización das tarefas que teña encomendadas, adquirindo unha especialización na prevención e loita contra os incendios.</p>
<p>Segunda.-Destinatarios.</p>
<p>Os cursos van dirixidos ós membros das agrupacións de voluntarios de protección civil da Comunidade Autónoma de Galicia, que previamente superasen o curso básico de protección civil e o curso de segundo nivel de loita contra incendios urbanos e forestais e teñan experiencia no traballo de loita contra incendios.</p>
<p>Terceira.-Desenvolvemento.</p>
<p>1. Prazas: o número de prazas ofertadas para este curso é de 20.</p>
<p>2. Duración e data: o curso terá lugar do 13 ó 17 de outubro, ambos inclusive en horario de 8.30 a 14.00 horas e cunha duración de 25 horas lectivas.</p>
<p>3. Lugar: Centro de Instrucción de Seguridade Interior da Armada, avda. de Telleiras s/n, Ferrol (A Coruña).</p>
<p>Cuarta.-Solicitudes e prazo de inscrición.</p>
<p>1. A inscrición e a formación dos participantes é totalmente gratuíta.</p>
<p>2. O persoal que desexe participar neste curso deberá presentar, cuberta a máquina ou con letra moi clara, a instancia que figura no anexo.</p>
<p>3. O prazo para a presentación de instancias rematará o día 8 de outubro.</p>
<p>4. As instancias deberán vir asinadas polo presidente da agrupación e seladas, e no caso de haber máis dunha solicitude da mesma agrupación, relacionalas en orde prioritaria. Este será requisito indispensable para ser admitido no curso.</p>
<p>5. As instancias deberán enviarse por correo, fax, etc. á sede da Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>6. As instancias irán acompañadas dun certificado médico de non padecer enfermidade nin estar afectado por limitación física ou psíquica que sexa incompatible co desempeño das prácticas con lume real.</p>
<p>Quinta.-Contido.</p>
<p>O contido do curso de especialización contra incendios divídese en dúas partes:</p>
<p>Teórica:</p>
<p>-Extintores portátiles de auga, CO e po seco. Incendios de grandes proporcións. Efecto Bleve. Lume a distinto nivel.</p>
<p>-Cámara termovisualizadora Argus. Materiais e equipos empregados na extinción con auga.</p>
<p>-Espumas extintoras. Clasificación e utilización.</p>
<p>-Equipos detectores de gases. Explosímetro, Combiwarn C. Multiwarn.</p>
<p>Práctica:</p>
<p>-Movemento básico de mangueiras. Técnicas de aproximación e extinción do lume. Lume exterior.</p>
<p>-Extinción de incendios con extintores portátiles.</p>
<p>-Extinción de incendios en exteriores con repartidores de caudal variable, conos oco e cheo.</p>
<p>-Equipos xeradores de espumas.</p>
<p>-Extinción de lumes con espumas.</p>
<p>-Risco durante os incendios. Precaucións de seguridade Adestrador C.I. Extinción de incendios combinados en Adestrador de C.I.</p>
<p>Sexta.-Relación de admitidos.</p>
<p>A relación de participantes admitidos para a realización do curso exporase no taboleiro de anuncios da Academia Galega de Seguridade, sen prexuízo da oportuna notificación ós seleccionados con antelación á celebración do curso. Tamén poden confirma-la súa admisión chamando ó teléfono 986 59 00 21.</p>
<p>Sétima.-Asistencia.</p>
<p>É obrigatoria a asistencia e puntualidade en tódalas actividades do curso. A falta de asistencia, mesmo cando sexa xustificada, a máis dun 10% das horas lectivas programadas determinará a cualificación de non apto no curso.</p>
<p>Oitava.-Certificado de aproveitamento.</p>
<p>Ó remate do curso entregaráselles un certificado de asistencia e aproveitamento a aquelas persoas que acrediten a súa asistencia continuada a eles e superen as correspondentes probas de coñecementos.</p>
<p>Novena.-Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>A Estrada, 15 de setembro de 2003.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

