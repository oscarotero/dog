---
date: '2012-03-16'
id: G0165-020312-12944
page: 9549
number: 54
agency: Consellería do Medio Rural e do Mar
section: VI. Anuncios. a) Administración autonómica.
title: >-
  ANUNCIO do 14 de febreiro de 2012, da Xefatura Territorial de Lugo, polo que
  se acorda publicar a Resolución do 25 de xaneiro de 2012, da Dirección Xeral
  de Desenvolvemento Rural, sobre cesión de terras sobrantes na zona de
  concentración parcelaria Balmonte-Goberno (Castro de Rei-Lugo) ao Concello de
  Castro de Rei.
range: Anuncio
url: >-
  https://www.xunta.gal/dog/Publicados/2012/20120316/AnuncioG0165-020312-12944_gl.html
---
<p>«O acordo de concentración parcelaria da zona de Balmonte-Goberno (Castro de Rei-Lugo) foi aprobado pola Dirección Xeral de Infraestruturas Agrarias con data do 27 de febreiro de 2002, e foi publicado na forma legalmente prevista na lexislación vixente, encontrándose na actualidade pendente de firmeza.</p>
    <p>Con posterioridade a estes actos, o Concello de Castro de Rei solicita a cesión en propiedade dos predios que se indican:</p>
    <p>– Predio n.º 229 para instalación dun pozo de carga de auga para uso agrícola e a mina de que procede esa auga.</p>
    <p>– Predio n.º 383 para aparcadoiro xunto á escola pública.</p>
    <p>– Predio n.º 445 para aparcadoiro xunto á igrexa.</p>
    <p>– Predio n.º 458 para instalación dun depósito de auga e grixeira para reparación de camiños. </p>
    <p> Visto o informe favorable da xunta local da zona, a Ley de reforma e desenvolvemento agrario, do 12 de xaneiro de 1973, a Lei 10/1985, do 14 de agosto, de concentración parcelaria para Galicia, modificada pola Lei 12/2001, do 10 de setembro, a Lei 6/2011, do 13 de outubro, de mobilidade de terras, a Lei 30/1992, de 26 de novembro, de réxime xurídico das administracións públicas e do procedemento administrativo común na súa redacción segundo a Lei 4/1999, do 13 de xaneiro, e demais disposicións legais vixentes de aplicación ao caso. </p>
    <p> Á vista de que o destino para o cal se solicitan os predios n.º 229, 383, 445 e 458 son perfectamente subsumibles no suposto recollido no artigo 32 da antedita lei galega, esta dirección xeral</p>
    <h2>resolve:</h2>
    <p>1. Modificar o acordo de concentración parcelaria da zona de Balmonte-Goberno (Castro de Rei-Lugo) e adxudicar ao Concello de Castro de Rei os predios n.º 229, 383, 445 e 458, que causan baixa no fondo de terras da zona, co fin de seren destinadas aos fins indicados na parte expositiva da presente resolución.</p>
    <p>2. En caso de incumprimento dos fins para o cal son cedidos, a titularidade dos referidos predios reverterá ao fondo de terras da zona, ao patrimonio da Comunidade Autónoma, á Axencia Galega de Desenvolvemento Rural (Agader) ou á entidade que corrresponda, segundo o caso.</p>
    <p>Contra esta resolución pódese interpoñer recurso de alzada ante a conselleira do Medio Rural e do Mar no prazo dun mes contado a partir do día seguinte ao da publicación desta resolución no Diario Oficial de Galicia».</p>
    <p>Lugo, 14 de febreiro de 2012.</p>
    <footer><p>José Ramón Losada Fernández<br>Xefe territorial de Lugo</p></footer>

