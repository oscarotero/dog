---
date: '2021-10-11'
id: G0003-061021-0001
page: 49607
number: 196
agency: Servizo Galego de Saúde
section: VI. Anuncios. a) Administración autonómica.
title: >-
  ANUNCIO do 4 de outubro de 2021 polo que se fai pública a Resolución do 30 de
  setembro de 2021 pola que se aproba o expediente de información pública e o
  anexo de bens e dereitos afectados polo proxecto de construción da nova vía de
  ampliación do Hospital Gran Montecelo (clave PO/21/078.01).
range: Anuncio
url: >-
  https://www.xunta.gal/dog/Publicados/2021/20211011/AnuncioG0003-061021-0001_gl.html
---
<p>O conselleiro de Sanidade ditou o 30 de setembro de 2021 a seguinte resolución:</p>
    <p>Resolución pola que se aproba o expediente de información pública e o anexo de bens e dereitos afectados polo proxecto de construción da nova vía de ampliación do Hospital Gran Montecelo, de clave PO/21/078.01.</p>
    <p>Antecedentes de feito:</p>
    <p>Primeiro. Mediante o Acordo do Consello da Xunta de Galicia do 26.6.2019 apróbase definitivamente o proxecto sectorial de incidencia supramunicipal da Xunta de Galicia, para a ampliación no novo Hospital Gran Montecelo, no cal se recolle no seu ámbito de actuación a vía proxectada na construción referida. </p>
    <p>Segundo. Con data do 10.2.2021 formalízase a encomenda de xestión para a realización, por parte da Axencia Galega de Infraestruturas, de diversas actuacións en relación co proceso de expropiación dos bens e dereitos afectados polas vías de acceso ao novo Hospital Gran Montecelo, entre as cales se atopa o sometemento ao trámite de información pública do documento elaborado para tal efecto polo Concello de Pontevedra.</p>
    <p>Terceiro. Mediante a Resolución da Dirección da Axencia Galega de Infraestruturas, do 21.5.2021, aprobouse provisionalmente o contido do documento para a información pública do proxecto de construción da nova vía de ampliación do Hospital Gran Montecelo, de clave PO/21/078.01.</p>
    <p>Cuarto. No DOG núm. 106, do 7 de xuño de 2021, publicouse o Anuncio do 26 de maio de 2021 polo que se somete ao trámite de información pública a separata do proxecto de construción da nova vía de ampliación do Hospital Gran Montecelo, de clave PO/21/078.01, así como a relación individual de bens, dereitos e propietarios afectados polo proxecto de referencia, para os efectos do previsto no artigo 56.1 do Regulamento da Lei de expropiación forzosa, aprobado polo Decreto do 26 de abril de 1957.</p>
    <p>Quinto. As administracións afectadas emitiron os correspondentes informes e no trámite de información pública formularon alegacións as persoas interesadas. A todas elas déuselles resposta motivada, segundo figura no informe que consta no expediente, que lle foi notificado ás administracións, ás cales se lles deu trámite de informe e tamén aos particulares que presentaron alegacións.</p>
    <p>Sexto. Con data do 20.9.2021, a Área de Deseño de Infraestruturas da Axencia Galega de Infraestruturas emite o informe de resposta ás alegacións presentadas e a proposta de resolución para a aprobación definitiva do expediente de información pública da nova vía de ampliación do Hospital Gran Montecelo, de clave PO/21/078.01, coas seguintes modificacións relativas ao trazado sometido á información pública:</p>
    <p>– Deseñaranse novos camiños de servizo paralelos á estrada en tramos específicos, para dar acceso ás explotacións e aos predios que actualmente contan cun acceso público que é interrompido pola nova estrada.</p>
    <p>Fundamentos de dereito:</p>
    <p>Primeiro. De acordo co establecido no artigo 56.1 do Decreto do 26 de abril de 1957, polo que se aproba o Regulamento de expropiación forzosa, someteuse á información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Logo de revisados os informes emitidos e as alegacións formuladas, procede introducir as seguintes modificacións relativas á información pública:</p>
    <p>• Deseñaranse novos camiños de servizo paralelos á estrada en tramos específicos, para dar acceso ás explotacións e aos predios que actualmente contan cun acceso público que é interrompido pola nova estrada.</p>
    <p>Desestímanse as demais alegacións e modificacións propostas, de acordo coas xustificacións e os fundamentos que constan no expediente de información pública.</p>
    <p>De acordo con todo o exposto, </p>
    <h2>RESOLVO:</h2>
    <p>Aprobar o expediente de información pública do proxecto de construción da nova vía de ampliación do Hospital Gran Montecelo, de clave PO/21/078.01, coas modificacións relativas ao trazado sometido á información pública que se indican no fundamento de dereito primeiro.</p>
    <p>Aprobar definitivamente o anexo de bens e dereitos afectados polo proxecto de construción da nova vía de ampliación do Hospital Gran Montecelo, de clave PO/21/078.01.</p>
    <p>Contra esta resolución, que pon fin á vía administrativa, poderase interpor recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, contados desde o día seguinte ao da publicación desta resolución no Diario Oficial de Galicia, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa.</p>
    <p>O que se fai público para xeral coñecemento.</p>
    <p>Santiago de Compostela, 4 de outubro de 2021</p>
    <footer><p>Mª Jesús Piñeiro Bello<br>Directora xeral de Recursos Económicos</p></footer>

