---
date: '1999-01-20'
id: 2B1A
page: 666
number: 12
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 4 de decembro de 1998, da Dirección Xeral de Relacións Laborais,
  pola que se dispón o rexistro e a publicación, no Diario Oficial de Galicia,
  do convenio colectivo interprovincial da empresa Explotación de Rocas
  Industriales y Minerales, S.A.
range: Resolución
url: 'https://www.xunta.gal/dog/Publicados/1999/19990120/Anuncio2B1A_gl.html'
---
<p>Visto o texto do convenio colectivo de ámbito interpovincial da empresa Explotación de Rocas Industriales y Minerales, S.A. que se subscribiu o 23 de outubro de 1998, entre a representación da empresa e dos traballadores, e de conformidade co disposto no artigo 90, apartados 2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo, esta Dirección Xeral de Relacións Laborais</p>
<p>ACORDA:</p>
<p>Primeiro.-Ordena-la inscrición do devandito convenio colectivo no rexistro xeral de convenios desta dirección xeral.</p>
<p>Segundo.-Remiti-lo texto orixinal ó correspondente servicio deste centro directivo.</p>
<p>Terceiro.-Dispoñe-la súa publicación no Diario Oficial de Galicia-</p>
<p>Santiago de Compostela, 4 de decembro de 1998.</p>
<p>Mª José Cimadevila Cea</p>
<p>Directora xeral de Relacións Laborais</p>
<p>Explotación de Rocas Industriales y Minerales, S.A.</p>
<p>Convenio colectivo 1998</p>
<p>Artigo 1º.-Ámbito.</p>
<p>O presente convenio colectivo regulará a partir da súa entrada en vigor as relacións laborais entre a empresa Explotación de Rocas Industriales y Minerales, S.A., nos centros de traballo de Serrabal, Carballo, Ladra, Frades e A Coruña.</p>
<p>Artigo 2º.-Vixencia e duración.</p>
<p>O convenio entrará en vigor o 1 de xaneiro de 1998, sexa cal fose a data da súa sinatura. A súa duración será dun ano a partir da súa entrada en vigor e entenderase prorrogado por períodos anuais se non é denunciado no prazo oportuno.</p>
<p>Artigo 3º.-Denuncia.</p>
<p>A denuncia do convenio, na que se propoña a súa rescisión ou revisión, deberá formulala calquera das partes cunha antelación de tres meses, como mínimo, á data da súa expiración.</p>
<p>Artigo 4º.-Respecto ós dereitos adquiridos.</p>
<p>Respectaranse as situacións persoais que, no seu conxunto, sexan máis beneficiosas cás estipuladas no presente convenio, manténdose estrictamente ad personam.</p>
<p>Réxime e condicións de traballo</p>
<p>Artigo 5º.-Xornada de traballo.</p>
<p>Para 1998, a xornada de traballo será de corenta horas semanais equivalentes, como máximo, a 1.768 horas anuais, agás o persoal da Coruña, que seguirá mantendo a xornada intensiva desde o 1 de xuño ó 30 de setembro.</p>
<p>Artigo 6º.-Calendario laboral.</p>
<p>Para 1998 considerarase festivo non recuperable dentro da xornada anual de traballo, independentemente das festas establecidas no calendario oficial, o día 4 de decembro, festividade de Santa Bárbara.</p>
<p>Así mesmo, consideraranse festivos non recuperables os días 2 e 5 de xaneiro, e o 20 de marzo, ademais das tardes dos días 24 e 31 de decembro, quedando pendente un día para completa-la xornada máxima establecida no artigo anterior, que se desfrutará a elección e conveniencia de cada centro de traballo.</p>
<p>Artigo 7º.-Vacacións.</p>
<p>Establécense vintedous días laborables de vacacións ó ano, dos que se desfrutarán once días como mínimo, sen interrupción, podendo fraccionarse o resto.</p>
<p>O período do seu desfrute fixarase de común acordo entre os traballadores e a dirección da empresa, en función da actividade productiva. O traballador coñecerá as datas que lle correespondan dous meses antes do comezo do desfrute.</p>
<p>Os días de vacacións serán retribuídos co soldo base, antigüidade e plus de asistencia.</p>
<p>Establécese unha bolsa de vacacións para todo o persoal, consistente en trinta e seis mil pesetas, que se fará efectiva por tercios nas pagas extras de marzo, xullo e decembro.</p>
<p>Artigo 8º.-Licencias retribuídas.</p>
<p>A tódolos traballadores que o soliciten e logo de xustificación da súa necesidade, seralles concedida licencia sen perda de retribución polos seguintes motivos:</p>
<p>a) Por matrimonio: quince días naturais.</p>
<p>b) Por matrimonio de fillos e irmáns: dous días naturais.</p>
<p>c) Por parto da esposa: catro días naturais.</p>
<p>d) Por enfermidade grave de pais, avós, fillos e cónxuxe, pais, avós e fillos políticos: tres días naturais, que poderán ampliarse ata dous máis cando o traballador necesite realizar un desprazamento para o efecto.</p>
<p>e) Por morte de pais, avós, fillos, netos, cónxuxe e irmáns, pais, avós, fillos e irmáns políticos: catro días naturais, que poderán ampliarse ata dous máis cando o traballador necesite efectuar un desprazamento para o efecto.</p>
<p>f) Por morte de primos, tíos e sobriños en primeiro grao: dous días.</p>
<p>g) Por traslado do domicilio habitual: dous días.</p>
<p>h) Polo tempo indispensable para o cumprimento dun deber inescusable de carácter público ou privado.</p>
<p>i) Polo tempo necesario para consulta médica.</p>
<p>Artigo 9º.-Permisos.</p>
<p>Os traballadores inscritos en cursos organizados por centros oficiais recoñecidos polo Ministerio de Educación e Ciencia ou Traballo, para a obtención dun título académico a teor da Lei xeral de educación, terán dereito a permiso polo tempo necesario para concorreren a exames finais e demais probas de aptitude, avaliación ou trimestrais, sen alteración ou diminución ningunha nos seus dereitos laborais, nin das retribucións que por calquera concepto viñesen percibindo.</p>
<p>Artigo 10º.-Comité de seguridade e saúde.</p>
<p>O comité de seguridade e saúde estará composto por catro membros do comité de empresa e catro persoas designadas pola dirección da empresa.</p>
<p>Será función do dito comité promove-la observancia das disposicións en materia de seguridade e hixiene no traballo, así como estudiar e promove-las medidas que considere oportunas para a prevención de riscos profesionais e cantas sexan convenientes para a debida protección da vida e saúde dos traballadores.</p>
<p>Os membros do comité de seguridade disporán de dez horas mensuais para o exercicio das súas funcións, dentro da súa xornada laboral.</p>
<p>Cada ano, a empresa, por mediación do organismo competente do Ministerio de Traballo, instará o recoñecemento ambiental por áreas ou zonas de traballo, coa presencia do membro do comité elixido polos traballadores. Se no dito recoñecemento se detectasen niveis non aceptables, a empresa fixará o prazo máis breve posible para a súa eliminación e informará o comité de seguridade e saúde sobre o curso dos traballos de corrección que se efectúen.</p>
<p>A empresa informará o comité de seguridade e saúde dos casos que se poidan presentar de traballadores afectados por enfermidades profesionais, procedendo a investiga-las causas que os motivaron, para a súa oportuna e rápida corrección, así como a destina-lo traballador afectado a outro posto de traballo acorde coa súa categoría profesional e condición física.</p>
<p>Conceptos retributivos</p>
<p>Artigo 11º.-Salario base.</p>
<p>O salario base por cada categoría profesional será o indicado no anexo l e servirá de base para o cálculo dos pluses de antigüidade, nocturnidade, toxicidade, etc.</p>
<p>Artigo 12º.-Antigüidade.</p>
<p>Computarase a razón do 5% para cada un dos dous primeiros trienios, pasando a continuación a computarse quinquenios a razón do 8%, calculados sobre o salario base de cada categoría.</p>
<p>Artigo 13º.-Complemento de posto de traballo.</p>
<p>Manteranse, como mínimo, os actuais complementos de postos de traballo.</p>
<p>Artigo 14º.-Plus de asistencia.</p>
<p>O plus de asistencia será do trinta por cento do salario base para cada categoría profesional, e aboarase por cada día realmente traballado e, así mesmo, nas vacacións polos días laborables correspondentes.</p>
<p>Artigo 15º.-Plus de nocturnidade, toxicidade e perigosidade.</p>
<p>A tódolos traballadores con dereito a percibir calquera destes pluses satisfaráselle-lo trinta por cento do seu salario base, de acordo coas seguintes condicións:</p>
<p>Plus de nocturnidade: aboarase polos traballos efectuados entre as 22 e as 6 horas.</p>
<p>Plus de perigosidade e toxicidade: aboaráselle a perforistas e persoal de voadura, contabilizándolles a estes últimos media xornada de traballo por voadura. Procurarase destinar a esta tarefa sempre o mesmo persoal, para evita-lo risco de accidentes.</p>
<p>Este plus non será acumulable.</p>
<p>Plus de toxicidade: aboaráselle a todo o persoal que o comité de seguridade e saúde considere conveniente.</p>
<p>Artigo 16º.-Plus de quendas.</p>
<p>Aboaránselle tres mil pesetas mensuais a todo o persoal que traballe en quenda rotatoria.</p>
<p>Artigo 17º.-Plus de transporte.</p>
<p>Este plus queda fixado para tódalas categorías profesionais en catrocentas vintesete pesetas por cada día realmente traballado.</p>
<p>Artigo 18º.-Pagas extraordinarias.</p>
<p>Aboaranse tres gratificacións extraordinarias que se farán efectivas nos meses de marzo, xullo e decembro. Consistirán no aboamento de trinta días de salario base e antigüidade, se é o caso.</p>
<p>A do mes de marzo ratearase en proporción ó tempo traballado durante o ano anterior e as de xullo e decembro, por semestre natural.</p>
<p>Artigo 19º.-Complemento de baixa por accidente ou enfermidade.</p>
<p>A todo o persoal en activo que cause baixa por accidente, a empresa complementaralle ata o 100% da media do seu salario total durante os últimos tres meses as prestacións que por incapacidade laboral transitoria aboe a mutua de accidentes ou a Seguridade Social, cun límite máximo de dezaoito meses.</p>
<p>Seguirase o mesmo procedemento nos casos de baixa por enfermidade con hospitalización, cun límite máximo de seis meses.</p>
<p>Artigo 20º.-Permisos de nupcialidade e natalidade.</p>
<p>O persoal percibirá a cantidade de vintecatro mil pesetas ó contraer matrimonio, en caso de encontrarse en activo e ter unha antigüidade mínima dun ano. De non alcanza-la dita antigüidade, o premio quedará reducido a doce mil pesetas.</p>
<p>Establécese un premio de vinte mil pesetas con motivo do nacemento de cada fillo.</p>
<p>Artigo 21º.-Horas extraordinarias.</p>
<p>Ámbalas partes acordan reducir ó mínimo indispensable as horas extraodinarias, que se realizarán por petición da empresa cando veñan esixidas pola necesidade de mantemento, reparación de sinistros e outros danos urxentes, así como en caso de risco grave de perda ou deterioración de materias primas.</p>
<p>Nestes casos, de acordo co artigo 35.3º do Estatuto dos traballadores, non se terán en conta para efectos da duración máxima da xornada, nin para o cómputo do número máximo de horas extraordinarias autorizadas.</p>
<p>As horas extraordianrias aboaranse polo mesmo valor do ano 1997, incrementadas nun 3,1%, cunha recarga do 100% para as realizadas en sábados a partir das 14 horas, domingos e festivos.</p>
<p>Artigo 22º.-Premio de vinculación.</p>
<p>Establécese un premio de vinculación á empresa en función dos anos de servicios prestados, de acordo coa seguinte escala:</p>
<p>Escala 1. Ós vintetrés anos de servicio continuado, unha mensualidade de salario real.</p>
<p>Escala 2. Ós trinta e cinco anos de servicio continuado, dúas e media mensualidades e media de salario real.</p>
<p>En caso de xubilación, cobrarán este premio aqueles traballadores que, no momento de xubilarse, teñan vinte anos ou máis de servicio, para a primeira escala, e trinta anos ou máis para o segundo, se non o cobrasen.</p>
<p>Artigo 23º.-Premio de xubilación.</p>
<p>Ó se xubilar, o traballador percibirá unha cantidade resultante de computar dez mil pesetas por ano de servicio activo e continuado na empresa, suxeita á condición de que a dita xubilación se realice ó cumpri-los sesenta e cinco anos de idade, ou antes se é de mutuo acordo coa empresa.</p>
<p>Artigo 24º.-Lote de Nadal.</p>
<p>Establécese unha gratificación da empresa por este concepto e para cada traballador en activo. Esta gratificación será sempre en especie e para cada traballador en activo na data da entrega.</p>
<p>Artigo 25º.-Auxilio por defunción.</p>
<p>En caso de falecemento dun traballador por accidente de traballo, os seus dereito habentes percibirán a cantidade de dous millóns de pesetas, cantidade que se elevará a catro millóns de pesetas se o traballador quedase con incapacidade permanente total.</p>
<p>Artigo 26º.-Roupa de traballo.</p>
<p>Independentemente da roupa de protección prevista na ordenanza xeral de seguridade e hixiene no traballo ou aquela que o comité de seguridade e hixiene crea necesaria, a empresa facilitaralle inicialmente ó persoal de planta dúas fundas ou traxes de traballo (chaqueta, camisa e pantalón), un dos cales será renovado cada seis meses, e ó persoal de mantemento, catro buzos ou traxes, que serán necesariamente de algodón e renovables cada tres meses.</p>
<p>A empresa facilitará igualmente elementos de aseo persoal en cantidade suficiente a xuízo do comité de seguridade e hixiene.</p>
<p>Artigo 27º.-Gastos de desprazamento.</p>
<p>O persoal que deba efectuar un desprazamento por conta da empresa percibirá dela os gastos de locomoción, aloxamento e manutención, e a empresa deberá efectuar un anticipo para tales gastos e xustificalos posteriomente, no caso de que así o solicitase o traballador.</p>
<p>Se o traballador utilizase o seu propio vehículo aboaráselle a quilometraxe a razón de 31 pesetas/km.</p>
<p>Artigo 28º.-Cobro do salario.</p>
<p>Os traballadores que perciban as súas retribucións por talón ou transferencia bancaria, ós que o seu horario e/ou proximidade entre o centro de traballo e a entidade bancaria pola que se efectúa o pagamento non lles permita percibi-los seus salarios fóra da xornada laboral, disporán de media hora, que será fixada entre os tres primeiros días en que a transferencia estea á disposición do traballador, logo de solicitude ó seu xefe de departamento.</p>
<p>Artigo 29º.-Asembleas e información.</p>
<p>Os traballadores terán dereito a convocar por parte do comité de empresa ou polo menos un 25% do cadro de persoal, cantas asembleas crean convenientes, que se celebrarán dentro dos respectivos centros de traballo.</p>
<p>Estas asembleas estarán presididas polo comité de empresa, de forma colexiada e a elas poderán asistir unicamente os integrantes do cadro de persoal da empresa.</p>
<p>Estas asembleas poderán celebrarse dentro das horas de traballo cun máximo de 6 horas anuais.</p>
<p>Os membros do comité de empresa poderán, con cargo ó seu crédito de horas mensuais retribuídas, dar información ou atender calquera consulta de temas laborais.</p>
<p>O persoal que deba consultar cos seus representantes disporá en horas de traballo e sen mingua ningunha das súas percepcións, dun tempo prudencial para realiza-la consulta, notificándolle con antelación ó seu mando inmediato a ausencia momentánea do seu posto de traballo.</p>
<p>Artigo 30º.-Traballo da muller.</p>
<p>O persoal feminino terá dereito en caso de parto, a un período de descanso laboral de dezaseis semanas ininterrompidas, ampliables, por parto múltiple, a dezaoito semanas.</p>
<p>O período de suspensión distribuirase a opción da interesada, sempre que seis semanas sexan inmediatamente posteriores ó parto.</p>
<p>As traballadoras, por lactación dun fillo menor de nove meses, terán dereito a unha hora de ausencia do traballo, que poderán dividir en dúas fraccións.</p>
<p>A muller, pola súa vontade, poderá substituír este dereito por unha reducción da xornada normal en media hora, coa mesma finalidade. Este permiso pode ser desfrutado indistintamente pola nai ou o pai, no caso de que ambos traballen.</p>
<p>No non disposto neste artigo aplicarase o disposto na lexislación vixente.</p>
<p>Artigo 31º.-Xubilación.</p>
<p>A empresa e os representantes dos traballadores acordan que:</p>
<p>1. Aqueles empregados que cumpran os requisitos de cotización establecidos pola lexislación vixente para teren dereito á pensión de xubilación, xubilaranse obrigatoriamente á idade teórica de 65 anos.</p>
<p>Enténdese por idade teórica aquela que resulte de sumarlle á súa idade real os períodos correspondentes da aplicación dos coeficientes reductores, previstos para a minería ou outros réximes especiais a que teñan dereito.</p>
<p>2. Aqueles traballadores que, no momento da entrada en vigor deste convenio, cumpran as condicións que se citan nos parágrafos anteriores, causarán baixa por xubilación.</p>
<p>3. Este artigo será de aplicación á totalidade do persoal da empresa.</p>
<p>Artigo 32º.-Comisión mixta.</p>
<p>Estará composta por dous representantes do comité de empresa e dous representantes da empresa, que se designarán no seu momento.</p>
<p>As súas funcións serán as de velar polo cumprimento das estipulacións contidas neste convenio e aclarar cantas dúbidas poidan xurdir ó respecto.</p>
<p>Artigo 33º</p>
<p>Todo o que non estea reflectido no presente convenio rexerase pola lexislación establecida no Estatuto da minería, Lei orgánica de liberdade sindical e demais disposicións vixentes no sector.</p>
<p>Táboa salarial</p>
<table><tbody><tr><td></td></tr>
<tr><td>Categoría</td><td>Soldo/día</td><td>Soldo base</td><td>Plus asistencia/día</td></tr>
<tr><td></td></tr>
</tbody></table>
<table><tbody><tr><td>Titulado superior</td><td>5.200</td><td>156.000</td><td>1.560</td></tr>
<tr><td>Titulado medio</td><td>3.902</td><td>117.060</td><td>1.171</td></tr>
<tr><td>Encargado</td><td>3.535</td><td>106.050</td><td>1.061</td></tr>
<tr><td>Topógrafo</td><td>3.493</td><td>104.790</td><td>1.048</td></tr>
<tr><td>Analista</td><td>3.493</td><td>104.790</td><td>1.048</td></tr>
<tr><td>Delineante 2ª</td><td>3.386</td><td>101.580</td><td>1.016</td></tr>
<tr><td>Analista 2ª</td><td>3.386</td><td>101.580</td><td>1.016</td></tr>
<tr><td>Administrativos</td></tr>
<tr><td>Xefe 1ª Admón.</td><td>3.566</td><td>106.980</td><td>1.070</td></tr>
<tr><td>Xefe 2ª Admón.</td><td>3.493</td><td>104.790</td><td>1.048</td></tr>
<tr><td>Oficial de 1ª Admón.</td><td>3.386</td><td>101.580</td><td>1.016</td></tr>
<tr><td>Oficial de 2ª Admón.</td><td>3.345</td><td>100.350</td><td>1.004</td></tr>
<tr><td>Auxiliar Admvo.</td><td>3.019</td><td>90.570</td><td>906</td></tr>
<tr><td>Garda xuramentado</td><td>2.895</td><td>86.850</td><td>869</td></tr>
<tr><td>Listeiro</td><td>2.895</td><td>86.850</td><td>869</td></tr>
<tr><td>Operarios</td></tr>
<tr><td>Maquinista canteira</td><td>3.235</td><td>97.050</td><td>971</td></tr>
<tr><td>Artilleiro barrenista</td><td>3.085</td><td>92.550</td><td>926</td></tr>
<tr><td>Oficial 1ª</td><td>3.134</td><td>94.020</td><td>940</td></tr>
<tr><td>Maquinista</td><td>3.134</td><td>94.020</td><td>940</td></tr>
<tr><td>Oficial 2ª</td><td>3.024</td><td>90.720</td><td>907</td></tr>
<tr><td>Especialista</td><td>2.605</td><td>78.150</td><td>782</td></tr>
</tbody></table>

