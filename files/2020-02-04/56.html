---
date: '2020-02-04'
id: G0192-170120-0001
page: 7517
number: 23
agency: Instituto de Estudos do Territorio
section: VI. Anuncios. a) Administración autonómica.
title: >-
  ANUNCIO do 17 de xaneiro de 2020 polo que se acorda someter ao procedemento de
  información pública o Proxecto de orde pola que se leva a cabo a actualización
  e revisión das áreas de especial interese paisaxístico AEIP-05-03 Canóns do
  río Miño e AEIP-05-04 Canóns do Sil, co obxecto de fundir as dúas áreas nunha
  única, denominada AEIP-05-03 Ribeira Sacra.
range: Anuncio
url: >-
  https://www.xunta.gal/dog/Publicados/2020/20200204/AnuncioG0192-170120-0001_gl.html
---
<p>De conformidade co artigo 16.1.a) da Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente, e para promover unha participación real e efectiva do público na elaboración, modificación e revisión dos plans, programas e disposicións de carácter xeral relacionados co ambiente a que se refiren os artigos 17 e 18 desta lei, as administracións públicas, ao estableceren ou tramitaren os procedementos que resulten de aplicación, velarán por que se informe o público, mediante avisos ou outros medios apropiados, como os electrónicos cando se dispoña deles, sobre calquera proposta de plans, programas ou disposicións de carácter xeral.</p>
    <p>O artigo 9.3 da Lei 7/2008, do 7 de xullo, de protección da paisaxe de Galicia establece que os catálogos da paisaxe poderán, se for o caso, identificar determinadas zonas xeográficas como «Áreas de especial interese paisaxístico», en atención aos valores naturais e culturais alí presentes.</p>
    <p>O artigo 4 do Decreto 119/2016, do 28 de xullo, polo que se aproba o Catálogo das paisaxes de Galicia, regula a actualización e revisión das áreas de especial interese paisaxístico, e sinala que as áreas identificadas e delimitadas no Catálogo das paisaxes de Galicia poderán ser revisadas ou actualizadas, de oficio ou por instancia de calquera interesado, cando se acrediten circunstancias que o xustifiquen, tales como a dispoñibilidade de novas fontes de información, cambios ou transformacións da paisaxe, perda ou aparición de valores paisaxísticos ou cambios na percepción da paisaxe por parte da poboación.</p>
    <p>O mesmo artigo prescribe que o órgano autonómico con competencias en materia de paisaxe será o competente para proceder á actualización ou revisión, seguindo o seguinte procedemento:</p>
    <p>a) Elaborará unha proposta de inclusión, eliminación ou modificación de áreas de especial interese paisaxístico. Esta proposta conterá, necesariamente, a xustificación das circunstancias que motiven a modificación, así como a explicación detallada do procedemento, metodoloxía e resultado da correspondente proposta.</p>
    <p>b) A proposta someterase a información pública por un prazo de dous meses, para que todos os posibles interesados poidan formular as alegacións que coiden pertinentes.</p>
    <p>c) O expediente será aprobado por orde da persoa titular da consellería competente en materia de paisaxe, logo da consulta aos departamentos autonómicos competentes en materia de ordenación do territorio e patrimonio cultural.</p>
    <p>d) Antes da súa aprobación, remitirase para consulta previa do Consello Asesor da Paisaxe de Galicia.</p>
    <p>e) Unha vez aprobada, procederase á súa publicación no <em>Diario Oficial de Galicia</em>.</p>
    <p>Tendo en conta o establecido no artigo 4 do Decreto 119/2016, do 28 de xullo, e co fin de asegurar que se observen as garantías en materia de participación na elaboración de disposicións de carácter xeral, unha vez iniciada a tramitación do Proxecto de orde pola que se leva a cabo a actualización e revisión das áreas de especial interese paisaxístico, AEIP-05-03 Canóns do río Miño e AEIP-05-04 Canóns do Sil, co obxecto de fundir as dúas áreas nunha única, denominada AEIP-05-03 Ribeira Sacra:</p>
    <h2>ACORDO:</h2>
    <p>Primeiro. Someter a información pública, por un prazo de dous meses contados desde o día seguinte ao da publicación deste anuncio, o Proxecto de orde pola que se leva a cabo a actualización e revisión das áreas de especial interese paisaxístico AEIP-05-03 Canóns do río Miño e AEIP-05-04 Canóns do Sil, co obxecto de fundir as dúas áreas nunha única, denominada AEIP-05-03 Ribeira Sacra:</p>
    <p>Segundo. Durante o citado prazo, poderase consultar o texto do Proxecto de orde na seguinte ligazón do portal de transparencia da Xunta de Galicia:</p>
    <p>https://transparencia.xunta.gal/tema/informacion-de-relevancia-xuridica/normativa-en-tramitacion/en-prazo-de-envio-de-suxestions</p>
    <p>Terceiro. As persoas interesadas poden enviar as súas alegacións:</p>
    <p>• Preferentemente, mediante correo electrónico ao seguinte enderezo:</p>
    <p>reximexuridico.cmatv@xunta.gal</p>
    <p>• Alternativamente, mediante a presentación de escrito dirixido ao Instituto de Estudos do Territorio da Consellería de Medio Ambiente, Territorio e Vivenda, en calquera dos lugares previstos no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>Tamén se poden remitir suxestións a través do formulario disposto para este fin na ligazón do portal de transparencia da Xunta de Galicia indicado no punto segundo deste anuncio.</p>
    <p>Santiago de Compostela, 17 de xaneiro de 2020</p>
    <footer><p>Guillermo Evia Pérez<br>Director do Instituto de Estudos do Territorio</p></footer>

