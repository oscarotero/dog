---
date: '2015-05-04'
id: CA04-110215-0005
page: 17307
number: 82
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 4 de febreiro de 2015, da Xefatura Territorial da Coruña, de
  autorización administrativa previa, autorización administrativa de construción
  e declaración de utilidade pública, en concreto, dunha instalación eléctrica
  no concello da Baña (expediente IN407A 2014/085-1).
range: Resolución
url: >-
  https://www.xunta.gal/dog/Publicados/2015/20150504/AnuncioCA04-110215-0005_gl.html
---
<p>Vista a solicitude para o outorgamento da autorización administrativa previa, autorización administrativa de construción e declaración de utilidade pública, en concreto, dass instalaciónss que a continuación se detalla:</p>
    <p>Nº de expediente: IN407A 2014/085-1.</p>
    <p>Solicitante: Industrial Barcalesa, S.L.</p>
    <p>Domicilio social: Corneira, 15837 A Baña.</p>
    <p>Denominación: LMTS, CTC e RBT 20 kV Gosende.</p>
    <p>Situación: concello da Baña.</p>
    <p>Características técnicas:</p>
    <p>– Centro de transformación e manobra Gosende interior en edificio prefabricado de formigón de tipo monobloque, incluíndo tres celas de media tensión: dúas celas de entrada/saída de liñas motorizadas e unha cela de proteción mediante fusibles para un transformador de 100 kVA, cuxo obxecto será a subministración aos servizos auxiliares do edificio e conectar coa actual rede de baixa tensión, todas elas con illamento e corte en SF6.</p>
    <p>Liña de media tensión subterránea en condutor RHZ1-2OL-12/20 kV 3×(1×240 Al), que terá o seu inicio no paso de aéreo a subterráneo que se efectuará no apoio fin de liña existente de fin de liña HV-1600/13 de C.T.I. Gosende, que se vai desmontar, e final nunha das celas de liña que se instalará no centro de transformación Gosende proxectado. A lonxitude total da liña proxectada é de 14 metros.</p>
    <p>Resultan os seguintes feitos:</p>
    <p>Primeiro. O 9 de maio de 2014 Javier Pérez Gómez, en nome e representación da empresa Industrial Barcalesa, S.L. solicitou a autorización administrativa previa, autorización administrativa de construción e declaración de utilidade pública da instalación do proxecto denominado LMTS, CTC e RBT 20 kV Gosende, no concello da Baña.</p>
    <p>Segundo. A solicitude incluía unha relación de bens e dereitos afectados polo proxecto e, en concreto, unha relación dos bens e dereitos para os cales non había mutuo acordo cos seus propietarios e para os cales se pedía a aplicación da lexislación sobre expropiación forzosa.</p>
    <p>Terceiro. Por Resolución do 10 de outubro de 2014 desta xefatura territorial someteuse a información pública a solicitude de autorización administrativa e a de declaración de utilidade pública, publicándose a dita resolución no Diario Oficial de Galicia o día 11 de novembro de 2014, no Boletín Oficial da provincia o día 28 de outubro de 2014, no diario La Voz de Galicia o día 24 de outubro de 2014, así como no taboleiro de anuncios do Concello da Baña segundo dilixencia do secretario municipal do 8 de xullo de 2014 recibida o 30 de xullo de 2014; así mesmo, constan no expediente escritos de notificacións individuais da solicitude de declaración de utilidade pública, en concreto, aos titulares que constan na relación de bens e dereitos afectados. Non consta no expediente ningunha alegación.</p>
    <p>Cuarto. De acordo ao establecido no artigo 127 do Real decreto 1955/2000, do 1 de decembro, déuselles traslado ás distintas administracións, organismos ou, se é o caso, empresas de servizo público ou de servizos de interese xeral dunha separata do proxecto na parte que a instalación poida afectar bens e dereitos ao seu cargo, contendo as características da instalación e a documentación cartográfica correspondente.</p>
    <p>Envíaselle ao Concello da Baña separata e solicitude de conformidade coa autorización administrativa previa e condicionado técnico á autorización administrativa de construción o 13 de outubro de 2014, reiterándose a solicitude o 28 de novembro de 2014, sen que conste no expediente ningunha contestación, polo que se entende a conformidade coa autorización da instalación e coas especificacións técnicas propostas.</p>
    <p>Quinto. Durante o período de información pública non se recibiron alegacións.</p>
    <p>Sexto. O persoal dos servizos técnicos desta xefatura territorial unha vez avaliada a documentación que obra no expediente e a tramitación seguida, emitiu informe favorable sobre a solicitude obxecto deste expediente, de acordo co disposto na Lei 24/2013, do 26 de decembro (BOE núm. 310, do 27 de decembro), do sector eléctrico, e o disposto no Real decreto 1955/2000, do 1 de decembro (BOE núm. 310, do 27 de decembro), coas seguintes consideracións:</p>
    <p>Fundamentos de dereito:</p>
    <p>Primeiro. A Xefatura Territorial da Consellería de Economía e Industria é competente para resolver este expediente con fundamento no Estatuto de autonomía de Galicia, o Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas (BOE núm. 246, do 24 de xullo); a Lei 24/2013, do 27 de decembro, do sector eléctrico (BOE núm 310, do 27 de decembro); o Real decreto 1955/2000, do 1 de decembro; o Decreto 36/2001, do 25 de xaneiro, modificado polo Decreto 116/2014, do 11 de setembro, que establece os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 34, do 16 de febreiro) e o Decreto 110/2013, do 4 de xullo, polo que se establece a estrutura orgánica da Consellería de Economía e Industria, modificado polo Decreto 116/2014, do 11 de setembro.</p>
    <p>Segundo. No presente expediente cumpríronse os trámites sinalados na Lei 24/2013, do sector eléctrico, e no título VII do Real decreto 1955/2000, do 1 de decembro.</p>
    <p>Terceiro. A autorización administrativa previa, a autorización administrativa de construción e a declaración de utilidade pública, en concreto, das instalacións obxecto deste expediente, cumpren coa normativa vixente, isto é: a Lei 24/2013, do 27 de decembro; o Real decreto 1955/2000, do 1 de decembro; o Real decreto 3275/1982, do 12 de novembro, sobre condicións técnicas e garantías de seguridade en centrais eléctricas, subestacións e centros de transformación (BOE núm. 288, do 1 de decembro); o Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias (BOE núm. 68, do 19 de marzo); e o Real decreto 842/2002, do 2 de agosto, polo que se aproba o Regulamento electrotécnico para baixa tensión (BOE núm. 224, do 18 de setembro).</p>
    <p>Cuarto. Consideracións de carácter xeral:</p>
    <p>1. As manifestacións e datos que sexan útiles para determinar os dereitos afectados, así como a medición e descrición exacta das superficies e bens afectados, faranse constar no levantamento da acta previa á ocupación, momento para o cal os interesados afectados serán oportunamente convocados mediante notificación. Este acto desenvolverase de conformidade co disposto no artigo 52 da Lei de expropiación forzosa, do 16 de decembro de 1954.</p>
    <p>2. De conformidade co disposto no apartado 1.5 da instrución técnica complementaria ITC-LAT 07 do Real decreto 223/2008, do 15 de febreiro, as liñas eléctricas aéreas estudaranse seguindo o trazado que considere máis conveniente o autor do proxecto, no seu intento de acadar a solución óptima para o conxunto da instalación, axustándose en todo caso ás prescricións que nesta instrución se establecen. É dicir, o trazado da liña será o elixido polo autor do proxecto, sempre que cumpra os requisitos xerais e de seguridade que establece o propio Real decreto 223/2008, do 15 de febreiro, e non infrinxa as limitacións e prohibicións que para a constitución de servidumes de paso de liñas aéreas establecen o artigo 57 da Lei 54/1997, do 27 de novembro, e o artigo 161 do Real decreto 1995/2000, do 1 de decembro.</p>
    <p>3. Polo que respecta á valoración dos terreos e bens afectados, para o caso de que as partes non acaden un acordo previo, a determinación do prezo xusto corresponde ao Xurado de Expropiación de Galicia, de conformidade coas normas establecidas no capítulo III da Lei de expropiación forzosa, do 16 de decembro de 1954, e no tamén capítulo III do Regulamento da Lei de expropiación forzosa, do 26 de abril de 1957.</p>
    <p>De acordo co anterior, e no exercicio das competencias atribuídas,</p>
    <h2>RESOLVO:</h2>
    <p>Conceder a autorización administrativa previa, a autorización administrativa de construción, así como declarar de utilidade pública a dita instalación, cuxas características se axustarán en todas as súas partes ás que figuran no seu proxecto e ás condicións técnicas e de seguridade establecidas nos regulamentos de aplicación.</p>
    <p>Esta autorización outórgase sen prexuízo das concesións e autorizacións que sexan necesarias, de acordo con outras disposicións que resulten aplicables e, en especial, as relativas á ordenación do territorio e ao ambiente.</p>
    <p>As instalacións executaranse nun prazo non superior a un ano, contado a partir da data de ocupación dos terreos.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados, e implicará a urxente ocupación para os efectos do artigo 52 da Lei de expropiación.</p>
    <p>Contra a presente resolución, que non é definitiva en vía administrativa, poderase interpoñer un recurso de alzada ante o conselleiro de Economía e Industria no prazo dun mes contado a partir do día seguinte ao da súa notificación ou publicación nos termos establecidos nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común (modificada pola Lei 4/1999, do 13 de xaneiro), sen prexuízo de que os interesados poidan interpor calquera outro recurso que consideren pertinente. </p>
    <p>A Coruña, 4 de febreiro de 2015</p>
    <footer><p>Isidoro Martínez Arca<br>Xefe territorial da Coruña</p></footer>

