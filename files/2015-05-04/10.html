---
date: '2015-05-04'
id: G0003-270415-0001
page: 17249
number: 82
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 24 de abril de 2015, da Dirección Xeral de Recursos Humanos,
  pola que se modifica a Resolución do 10 de decembro de 2014, pola que se
  convoca concurso-oposición para o ingreso na categoría de enfermeiro/a,
  ampliando o número de prazas convocadas.
range: Resolución
url: >-
  https://www.xunta.gal/dog/Publicados/2015/20150504/AnuncioG0003-270415-0001_gl.html
---
<p>O Decreto 186/2013, do 19 de decembro, polo que se aproba a oferta de emprego público correspondente a diversas categorías de persoal estatutario do Servizo Galego de Saúde para o ano 2013 (<em>Diario Oficial de Galicia</em> nº 248, do 30 de decembro) autorizou a convocatoria de cento vinte e cinco (125) prazas de enfermeiro/a.</p>
    <p>Por Resolución do 10 de decembro de 2014, da Dirección Xeral de Recursos Humanos (<em>Diario Oficial de Galicia</em> nº 242, do 18 de decembro) convocouse concurso-oposición para o ingreso na dita categoría.</p>
    <p>Polo Decreto 59/2015, do 16 de abril, polo que se aproba a oferta de emprego público correspondente a diversas categorías de persoal estatutario do Servizo Galego de Saúde para o ano 2015 (<em>Diario Oficial de Galicia</em> nº 76, do 23 de abril) autorízase a convocatoria, entre outras, de oitenta (80) novas prazas de enfermeiro/a.</p>
    <p>En consecuencia, razóns organizativas, asistenciais e de eficiencia na xestión dos procesos de selección fan oportuno acumular nun único proceso a selección dos/das aspirantes para a cobertura das prazas da categoría de enfermeiro/a derivadas de ambos os dous decretos de oferta.</p>
    <p>En virtude do exposto, este centro directivo, logo do seu tratamento na Mesa Sectorial de Negociación e no uso das competencias que lle atribúe o artigo 8 dos mencionados decretos e o artigo 4.1.b) da Orde do 5 de xullo de 2012 (<em>Diario Oficial de Galicia</em> nº 139, do 20 de xullo) sobre delegación de competencias en órganos centrais e periféricos do Servizo Galego de Saúde,</p>
    <h2>RESOLVE:</h2>
    <p>Primeiro. Modificar o anexo I da Resolución do 10 de decembro de 2014, da Dirección Xeral de Recursos Humanos, pola que se convoca concurso-oposición para o ingreso na categoría de enfermeiro/a.</p>
    <p>O número de prazas que se convoca neste proceso selectivo é o que se especifica no anexo desta resolución, con expresión diferenciada das prazas polo seu sistema de acceso.</p>
    <p>Segundo. Reabrir o prazo dun mes contado a partir do día seguinte ao da publicación desta resolución no <em>Diario Oficial de Galicia</em> para a presentación de solicitudes de participación neste proceso.</p>
    <p>As persoas aspirantes que tivesen presentado solicitude de participación neste proceso no período inicial comprendido entre o 19 de decembro de 2014 e o 30 de xaneiro de 2015, ambos os dous incluídos, non terán que presentar nova instancia de participación nin achegar ningunha documentación.</p>
    <p>Aquelas persoas aspirantes que tivesen presentado solicitude de participación neste proceso no período inicial comprendido entre o 19 de decembro de 2014 e o 30 de xaneiro de 2015 e desexen modificar a quenda de acceso poderán efectualo mediante a formalización a través de Fides/expedient-e dunha nova solicitude de participación, que deixará sen efecto a inicialmente presentada e na cal se detallará a nova quenda solicitada.</p>
    <p>Esta solicitude, logo de confirmada electronicamente, deberá ser presentada dentro do prazo de presentación de solicitudes nun rexistro administrativo ou a través de calquera dos procedementos previstos na base 5.2 da resolución de convocatoria, acompañada da documentación exixida, segundo o suposto, na súa base 2.5.</p>
    <p>Terceiro. As bases, programa das probas selectivas, exercicios, baremos e procedemento de acreditación de méritos para este proceso serán os aprobados por Resolución da Dirección Xeral de Recursos Humanos do 10 de decembro de 2014 (<em>Diario Oficial de Galicia</em> nº 242, do 18 de decembro).</p>
    <p>Os requisitos de participación no proceso deberán reunirse dentro do prazo de presentación de solicitudes e manterse ata a toma de posesión como persoal estatutario fixo.</p>
    <p>Os méritos que se terán en conta na fase de concurso serán os recollidos no anexo IV da resolución de convocatoria e valoraranse con referencia ao día inmediatamente anterior ao da publicación da convocatoria no <em>Diario Oficial de Galicia</em>, é dicir, o 17 de decembro de 2014.</p>
    <p>Cuarto. Contra esta resolución, que pon fin á vía administrativa, poderase interpoñer recurso potestativo de reposición ante esta dirección, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido na Lei 30/1992, do 26 de novembro, ou poderase impugnar directamente na xurisdición contencioso-administrativa nos termos da Lei 29/1998, do 13 de xullo.</p>
    <p>Santiago de Compostela, 24 de abril de 2015</p>
    <footer><p>Margarita Prado Vaamonde<br>Directora xeral de Recursos Humanos</p></footer>
    <h2>ANEXO<br>Prazas e titulacións</h2>
    <table>
     <tbody>
      <tr>
       <td>Categoría</td>
       <td>Grupo</td>
       <td>Acceso libre</td>
       <td>Promoción interna</td>
       <td>Reserva&lt;br&gt;discapacidade</td>
       <td>Total</td>
       <td>Titulación</td>
      </tr>
      <tr>
       <td>Enfermeiro/a</td>
       <td>A2</td>
       <td>91</td>
       <td>103</td>
       <td>11</td>
       <td>205</td>
       <td>Título universitario oficial de grao en enfermaría, diplomatura universitaria de enfermaría ou ATS.</td>
      </tr>
     </tbody>
    </table>

