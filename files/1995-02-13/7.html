---
date: '1995-02-13'
id: A9B6
page: 1
number: 30
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 28 de novembro de 1994 pola que se convocan axudas para o
  estudio de varios idiomas comunitarios.
range: Resolución
url: 'https://www.xunta.gal/dog/Publicados/1995/19950213/AnuncioA9B6_gl.html'
---
<p>Para contribuír ó fomento da preparación e adestramento do persoal das administracións públicas da Comunidade Autónoma galega no uso das linguas comunitarias, a Escola Galega de Administración Pública (EGAP) convoca 50 axudas para asistencia a cursos de idiomas conforme as seguintes,</p>
<p>BASES</p>
<p>I.-Solicitantes.</p>
<p>1. Para solicitar estas axudas será necesario reuni-los seguintes requisitos:</p>
<p>a) Estar en situación de servicio activo e ser funcionario de carreira ou contratado laboral fixo da Xunta de Galicia que desenvolva en tódolos casos funcións administrativas. Tamén poderán solicitalas os funcionarios de carreira e contratados laborais fixos, das administracións local, universitaria e parlamentaria de Galicia.</p>
<p>b) Estar matriculado en calquera centro especializado en ensino de idiomas ou poder estalo ata o remate do prazo de presentación de instancias nalgunha das seguintes linguas: inglés, francés, alemán, italiano ou portugués.</p>
<p>c) Que as clases teñan lugar fóra do horario de traballo do solicitante.</p>
<p>II.-Prazo.</p>
<p>2. O prazo de presentación de instancias será de dez días naturais a partir da publicación desta convocatoria no Diario Oficial de Galicia.</p>
<p>III.-Número e contía das axudas.</p>
<p>3. O número máximo de axudas fíxase en 50, distribuídas da seguinte forma: 32 de inglés, 12 de francés, 2 de italiano e 2 de portugués. En caso de que non existan candidatos ou non reúnan os méritos suficientes para un idioma, poderán acumularse a outros.</p>
<p>4. A contía máxima de cada axuda ascenderá a 10.000 ptas., para gastos de matrícula e libros de textos ou de consulta.</p>
<p>IV.-Formalización da solicitude.</p>
<p>5. Utilizarase como modelo da solicitude o que se inclúe ó final desta convocatoria e irá dirixida ó director da EGAP, polígono das Fontinas, s/n, 15703 Santiago de Compostela (A Coruña).</p>
<p>6. As solicitudes presentaranse acompañadas da seguinte documentación:</p>
<p>1º Copia compulsada do DNI ou NIF.</p>
<p>2º Certificación ou resgardo que acredite estar matriculado nun dos centros citados.</p>
<p>3º Comprobante de ter efectuados os pagamentos da matrícula e dos libros. Acreditaranse por separado os gastos de matrícula e os de libros sen supera-la contía máxima.</p>
<p>4º Certificación académica das cualificacións anteriores no idioma para o que se solicita a axuda. Se non fose obxecto de valoración anterior, presentarase certificación académica dos estudios realizados.</p>
<p>5º Currículum vitae.</p>
<p>V.-Proceso de selección.</p>
<p>7. A EGAP aterase ós seguintes criterios de selección:</p>
<p>1º Daráselles preferencia ós solicitantes de cada idioma que máis o utilicen no seu traballo. A relación co posto de traballo acreditarase documentalmente mediante certificación do responsable da unidade directiva de dependencia.</p>
<p>2º Terá preferencia o persoal da Xunta de Galicia sobre o doutras administracións.</p>
<p>3º Teranse en conta as notas obtidas no idioma respectivo en anteriores cursos e o currículum do solicitante.</p>
<p>VI.-Obrigas dos solicitantes.</p>
<p>8. Quedan obrigados a aporta-la dita documentación, así como aqueles datos que a Administración lles pida para as comprobacións que se consideren pertinentes.</p>
<p>VII.-Obrigas dos beneficiarios.</p>
<p>9. A escola poderá esixi-la devolución da axuda recibida nos supostos de inasistencia regular ás clases ou de non presentarse ás probas establecidas polo centro.</p>
<p>10. Só se poderá ser beneficiario dunha axuda.</p>
<p>11. O desfrute desta axuda é incompatible con calquera outro tipo de axuda financiada con fondos públicos para a mesma finalidade.</p>
<p>12. Tampouco poderá desfrutar destas axudas o persoal que sexa seleccionado para asistir a cursos de idiomas organizados pola EGAP.</p>
<p>Santiago de Compostela, 28 de novembro de 1994.</p>
<p>Jaime Rodríguez-Arana Muñoz</p>
<p>Director da Escola Galega de Administración</p>
<p>Pública</p>

