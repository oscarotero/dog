---
date: '2009-10-21'
page: 16
number: 206
agency: 'CONSELLERÍA DE MEDIO AMBIENTE, TERRITORIO E INFRAESTRUTURAS'
section: I. DISPOSICIÓNS XERAIS
title: >-
  Decreto 394/2009, do 8 de outubro, polo que se modifica o Decreto 148/2003, do
  9 de xaneiro, polo que se crea a Comisión de Coordinación de Sistemas de
  Información Xeográfica e Cartográfica.
range: Decreto
---
<p>A Comisión de Coodinación de Sistemas de Información Xeográfica e Cartográfica creouse polo Decreto 148/2003, do 9 de xaneiro, como un órgano de coordinación técnica dos departamentos, organismos e entes da Administración autonómica galega nas súas actuacións en materia de sistema de información xeográfica e cartográfica, adscrito inicialmente á Consellería de Presidencia, Relacións Institucionais e Administración Pública. O Decreto 188/2003, do 27 de febreiro, modificou a súa adscrición deSde a dita consellería á Consellería de Política Territorial, Obras Públicas e Vivenda.</p>
<p>A necesidade de contar cun departamento que poida desenvolver e dar soporte técnico en materia de cartografía e sistemas de información xeográfica á devandita comisión e a obriga de coordinar e pór en marcha a infraestrutura de datos espaciais de Galicia (IDEG), en que están incluídas as deputacións provinciais e os concellos, implica a adaptación da composición da comisión para dar cabida a estas institucións e a utilización do Sistema de Información Territorial de Galicia (SITGA), como soporte técnico para o desenvolvemento das funcións que están asignadas á comisión.</p>
<p>En virtude do exposto, en exercicio das atribucións conferidas pola Lei 1/1983, do 22 de febreiro, reguladora da Xunta e da súa Presidencia, por proposta do conselleiro de Medio Ambiente, Territorio e Infraestruturas e logo da deliberación do Consello da Xunta de Galicia, na súa reunión do día oito de outubro de dous mil nove,</p>
<p>DISPOÑO:</p>
<p>Artigo único.-Modifícase o Decreto 148/2003, do 9 de xaneiro, polo que se crea a Comisión de Coordinación de Sistemas de Información Xeográfica e Cartográfica, nos termos que se indican a seguir.</p>
<p>1. Dáselle nova redacción ao artigo 2. «Adscrición», do Decreto 148/2003, do 9 de xaneiro, coa seguinte redacción:</p>
<p>«Artigo 2º.-Adscrición.</p>
<p>A Comisión de Coordinación de Sistemas de Información Xeográfica e Cartográfica estará adscrita á Consellería de Medio Ambiente, Territorio e Infraestruturas, a través da Dirección Xeral de Sostibilidade e Paisaxe».</p>
<p>2. O artigo 4 do Decreto 148/2003, do 9 de xaneiro, queda redactado da seguinte maneira:</p>
<p>«Artigo 4º.-Composición.</p>
<p>A Comisión de Coordinación de Sistemas de Información Xeográfica e Cartográfica estará composta polos seguintes membros:</p>
<p>1. Presidente/a: a persoa titular da Consellería de Medio Ambiente, Territorio e Infraestruturas.</p>
<p>2. Vicepresidente/a: o/a conselleiro do Medio Rural.</p>
<p>3. Vogais:</p>
<p>a) Unha persoa representante por consellería con categoría de secretario/a xeral ou director/a xeral designada polo/a conselleiro/a correspondente.</p>
<p>b) O/a director/a do Instituto Galego de Estatística da Consellería de Facenda.</p>
<p>c) O/a director/a do Centro Informático para a Xestión Tributaria, Económico-Financeira e Contable (CIXTEC) da Consellería de Facenda.</p>
<p>d) O/a secretario/a da Comisión de Delimitación Territorial da Consellería de Presidencia, Administracións Públicas e Xustiza.</p>
<p>e) O/a secretario/a da Comisión de Toponimia.</p>
<p>f) Un/unha representante de cada unha das catro deputacións provinciais.</p>
<p>g) Un/unha representante da Federación Galega de Municipios e Provincias (Fegamp).</p>
<p>h) O/a director/a xeral de Sostibilidade e Paisaxe.</p>
<p>i) Un/unha representante do Fondo Galego de Garantía Agraria.</p>
<p>4. As consellerías e demais organismos ou entidades anteriormente mencionadas deberán, así mesmo, designar, ademais do/da vogal titular, un/unha vogal suplente da mesma categoría.</p>
<p>5. A composición da Comisión de Coordinación de Sistemas de Información Xeográfica e Cartográfica tenderá a acadar unha participación equilibrada de mulleres e homes».</p>
<p>3. O parágrafo 1 do artigo 6. «Secretaría da Comisión», do Decreto 148/2003, do 9 de xaneiro, queda redactado como segue:</p>
<p>«1. A secretaría da comisión será desempeñada por un/unha representante do Sistema de Información Territorial de Galicia (Sitga), designado/a polo/a presidente/a da comisión ou persoa en que delegue».</p>
<p>4. Incorporase un novo artigo, relativo ao apoio técnico da comisión, coa seguinte redacción:</p>
<p>«Artigo 12º.-Apoio técnico.</p>
<p>O soporte técnico para o desenvolvemento das funcións da Comisión de Coordinación de Sistemas de Información Xeográfica e Cartográfica será prestado polo Sistema de Información Territorial de Galicia (Sitga), dedicado á recompilación e tratamento de información do territorio galego, así como á produción cartográfica, sen prexuízo do que poida corresponder a outros servizos da Xunta de Galicia en función do seu carácter temático en relación coas competencias que lle son propias».</p>
<p>Disposicións derradeiras</p>
<p>Primeira.-Facúltase o conselleiro de Medio Ambiente, Territorio e Infraestruturas, ou persoa en quen delegue, para ditar cantas normas complementarias fosen precisas para o desenvolvemento deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, oito de outubro de dous mil nove.</p>
<p>Alberto Núñez Feijóo</p>
<p>Presidente</p>
<p>Agustín Hernández Fernández de Rojas</p>
<p>Conselleiro de Medio Ambiente, Territorio</p>
<p>e Infraestruturas</p>

