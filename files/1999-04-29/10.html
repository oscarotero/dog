---
date: '1999-04-29'
id: 709A
page: 5
number: 81
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 21 de abril de 1999 pola que se convoca o Premio Medio Ambiente na
  modalidade de debuxo escolar.
range: Orde
url: 'https://www.xunta.gal/dog/Publicados/1999/19990429/Anuncio709A_gl.html'
---
<p>A Consellería de Medio Ambiente é o órgano da Administración da Comunidade Autónoma de Galicia que ten atribuídas as competencias e funcións que en materia de ambiente e conservación da natureza se establecen nos artigos 27.10º, 11º,15º e 30º e 29.4º do Estatuto de autonomía de Galicia e demais normativa de aplicación. Ademais, de conformidade co disposto no Decreto 482/1997, do 26 de decembro, no artigo 7, punto 2.1, realizará as funcións relativas á formación dunha conciencia social para a defensa e mellora do contorno e a formación permanente en materia ambiental. Estas funcións desenvólvense mediante diversos plans, entre os que destaca o Plan de Difusión Ambiental.</p>
<p>A expresión plástica constitúe un medio axeitado para os escolares co que comunica-la súa actitude cara ó ambiente, ó tempo que propicia a súa relación co contorno. Por outra banda, é un importante medio de difusión dos valores ambientais pola repercusión que tales premios teñen nos medios de comunicación e sobre a opinión pública.</p>
<p>Para tal efecto, no uso das atribucións que me confire o artigo 34 da Lei 1/1983, do 22 de febreiro, modificada pola Lei 11/1998, do 20 de outubro, en</p>
<p>relación cos artigos 27.11º e 30 do Estatuto de autonomía para Galicia e o Decreto 482/1997, do 26 de decembro</p>
<p>DISPOÑO:</p>
<p>Artigo 1º</p>
<p>Convoca-la segunda edición do Premio Ambiente de Galicia na modalidade de debuxo entre os estudiantes de educación infantil, primaria e secundaria de Galicia.</p>
<p>Artigo 2º.-Premios e categorías.</p>
<p>1. Concederanse os seguintes premios para cada unha das categorías:</p>
<p>a) Primeiro Premio Medio Ambiente de Galicia modalidade de debuxo.</p>
<p>b) Segundo Premio Medio Ambiente de Galicia modalidade de debuxo.</p>
<p>c) Premio especial Medio Ambiente de Galicia para obra global, que será concedido ó centro educativo que presente o mellor conxunto.</p>
<p>2. Os premios están dotados con libros e material escolar por importe de 25.000 pesetas (150,25 euros) cada un. Ademais, o primeiro recibirá 50.000 pesetas (300,51 euros) e o segundo 25.000 pesetas (150,25 euros) en metálico.</p>
<p>O premio especial estará dotado con 200.000 pesetas (1.202,02 euros).</p>
<p>O pagamento dos premios farase con cargo ó concepto 15.04.342A.640.1 do orzamento vixente.</p>
<p>Tódolos premiados recibirán diploma acreditativo.</p>
<p>3. Os participantes farano por unha das seguintes categorías:</p>
<p>A. Educación infantil.</p>
<p>B. Educación primaria. Primeiro ciclo.</p>
<p>C. Educación primaria. Segundo ciclo.</p>
<p>D. Educación primaria. Terceiro ciclo.</p>
<p>E. Educación secundaria obrigatoria. Primeiro ciclo.</p>
<p>F. Educación secundaria. Segundo ciclo.</p>
<p>G. Bacharelato e ciclos formativos.</p>
<p>Artigo 3º.-Participación.</p>
<p>1. Poderán participar tódolos estudiantes de educación infantil, primaria, secundaria, formación profesional e educación especial de centros públicos ou privados da Comunidade Autónoma de Galicia.</p>
<p>2. Os traballos serán individuais e serán seleccionados e remitidos polo centro onde curse estudios o/a participante.</p>
<p>3. Deberán tratar sobre un tema relacionado co ambiente.</p>
<p>4. Presentaranse en tamaño DIN A4 e estarán realizados mediante algunhas das seguintes técnicas: lapis, carbón, tinta chinesa, rotulador, acuarela ou gouache. Excluiranse os traballos que non se axusten a estas características.</p>
<p>5. Cada un dos traballos levará escrito, no seu reverso, o pseudónimo da/do autora/autor e a categoría na que participa. Non irán asinados nin debe figurar neles o nome ou datos identificativos, agás o referido pseudónimo.</p>
<p>6. Cada centro educativo poderá participar cun máximo de cinco debuxos en cada unha das categorías.</p>
<p>7. Cada centro participante enviará tódolos traballos conxuntamente nun único envío, xunto cunha lista de acordo co anexo I desta convocatoria, na que se recolla o pseudónimo, nome da alumna ou alumno, curso e idade.</p>
<p>Artigo 4º.-Presentación e prazos.</p>
<p>O prazo de presentación dos traballos remata o 14 de maio de 1999. Remitiranse á Consellería de Medio Ambiente, Centro de Información e Tecnoloxía Ambiental, Departamento de Educación e Información Ambiental. R/ Basquiños, 2. 15071 Santiago de Compostela, ou en calquera dos lugares establecidos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 5º.-Xurado e concesión dos premios.</p>
<p>1. O xurado estará constituído polos seguintes membros:</p>
<p>Presidente: o director xeral do Centro de Información e Tecnoloxía Ambiental ou persoal en quen delegue.</p>
<p>Catro especialistas en artes plásticas designados polo director xeral do Centro de Información e Tecnoloxía Ambiental.</p>
<p>Secretario, con voz e sen voto: un membro do departamento de Educación e Información Ambiental.</p>
<p>2. Os premios poderán declararse desertos e o xurado estará facultado para establecer un accésit en cada categoría, que recibiría diploma acreditativo.</p>
<p>3. A Consellería de Medio Ambiente comunicará o acordo de concesión dos premios a cada un dos centros educativos ós que pertencen os premiados.</p>
<p>4. Os traballos presentados non lles serán devoltos ós seus autores. A Consellería de Medio Ambiente reserva para si o dereito a proceder á súa publicación e exposición pública sen ánimo de lucro.</p>
<p>Santiago de Compostela, 21 de abril de 1999.</p>
<p>José Carlos del Álamo Jiménez</p>
<p>Conselleiro de Medio Ambiente</p>

