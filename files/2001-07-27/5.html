---
date: '2001-07-27'
id: C68E
page: 10
number: 145
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 25 de xuño de 2001 pola que se convocan premios á innovación
  educativa.
range: Orde
url: 'https://www.xunta.gal/dog/Publicados/2001/20010727/AnuncioC68E_gl.html'
---
<p>A calidade da educación depende en grande medida da capacidade dos profesores e do sistema educativo para renovarse de acordo coas novas demandas sociais, as circunstancias sempre cambiantes do alumnado, os novos coñecementos científicos e didácticos, e os correspondentes métodos e instrumentos que estes coñecementos permiten. A innovación educativa, ó introducir novidades ou renova-la práctica docente, constitúe un elemento interno da calidade da educación.</p>
<p>O desenvolvemento dos currículos de educación infantil, educación primaria, educación secundaria obrigatoria e bacharelato para a Comunidade Autónoma de Galicia, é competencia dos centros, tanto a nivel de proxecto curricular como de programación de aula. Neste marco de desenvolvemento curricular, a Consellería de Educación e Ordenación Universitaria pretende impulsa-la innovación educativa nos niveis non universitarios e recoñece-lo traballo realizado polos profesores e profesoras que, individual ou colectivamente, están a levar adiante prácticas educativas innovadoras. Por todo isto, a presente orde establece as bases para a convocatoria e concesión de premios á innovación educativa.</p>
<p>En consecuencia co anteriormente exposto, a Consellería de Educación e Ordenación Universitaria, facendo uso das competencias que ten atribuídas,</p>
<p>DISPÓN:</p>
<p>Artigo 1º.-Obxecto.</p>
<p>O obxecto desta orde é a convocatoria de dezaseis premios á innovación educativa para as distintas etapas correspondentes ás ensinanzas non universitarias.</p>
<p>Artigo 2º.-Dotación económica.</p>
<p>Os dezaseis premios ós que se alude no artigo anterior estarán dotados economicamente segundo a seguinte distribución:</p>
<p>Un primeiro premio de 250.000 pesetas.</p>
<p>Cinco segundos premios de 150.000 pesetas.</p>
<p>Dez terceiros premios de 100.000 pesetas.</p>
<p>A cantidade total destinada a premios é, polo tanto, de dous millóns de pesetas, e o seu pagamento farase con cargo á aplicación orzamentaria 07.04.322I.640.1 unha vez realizada a retención correspondente.</p>
<p>Artigo 3º.-Condicións.</p>
<p>1. Poderá participar na presente convocatoria o profesorado dos centros públicos dependentes da Consellería de Educación e Ordenación Universitaria que estea en activo e imparta ensinanza nos niveis non universitarios.</p>
<p>2. Os concursantes, de xeito individual ou en grupo, deberán presentar un traballo de aplicación práctica na aula sobre calquera aspecto do currículo desenvolvido antes da data límite de entrega.</p>
<p>3. Os traballos presentados poderán abranguer calquera etapa, ciclo ou curso do ensino non universitario, e deberán explicita-los aspectos establecidos no punto 8 do presente artigo.</p>
<p>4. Os traballos que concorran deberán ser orixinais e non premiados con anterioridade.</p>
<p>5. O prazo de presentación dos traballos finaliza o 30 de setembro de 2001.</p>
<p>6. A Consellería de Educación e Ordenación Universitaria poderá proceder á reproducción, publicación e divulgación daqueles traballos que resulten premiados.</p>
<p>7. Os concursantes deberán presenta-lo traballo en soporte informático e en soporte papel (no caso do software educativo presentarase en papel unha descrición breve das súas características e finalidades), por triplicado, no rexistro da Consellería de Educación e Ordenación Universitaria, a través das distintas delegacións provinciais ou polas canles establecidas na Lei 30/1992, do 26 de novembro, de réxime xurídico das administracións públicas e do procedemento administrativo común. No caso de proceder ó envío certificado por correo, a instancia que debe acompaña-lo traballo estará datada e cuñada polo funcionario de correos antes de ser certificada.</p>
<p>8. Os traballos deberán ir acompañados da seguinte documentación:</p>
<p>a) Instancia dirixida á directora xeral de Ordenación Educativa e Formación Profesional, asinada polo autor ou, se é o caso, polo coordinador responsable do grupo de traballo, segundo o modelo do anexo da presente orde.</p>
<p>b) Certificación do director do centro educativo, acreditativa de que os concursantes prestan os seus servicios como persoal docente no devandito centro ou de que estiveron destinados neste durante a realización da experiencia.</p>
<p>c) Memoria descritiva, dun máximo de 20 folios, da experiencia educativa, na que se reflectirá a xustificación da actividade no marco do proxecto curricular de etapa e da programación de aula, os obxectivos e contidos desenvolvidos, a metodoloxía empregada, datas ou períodos da súa realización, desenvolvemento da experiencia e criterios e procedementos de avaliación. Farase fincapé na transferibilidade da experiencia e no traballo en equipo. Igualmente, poderá consta-la valoración, tanto dos profesores como dos alumnos participantes, sobre o traballo realizado respecto da consecución dos obxectivos previstos.</p>
<p>d) Anexos dos traballos ou actividades realizados polos alumnos durante a experiencia, se procede.</p>
<p>e) Declaración xurada de que a experiencia educativa presentada non foi premiada con anterioridade.</p>
<p>Artigo 4º.-Composición e funcións da comisión.</p>
<p>1. Os traballos que concursen e se axusten á presente convocatoria serán examinados e avaliados por unha comisión composta polos seguintes membros:</p>
<p>A directora xeral de Ordenación Educativa e Formación Profesional, ou persoa na que delegue, que actuará de presidente.</p>
<p>O subdirector xeral de Ordenación Educativa.</p>
<p>A subdirectora xeral de Formación Profesional e de Educación de Adultos.</p>
<p>O inspector xefe da Inspección Central.</p>
<p>O xefe do servicio de Ordenación e Innovación Educativa.</p>
<p>Un funcionario ou funcionaria do servicio de Ordenación e Innovación Educativa, que actuará como secretario, con voz pero sen voto.</p>
<p>2. A comisión, se é o caso, poderá contar co asesoramento de especialistas.</p>
<p>3. Os premios poderán ser declarados desertos.</p>
<p>4. Con carácter excepcional, e por acordo motivado da comisión, a directora xeral de Ordenación Educativa e Formación Profesional poderá efectua-la redistribución dos premios declarados desertos entre os adxudicados.</p>
<p>5. O prazo máximo de resolución será de tres meses contados a partir da publicación da convocatoria no Diario Oficial de Galicia.</p>
<p>6. A proposta de concesión de premios emitida pola comisión avaliadora elevarase ó conselleiro de Educación e Ordenación Universitaria, para a súa resolución e publicación no Diario Oficial de Galicia.</p>
<p>Contra esta resolución, que pon fin a vía administrativa, os interesados poderán interpor recurso potestativo de reposición perante o conselleiro de Educación e Ordenación Universitaria no prazo dun mes, contado a partir do día seguinte ó da súa publicación no Diario Oficial de Galicia, segundo o disposto nos artigos 116 e 117 da Lei 4/1999, de modificación da Lei 30/1892, de réxime xurídico das administracións públicas e do procedemento administrativo común, ou ben directamente o recurso contencioso-administrativo, no prazo de dous meses, perante o Tribunal Superior de Xustiza de Galicia.</p>
<p>Artigo 5º.-Certificación.</p>
<p>A Administración educativa poderalles recoñecer ós participantes os traballos dos cales sexan avaliados positivamente, mediante expedición de certificado, as actividades de innovación realizadas no marco da presente convocatoria.</p>
<p>Artigo 6º.-Retirada da documentación.</p>
<p>Os interesados ou os seus representantes legais poderán retira-la documentación dos traballos non premiados, na Dirección Xeral de Ordenación Educativa e Formación Profesional no prazo de 30 días a partir da publicación da resolución da presente convocatoria.</p>
<p>Disposición derradeira</p>
<p>A presente orde entrará en vigor a partir do día seguinte ó da súa publicación.</p>
<p>Santiago de Compostela, 25 de xuño de 2001.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

