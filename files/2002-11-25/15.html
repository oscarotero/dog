---
date: '2002-11-25'
id: '19882'
page: 16
number: 227
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 19 de novembro de 2002 pola que se convocan unhas xornadas sobre
  o procedemento de disciplina urbanística.
range: Resolución
url: 'https://www.xunta.gal/dog/Publicados/2002/20021125/Anuncio19882_gl.html'
---
<p>Dentro do Plan de actividades da Escola Galega de Administración Pública para o 2002 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración coa Revista de Derecho Urbanístico y Medio Ambiente, unhas xornadas sobre o procedemento de disciplina urbanística, convocatoria que se desenvolverá conforme as seguintes bases:</p>
<p>1. Obxectivos.</p>
<p>A través destas xornadas preténdese analiza-los problemas máis comúns, relevantes e actuais da disciplina urbanística na lexislación urbanística galega, facendo un especial fincapé nas novidades que achega o proxecto de Lei do solo de Galicia. Desde o réxime xurídico dos dereitos de propietarios e da protección da legalidade urbanística, as clases de solo, ata a tramitación dos expedientes sancionadores, pasando pola prescrición no eido urbanístico, estas xornadas repasarán con amplitude tódalas posibles actuacións tendentes a conseguir un correcto desenvolvemento urbanístico.</p>
<p>2. Contido.</p>
<p>Trataranse estes temas:</p>
<p>-Réxime xurídico dos dereitos e deberes dos propietarios. Clases de solo. A súa vinculación á disciplina, na lexislación galega vindeira (I e II).</p>
<p>-Tramitación dos expedientes de disciplina urbanística: especialidades procedementais e análise dun suposto práctico.</p>
<p>-Tramitación dos expedientes sancionadores: especialidades procedementais e análise dun suposto práctico.</p>
<p>-Réxime xurídico da protección da legalidade urbanística na normativa galega: obras sen licencia en curso de execución, obras terminadas sen licencia e outros actos carentes de autorización.</p>
<p>-Réxime sancionador da normativa urbanística galega: tipificación das infraccións urbanísticas, persoas responsables, sancións e regras para determina-la contía das sancións.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos do edificio administrativo da Xunta de Galicia en Lugo (Ronda da Muralla, 70, da citada cidade), os días 16 e 17 de decembro de 2002.</p>
<p>5. Inscrición.</p>
<p>-Prazo: remata o xoves, día 12 de decembro de 2002.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, Polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando por teléfono, o día 13 de decembro, de 8.30 a 14.30 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 19 de novembro de 2002.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

