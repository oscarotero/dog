---
date: '1999-06-08'
id: 9F9E
page: 7
number: 108
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Resolución do 31 de maio de 1999, da Dirección Xeral de Producción
  Agropecuaria, pola que se convoca un curso de aplicador/manipulador de
  praguicidas de usos fitosanitario e gandeiro.
range: Resolución
url: 'https://www.xunta.gal/dog/Publicados/1999/19990608/Anuncio9F9E_gl.html'
---
<p>A Orde do 30 de xullo de 1997, conxunta das consellerías de Agricultura, Gandería e Montes e de Sanidade e Servicios Sociais, pola que se establece na Comunidade Autónoma de Galicia a normativa reguladora para a homologación de cursos de capacitación para realizar tratamentos con praguicidas, así como para a obtención do carné de manipulador destes productos, establece no seu artigo 9 a obrigatoriedade de que o organismo oficial responsable publique no Diario Oficial de Galicia a información correspondente a cada curso que vaia celebrar.</p>
<p>En consecuencia, anúnciase a convocatoria dun curso de aplicador/manipulador de praguicidas que se celebrará de acordo coas seguintes bases:</p>
<p>1. Clase de curso que se vai impartir.</p>
<p>Curso de aplicador/manipulador de productos fitosanitarios e de uso gandeiro. Nivel básico.</p>
<p>2. Datos do organismo organizador.</p>
<p>O organismo organizador será o Servicio de Sanidade Vexetal da Subdirección Xeral de Sanidade e Producción Vexetal.</p>
<p>3. Obxectivos dos cursos.</p>
<p>Conseguir unha formación adecuada para o persoal dos establecementos e empresas que manipulen ou presten servicios de tratamentos con praguicidas fitosanitarios ou de uso gandeiro, co obxecto de que poidan obte-lo carné de manipulador destes productos que os capacite para exerce-la dita actividade en todo o territorio estatal.</p>
<p>4. Destinatarios.</p>
<p>a) Destinatarios: aplicadores, persoal de establecementos e servicios praguicidas, agricultores e público en xeral.</p>
<p>b) Nº de prazas: o número de alumnos que poderán participar será de 30 como máximo.</p>
<p>c) Criterios de selección: o solicitante deberá ter idade laboral para poder traballar con praguicidas. Terán preferencia na selección os técnicos titulados do ciclo de grao medio en traballos forestais e de conservación do medio natural, capataces forestais graduados no Centro de Capacitación Forestal de Lourizán (Pontevedra) e traballadores forestais cualificados do Centro de Investigación Forestal de Lourizán (Pontevedra).</p>
<p>5. Celebración.</p>
<p>As clases correspondentes a este curso levaranse a cabo na Escola de Capacitación Forestal de Lourizán.</p>
<p>Enderezo: Igrexa, 19. Municipio: Lourizán. Provincia: Pontevedra. C.P.: 36153. Teléfono: 986 85 64 00. Fax: 986 85 64 20.</p>
<p>-Duración e horario: o curso terá lugar do 21 ó 25 de xuño de 1999.</p>
<p>A duración do curso será como mínimo de 21 horas lectivas distribuídas en 13 horas de clases teóricas e 8 de clases prácticas.</p>
<p>O horario do curso será das 15 ás 19 horas de luns a xoves e das 9 ás 14 horas do venres.</p>
<p>6. Programa.</p>
<p>Os temarios que se impartirán son os que figuran no anexo II.</p>
<p>7. Coordinador técnico do curso.</p>
<p>De acordo coa facultade conferida no artigo 10 da Orde do 30 de xullo de 1997, o coordinador técnico por parte da Dirección Xeral de Producción Agropecuaria será Fernando Coduras Orera, xefe da Área de Defensa dos Vexetais.</p>
<p>8. Solicitudes e inscrición.</p>
<p>a) Documentación: o persoal que desexe participar neste curso deberá presentar cuberta a solicitude que figura como anexo I xunto cunha fotocopia compulsada do DNI e, se é o caso, certificación do organismo ou servicio de praguicidas especificando o labor que desempeña o solicitante nel.</p>
<p>A documentación sinalada anteriormente presentarase nos rexistros xerais da Consellería de Agricultura, Gandería e Política Agroalimentaria en horario das 9 ás 14 horas, ou en calquera das oficinas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación será de 10 día naturais, contados desde o seguinte ó da publicación desta resolución.</p>
<p>b) Admisión: a relación de solicitantes admitidos expoñerase no taboleiro de anuncios do organismo convocante e do centro, no prazo de 5 días naturais, contados a partir do seguinte ó do remate do prazo sinalado para a inscrición.</p>
<p>9. Certificación de superación do curso.</p>
<p>É obrigatoria a asistencia a tódolas sesións do curso. Rematado este, a entidade organizadora realizará as probas pertinentes que avalen os coñecementos adquiridos polo alumno e, no caso de superalas, expedirá o certificado co que poderá solicitar da Dirección Xeral de Producción Agropecuaria o carné de manipulador de productos fitosanitarios e de uso gandeiro, nivel básico, que é o único documento válido para poder exerce-la actividade e para os efectos de inspección por parte dos organismos oficiais correspondentes.</p>
<p>Santiago de Compostela, 31 de maio de 1999.</p>
<p>Antonio Cres</p>
<p>ANEXO II</p>
<p>Programa do curso de nivel básico para</p>
<p>productos fitosanitarios e de uso gandeiro</p>
<p>1. Praguicidas: descrición e xeneralidades.</p>
<p>2. Riscos derivados da utilización dos praguicidas.</p>
<p>3. Perigosidade dos praguicidas para a saúde. Intoxicacións.</p>
<p>4. Práctica da protección fitosanitaria. Relación traballo-saúde, primeiros auxilios no caso de intoxicación.</p>
<p>5. Medidas preventivas e protectoras para evita-lo risco de uso de praguicidas.</p>
<p>6. Boa práctica fitosanitaria. Protección do ambiente e normas legais.</p>
<p>7. Exercicios prácticos.</p>
<p>8. Proba de avaliación.</p>

