---
date: '2020-04-02'
id: G0177-310320-0001
page: 17745
number: 65
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 30 de marzo de 2020 pola que se acorda a aplicación de medidas
  derivadas da declaración do estado de alarma no servizo de claves concertadas
  da Administración xeral e do sector público autonómico de Galicia Chave365.
range: Resolución
url: >-
  https://www.xunta.gal/dog/Publicados/2020/20200402/AnuncioG0177-310320-0001_gl.html
---
<p>O protocolo de identificación e sinatura electrónicas da Administración xeral e do sector público autonómico de Galicia, aprobado por Orde do 6 de febreiro de 2014, regulou o sistema de claves concertadas Chave365 como mecanismo alternativo aos certificados electrónicos para a identificación e sinatura das persoas interesadas. </p>
    <p>O dito protocolo establece no seu punto 1.2.1.4 que a validez do mecanismo de claves concertadas será dun máximo de catro anos e no punto 1.2.1.2 que a modificación por parte do cidadán da clave de acceso ao sistema deberá realizarse, polo menos, con periodicidade anual.</p>
    <p>Así mesmo, establece que no suposto de bloqueo dun código de usuario, o cidadán poderá rexenerar a clave ante as oficinas de rexistro ou de forma electrónica na sede electrónica da Xunta de Galicia a través do uso dun certificado electrónico recoñecido.</p>
    <p>Actualmente máis de 200.000 persoas son usuarias do sistema de identificación e sinatura Chave365, o que lles permite o acceso electrónico a distintos servizos electrónicos do sector público autonómico, como a sede electrónica ou o servizo É-Saúde.</p>
    <p>O Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19, establece na súa disposición adicional cuarta que os prazos de suspensión e caducidade de calquera acción e dereito quedan suspendidos durante o prazo de vixencia do estado do alarma e, se for o caso, das prórrogas que se adopten.</p>
    <p>Así mesmo, o dito decreto establece que durante a vixencia do estado de alarma os cidadáns estarán suxeitos a medidas de limitación da liberdade de circulación. Estas medidas dificultan, e na maioría dos casos impiden, que as persoas poidan realizar trámites presencialmente, polo que a dispoñibilidade de medios electrónicos de identificación e sinatura se fai especialmente necesaria. </p>
    <p>O acordo do Centro de Coordinación Operativa (Cecop), mediante o cal se adoptan medidas preventivas en lugares de traballo do sector público autonómico como consecuencia da evolución epidemiolóxica do coronavirus COVID-19, publicado por Resolución do 15 de marzo de 2020, da Secretaría Xeral Técnica da Consellería de Presidencia, Administracións Públicas e Xustiza, prevé no seu punto oitavo a suspensión de prazos de prescrición e caducidade durante a vixencia do estado de alarma na Comunidade Autónoma de Galicia.</p>
    <p>Nestas circunstancias cómpre tomar as medidas oportunas para aplicar a suspensión da caducidade das contas de usuario e das claves de acceso ao sistema Chave365 para garantir o acceso aos servizos electrónicos do sector público autonómico.</p>
    <p>A disposición adicional primeira da Orde do 6 de febreiro de 2014, pola que se aproba o protocolo de identificación e sinatura electrónicas da Administración xeral e do sector público autonómico de Galicia, autoriza a Axencia para a Modernización Tecnolóxica de Galicia para ditar as resolucións que sexan necesarias para o desenvolvemento e execución do protocolo de identificación e sinatura electrónicas da Administración xeral e do sector público autonómico de Galicia.</p>
    <p>Así mesmo, a Resolución conxunta do 3 de setembro de 2015, da Vicepresidencia e Consellería de Presidencia, Administracións Públicas e Xustiza e da Axencia para a Modernización Tecnolóxica de Galicia, pola que se acorda a posta en funcionamento de Chave365, servizo de claves concertadas da Administración xeral e do sector público autonómico de Galicia, establece no seu punto segundo que a Amtega adoptará as medidas necesarias para que a accesibilidade, dispoñibilidade, integridade e seguridade do sistema respondan ás exixencias normativas vixentes. </p>
    <p>Á vista do exposto, a directora da Axencia para a Modernización Tecnolóxica de Galicia</p>
    <h2>RESOLVE:</h2>
    <p>Primeiro. <em>Ampliación do período de validez do mecanismo de claves concertadas</em></p>
    <p>Amplíase o período de validez do mecanismo de claves concertadas para aquelas persoas ás cales o dito período de validez lles remate durante a vixencia do estado de alarma e polo tempo de duración deste.</p>
    <p>Segundo. <em>Exención da obrigatoriedade de modificación anual da clave de acceso</em></p>
    <p>As persoas ás cales corresponda realizar a modificación da súa clave de acceso durante a vixencia do estado de alarma poderán seguir utilizando o sistema aínda que non realicen a modificación da clave durante o dito período. </p>
    <p>Terceiro. <em>Habilitación de mecanismos non presenciais de rexeneración da clave de acceso</em></p>
    <p>No caso de ser necesario, poderanse habilitar mecanismos non presenciais de rexeneración das claves de acceso en caso de bloqueos durante a vixencia do estado de alarma. Estes mecanismos garantirán a identificación do cidadán por medios non presenciais, como a achega de información coñecida por ambas as partes, o uso de videochamadas ou outros similares, que ofrezan as medidas de seguridade oportunas. </p>
    <p>Cuarto. <em>Entrada en vigor</em></p>
    <p>Esta resolución entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 30 de marzo de 2020</p>
    <footer><p>Mar Pereira Álvarez<br>Directora da Axencia para a Modernización Tecnolóxica de Galicia</p></footer>

