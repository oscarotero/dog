---
date: '2016-12-14'
id: G0198-051216-0001
page: 54521
number: 237
agency: Axencia Galega de Innovación
section: III. Outras disposicións.
title: >-
  RESOLUCIÓN do 23 de novembro de 2016 pola que se adxudican as axudas para a
  creación, posta en marcha e consolidación de unidades mixtas de investigación
  aliñadas cos retos estratéxicos e prioridades identificados na RIS3 para
  Galicia, cofinanciadas polo Fondo Europeo de Desenvolvemento Rexional (Feder)
  no marco do programa operativo Feder Galicia 2014-2020, convocadas pola
  Resolución do 17 de xuño de 2016.
range: Resolución
url: >-
  https://www.xunta.gal/dog/Publicados/2016/20161214/AnuncioG0198-051216-0001_gl.html
---
<p>A Resolución da Axencia Galega de Innovación, do 17 de xuño de 2016 (DOG núm. 138, do 21 de xullo), estableceu as bases reguladoras para a concesión, en réxime de concorrencia competitiva, das subvencións para a creación, posta en marcha e consolidación de unidades mixtas de investigación aliñadas cos retos estratéxicos e prioridades identificados na RIS3 para Galicia, cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e procedeu á súa convocatoria para o ano 2016.</p>
    <p>Os artigos 3 e 4 desta resolución de convocatoria establecen os requisitos que deben cumprir, respectivamente, os beneficiarios e as unidades mixtas de investigación para poder optar ás axudas.</p>
    <p>Unha vez revisada a documentación dos expedientes, o órgano instrutor formulou proposta de resolución de inadmisión das solicitudes que non cumprían coas exixencias contidas na convocatoria, nas bases reguladoras ou na normativa de subvencións, conforme o establecido no artigo 11.5 das bases reguladoras.</p>
    <p>As solicitudes que resultaron admitidas foron obxecto de avaliación conforme os criterios de valoración establecidos no artigo 13 das bases reguladoras.</p>
    <p>A comisión de valoración prevista no artigo 12 das bases reguladoras, reunida o 10 de novembro de 2016, elaborou unha proposta de financiamento das solicitudes por orde decrecente da puntuación acadada tendo en conta os informes de valoración emitidos polos expertos. </p>
    <p>Así mesmo, a comisión de valoración propuxo a denegación das solicitudes que non acadaron unha puntuación mínima de 60 puntos conforme o disposto no artigo 13 das bases reguladoras.</p>
    <p>No artigo 16 da convocatoria regúlase a resolución e notificación destas axudas unha vez que a comisión de valoración seleccione as solicitudes admitidas e emita un informe no cal se concrete o resultado da avaliación efectuada e a contía da axuda proposta, conforme os criterios establecidos nos artigos 13 e 14.</p>
    <p>De acordo con isto, e atendendo á proposta elaborada na sesión do 10 de novembro de 2016 pola comisión de valoración,</p>
    <p>RESOLVO:</p>
    <p>1. Conceder as axudas para a creación, posta en marcha e consolidación das unidades mixtas de investigación que figuran como anexo I a esta resolución por orde decrecente de puntuación, por un importe total de 4.992.665,42 euros, coa seguinte distribución:</p>
    <table>
     <tbody>
      <tr>
       <td>Aplicación orzamentaria</td>
       <td>Ano 2016 (€)</td>
       <td>Ano 2017 (€)</td>
       <td>Ano 2018 (€)</td>
       <td>Ano 2019 (€)</td>
       <td>Total (€)</td>
      </tr>
      <tr>
       <td>09.A3.561A.781.0</td>
       <td>109.956,25</td>
       <td>2.557.709,17</td>
       <td>1.200.000,00</td>
       <td>1.125.000,00</td>
       <td>4.992.665,42</td>
      </tr>
     </tbody>
    </table>
    <p>Estas axudas están cofinanciadas no marco do programa operativo Feder Galicia 2014-2020, eixe 1 «Potenciar a investigación, o desenvolvemento tecnolóxico e a innovación», prioridade de inversión 1b «O fomento do investimento empresarial en I+i, o desenvolvemento de vínculos e sinerxías entre as empresas, os centros de investigación e desenvolvemento e o sector do ensino superior, en particular mediante o fomento do investimento no desenvolvemento de produtos e servizos, a transferencia de tecnoloxía, a innovación social, a innovación ecolóxica, as aplicacións de servizo público, o estímulo da demanda, a interconexión en rede, as agrupacións e a innovación aberta a través dunha especialización intelixente, e mediante o apoio á investigación tecnolóxica e aplicada, liñas piloto, accións de validación precoz dos produtos, capacidades de fabricación avanzada e primeira produción, en particular, en tecnoloxías facilitadoras esenciais e difusión de tecnoloxías polivalentes». Obxectivo específico 1.2.3. «Fomento e xeración de coñecemento de fronteira, desenvolvemento de tecnoloxías emerxentes, tecnoloxías facilitadoras esenciais e coñecemento orientado aos retos da sociedade».</p>
    <p>O pagamento destas axudas realizarase conforme o establecido no artigo 23 da resolución de convocatoria. </p>
    <p>Para a xustificación da subvención deberase presentar a documentación indicada no artigo 22 da convocatoria nos prazos establecidos no punto 2 do citado artigo (modificado pola Resolución do 25 de outubro de 2016, publicada no DOG núm. 207, do 31 de outubro).</p>
    <p>2. Denegar a axuda solicitada pola Universidade da Coruña (IN853A-2016/07) por non ter acadado a puntuación mínima de 60 puntos establecida na convocatoria para ser financiable. </p>
    <table>
     <tbody>
      <tr>
       <td>Nº de exp.</td>
       <td>Modalidade</td>
       <td>Representante UMI Solicitante</td>
       <td>NIF</td>
       <td>Integrantes UMI</td>
       <td>Denominación UMI</td>
      </tr>
      <tr>
       <td>IN853A-2016/07</td>
       <td>Nova UMI</td>
       <td>UDC</td>
       <td>Q6550005J</td>
       <td>UDC
        Emalcsa</td>
       <td>Unidade mixta de investigación UDC-Emalcsa «plataforma Dusa»</td>
      </tr>
     </tbody>
    </table>
    <p>Contra esta resolución, sen prexuízo de que os interesados poidan exercer calquera outro que consideren procedente, poderán interpor recurso de alzada no prazo dun mes desde o día seguinte ao da publicación desta resolución no <em>Diario Oficial de Galicia</em>, ante o presidente da Axencia Galega de Innovación.</p>
    <p>Santiago de Compostela, 23 de novembro de 2016</p>
    <footer><p>O director da Axencia Galega de Innovación<br>P.S. (Orde do 8.7.2016; DOG núm. 131, do 12 de julio)<br>Borja Verea Fraiz<br>Secretario xeral técnico da Consellería de Economía, Emprego e Industria</p></footer>

