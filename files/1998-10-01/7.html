---
date: '1998-10-01'
id: 24AA
page: 10
number: 191
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 4 de agosto de 1998, da Delegación Provincial da Coruña, pola
  que se dispón a inscrición no rexistro e a publicación, no Diario Oficial de
  Galicia, do convenio colectivo da entidade Cáritas Diocesana Santiago
  Interparroquial da Coruña.
range: Resolución
url: 'https://www.xunta.gal/dog/Publicados/1998/19981001/Anuncio24AA_gl.html'
---
<p>Visto o expediente do convenio colectivo da entidade Cáritas Diocesana Santiago Interparroquial da Coruña que tivo entrada nesta delegación provincial o día 24-7-1998, subscrito en representación da parte económica polos representantes da entidade e da parte social polos traballadores o día 1-7-1998, de conformidade co disposto no artigo 90.2º e 3º da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 4 de agosto de 1998.</p>
<p>Mª Reyes Carabel Pedreira</p>
<p>Delegada provincial da Coruña</p>
<p>Convenio colectivo de Cáritas Diocesana de Santiago de Compostela Interparroquial da Coruña</p>
<p>Capítulo I</p>
<p>Ámbito de aplicación</p>
<p>Artigo 1º.-Ámbito territorial.</p>
<p>O presente convenio afecta tódalas dependencias e servicios existentes na actualidade ou que se puidesen crear no futuro no ámbito territorial de Cáritas Interparroquial da Coruña.</p>
<p>Artigo 2º.-Ámbito funcional.</p>
<p>O presente convenio colectivo regula as relacións laborais entre Cáritas Interparroquial da Coruña e o persoal que presta os seus servicios nos centros de traballo dependentes do dito organismo.</p>
<p>Artigo 3º.-Ámbito persoal.</p>
<p>O presente convenio é de aplicación a tódolos traballadores, sexa cal sexa a súa modalidade de contratación e que realicen as súas funcións nos centros e servicios dependentes de Cáritas Interparroquial.</p>
<p>Artigo 4º.-Ámbito temporal.</p>
<p>O presente convenio entrará en vigor o 1 de xaneiro de 1997 e manterá a súa vixencia ata o 31 de decembro de 1998, retrotraéndose os seus efectos ó 1 de xaneiro de 1997 se a súa publicación fose posterior á dita data.</p>
<p>Artigo 5º.-Denuncia.</p>
<p>A denuncia do presente convenio efectuarase por escrito, que presentará a parte denunciante á outra parte, cunha antelación mínima de dous meses ó remate da súa vixencia.</p>
<p>No caso de non efectuarse a denuncia en tempo e forma, entenderase automaticamente prorrogado o convenio por prazos anuais. Neste caso, tódolos conceptos económicos serán incrementados tendo en conta o incremento do índice de prezos para o consumo previsto para o ano seguinte.</p>
<p>Artigo 6º.-Garantía ad personam.</p>
<p>Respectaranse as condicións económicas e sociais que sexan máis beneficiosas para os traballadores e que viñesen desfrutando á entrada en vigor deste convenio.</p>
<p>Artigo 7º.-Vinculación á totalidade.</p>
<p>As condicións aquí pactadas forman un todo orgánico e indivisible, e para efectos da súa aplicación práctica serán consideradas globalmente.</p>
<p>Capítulo II</p>
<p>Organización e réxime de traballo</p>
<p>Artigo 8º.-Norma xeral.</p>
<p>A organización técnica do traballo corresponde á comisión permanente da institución, que poderá establecer cantos sistemas de organización, racionalización e modernización considere oportunos, así como calquera estructuración das seccións, departamentos</p>
<p>e centros de traballo, podendo move-lo seu persoal dentro destes sempre que se realice de conformidade coas disposicións legais vixentes sobre a materia. O traballador está obrigado a realiza-lo traballo convido baixo a dirección da entidade ou persona na que esta delegue.</p>
<p>Capítulo III</p>
<p>Clasificación profesional</p>
<p>Artigo 9º.-Disposicións xerais.</p>
<p>As clasificacións de persoal consignadas neste convenio son simplemente enunciativas, e non supoñen a obriga de ter cubertas tódalas prazas relacionadas.</p>
<p>Así mesmo, os distintos cometidos asignados a cada categoría son simplemente informativos, pois todo traballador está obrigado a executar cantos traballos e operacións lle ordenen os superiores, dentro do xeral cometido propio da súa competencia profesional, ou cando por circunstancias excepcionais e de urxencia sexa necesaria a súa colaboración persoal.</p>
<p>Artigo 10º.-Clasificación profesional.</p>
<p>Todo o persoal laboral que preste os seus servicios nos centros pertencentes a Cáritas Interparroquial da Coruña clasificarase, en atención á capacitación para a función que desenvolvan, nos seguintes grupos profesionais:</p>
<p>a) Titulados superiores.</p>
<p>b) Titulados medios.</p>
<p>c) Persoal técnico administrativo.</p>
<p>d) Profesionais de oficio.</p>
<p>e) Persoal subalterno e persoal non cualificado.</p>
<p>Artigo 11º.-Traballos de superior e inferior categoría.</p>
<p>Cando un traballador realice tarefas correspondentes a unha categoría superior, pero non proceda legal ou convencionalmente o ascenso, o traballador terá dereito a percibi-la diferencia retributiva entre a categoría asignada e a función que efectivamente realice.</p>
<p>Cando o traballador de inferior categoría realice funcións de categorías superiores ás que lle corresponden, de forma permanente e estable, e por un período superior a seis meses durante un ano ou oito meses durante dous anos, pode reclamar perante a dirección da entidade ou organismo competente a categoría profesional adecuada.</p>
<p>A realización de traballos de categoría superior e inferior responderá a necesidades excepcionais e perentorias e durará o tempo mínimo imprescindible.</p>
<p>O traballador só poderá realizar traballos de categoría inmediatamente inferior á súa durante un período non superior a 30 días consecutivos. Transcorrido o período citado, o traballador non poderá volver ocupar un posto de categoría inferior ata que transcorra un ano.</p>
<p>Capítulo IV</p>
<p>Tempo de traballo</p>
<p>Artigo 12º.-Xornada de traballo.</p>
<p>Establécese unha xornada laboral de 2.085 horas anuais, tanto en xornada continuada como partida, distribuídas de luns a domingo segundo as peculiaridades propias de cada servicio, e cos descansos que regulamentariamente se establezan no calendario laboral, respectando en todo caso a lexislación vixente.</p>
<p>As horas de traballo efectivo, unha vez descontados os días festivos e vacacións, quedan reducidas a 1.832 horas anuais para 1997 e a 1.816 horas anuais en 1998.</p>
<p>Artigo 13º.-Horarios e quendas.</p>
<p>A empresa, dentro das súas facultades organizativas e respectando sempre o número de horas laborables do ano, encargarase de establece-los horarios de inicio e fin da xornada de cada persoa, así como a organización das distintas quendas de traballo nos casos en que se realice a tarefa baixo a modalidade de traballo a quendas.</p>
<p>A empresa poderá establecer un sistema de control de asistencia, sen que o tempo reflectido no rexistro de asistencia signifique, por si só, horas efectivas de traballo.</p>
<p>Na modalidade de traballo a quendas, ningún traballador poderá abandona-lo seu posto de traballo unha vez rematada a súa xornada laboral, ata que non chegue o relevo correspondente.</p>
<p>O calendario laboral será establecido anualmente pola entidade, comunicándollo ós representantes dos traballadores, e deberá estar exposto o correspondente a cada centro de traballo á vista de tódolos seus traballadores, co fin de que cada un coñeza a súa xornada laboral, que só poderá ser modificada por causas de forza maior.</p>
<p>Artigo 14º.-Vacacións.</p>
<p>1. Duración.</p>
<p>As vacacións anuais serán de 30 días naturais desfrutados de forma continuada equivalentes, durante a vixencia deste convenio, a 21 días laborables do calendario de traballo de cada posto, desfrutadas entre os meses de xaneiro a decembro.</p>
<p>Non se terá dereito ó desfrute das vacacións ata que non se completasen seis meses de traballo efectivo na institución.</p>
<p>2. Organización e calendario.</p>
<p>O calendario de vacacións debe quedar elaborado antes do 28 de febreiro de cada ano, seguíndose na elección da quenda de vacacións un sistema rotativo, tendo preferencia de elección, o primeiro ano, entre os traballadores que compoñan cada grupo segundo a súa antigüidade na empresa.</p>
<p>3. Obrigatoriedade e retribución.</p>
<p>As vacacións deben desfrutarse durante o ano natural, non sendo posible acumulalas a anos seguintes nin poden ser compensables economicamente agás nos</p>
<p>casos de liquidación por finiquito. Por iso, calquera que fose a causa, non desfrutalas durante o ano natural supón a perda delas ou da fracción pendente de desfrute.</p>
<p>A retribución deste período será o importe resultante de acha-la media dos meses transcorridos do ano natural e ata un máximo de seis meses, tomándose para o dito cómputo o salario base, a antigüidade e o complemento por penosidade.</p>
<p>4. Enfermidade.</p>
<p>Se durante o desfrute das vacacións o traballador se encontrase en situación de IT, estas non se interrompen nin son conmutables por novos períodos. O traballador, non obstante, neste caso terá dereito ás súas percepcións salariais a razón da totalidade dos seus haberes durante a duración das vacacións.</p>
<p>Artigo 15º.-Permisos e licencias.</p>
<p>Os traballadores, logo de aviso e xustificación, poderán ausentarse do traballo con dereito a remuneración, por algún dos motivos e polo tempo seguinte:</p>
<p>a) 15 días naturais en caso de matrimonio.</p>
<p>b) 3 días naturais por falecemento de familiares ata segundo grao por consanguinidade ou afinidade; se nestes casos o traballador fose o que levase os trámites legais correspondentes ante a autoridade, por falta doutros parentes de grao máis proximo, e os días a que ten dereito fosen festivos, estes ampliaranse nun día laborable.</p>
<p>c) Os citados días de permiso por supostos de falecemento ampliaranse en dous días naturais máis no caso de que o traballador necesitase realizar un desprazamento superior a 300 quilómetros.</p>
<p>d) Polo nacemento dun fillo ou adopción, o traballador, cónxuxe ou convivente terá dereito a 3 días naturais de permiso, consecutivos ou non, dos que polo menos dous deben ser laborables, e abranguidos no período de 15 días a partir da data do nacemento ou chegada do adoptado ó fogar; cando o traballador necesite desprazarse fóra da localidade, o dito permiso ampliarase a 5 días naturais.</p>
<p>e) 3 días naturais en caso de enfermidade grave de parentes ata o 2º grao de consanguinidade ou afinidade.</p>
<p>f) Polo tempo necesario para que o traballador asista ou acompañe os seus fillos a consultas médicas, cando non fose posible acudir fóra das horas de traballo, e mediante a xustificación correspondente.</p>
<p>g) 1 día por traslado de domicilio habitual.</p>
<p>h) Polo tempo necesario para o cumprimento de deberes inescusables de carácter público e persoal, xustificándoo adecuadamente.</p>
<p>i) Polo tempo necesario para atende-los danos producidos por catástrofes nos bens inmobles que constitúan a vivenda habitual do traballador, con xustificación.</p>
<p>j) Para realizar funcións sindicais ou de representación de persoal, nos termos establecidos legalmente, e neste convenio.</p>
<p>k) Para realizar exames, cando curse con regularidade estudios para a consecución de títulos oficiais académicos ou profesionais, o traballador terá dereito ó correspondente permiso, que abranguerá un día por exame, que se ampliará un día máis se se precisa para traslados a outra poboación situada a máis de 300 km.</p>
<p>l) 1 día de permiso por voda dun familiar de primeiro grao.</p>
<p>m) 1 día de permiso en caso de separación ou divorcio.</p>
<p>n) Ata 5 días no ano, tomados dunha soa vez ou en dúas partes, sen retribuír, solicitándoo cunha antelación mínima de 48 horas, que serán concedidos sempre que as necesidades do servicio o permitan.</p>
<p>Artigo 16º.-Cursos de formación.</p>
<p>Os cursos de formación e promoción do persoal, organizados ou propostos pola institución realizaranse preferentemente durante o horario laboral, sempre e cando nos ditos horarios non se prexudique o labor que hai que realizar na xornada ordinaria de traballo. En todo caso, computarase a asistencia como horas traballadas.</p>
<p>Terán preferencia para a asistencia ós cursos, os traballadores que estean desempeñando labores directamente relacionados coa materia obxecto do curso, e dentro destes aqueles que participasen menor número de cursos. As decisións ó respecto adoptaranse por acordo entre a institución e os representantes designados polo comité de empresa.</p>
<p>Artigo 17º.-Excedencias.</p>
<p>A excedencia poderá ser voluntaria ou forzosa, nos termos contidos nos puntos seguintes:</p>
<p>1. Excedencia forzosa.</p>
<p>Serán causa dela:</p>
<p>a) A designación ou elección para un cargo público que imposibilite a asistencia ó traballo.</p>
<p>b) A prestación do servicio militar ou prestación social substitutoria, e polo tempo da súa duración.</p>
<p>c) O exercicio de funcións sindicais de ámbito provincial ou superior, e sempre que a central sindical á que pertenza o traballador teña no sector a representatividade que estipula a lei.</p>
<p>d) Calquera outra causa que legalmente se estableza.</p>
<p>O traballador que desfrute de excedencia forzosa ten dereito a reserva do posto de traballo e cómputo da antigüidade e durante todo o tempo que permaneza nesta situación.</p>
<p>Desaparecida a causa que motivou a excedencia, o traballador deberá solicita-la reincorporación á institución no prazo de 30 días naturais desde que se produza tal circunstancia, debendo reincorporarse á súa tarefa no prazo máximo de sete días contados desde a súa solicitude de reincorporación. De non facelo así perderá todo dereito á reserva do posto de traballo e demais circunstancias propias da excedencia forzosa.</p>
<p>2. Excedencia voluntaria.</p>
<p>Concederáselle ó traballador, logo de petición por escrito con 30 días de antelación, que teña polo menos un ano de antigüidade na institución, e que non lle fose concedida outra excedencia voluntaria durante os catro anos anteriores.</p>
<p>O permiso de excedencia voluntaria concederase por un mínimo dun ano con reserva do posto de traballo. Poderá ser prorrogable ata cinco anos, con preferencia ó reingreso, neste caso, no posto de traballo que desempeñase, sempre que este non fose cuberto por outro traballador, podendo en caso contrario optar entre o reingreso nun posto de traballo de igual categoría e funcións similares, se o houbese dispoñible, ou esperar a que se produza unha vacante no posto que desempeñaba con anterioridade a solicita-la excedencia.</p>
<p>Durante o tempo de excedencia voluntaria non se computará a antigüidade.</p>
<p>A reincorporación ó posto de traballo, unha vez rematado o período de excedencia e conforme o expresado no parágrafo 2º do presente artigo, deberá realizarse ó día seguinte do dito remate.</p>
<p>Se a concesión da excedencia voluntaria fose motivada polo desfrute dunha bolsa, viaxe de estudios ou participación en cursos de perfeccionamento propios da especialidade do traballador, e non excedese dun ano, computaráselle a antigüidade durante o dito período e terá dereito a reincorporarse ó posto de traballo no que estivese desempeñando o seu labor, ó que se deberá reintegrar no prazo máximo de 7 días desde o remate da causa que motivou a solicitude de excedencia. Para a concesión neste caso, e aplicación dos beneficios correspondentes, o traballador deberá xustificar previamente o motivo da súa solicitude, así como determina-lo período no que se vai encontrar en situación de excedencia.</p>
<p>3. Excedencia especial por maternidade.</p>
<p>Os traballadores terán dereito a un período de excedencia, non superior a tres anos, para atende-lo coidado de cada fillo, tanto cando o sexa a natureza como por adopción, e contado desde o momento do nacemento de cada un dos fillos ou da adopción legal, se é o caso.</p>
<p>O nacemento ou adopción de novos fillos xerará o dereito a futuras e sucesivas excedencias, que en todo caso porán fin á anterior que se estivese desfrutando.</p>
<p>O período no que o traballador permaneza en situación de excedencia conforme o aquí establecido, será computable para efectos de antigüidade, e o traballador terá dereito á asistencia a cursos de formación profesional á participación dos cales será convocado pola entidade, especialmente con ocasión da súa reincorporación.</p>
<p>O traballador terá dereito, durante o primeiro ano de permanencia en excedencia, á reserva do seu posto de traballo. Transcorrido o dito prazo, a reserva quedará referida a un posto de traballo do mesmo grupo profesional ou categoría equivalente.</p>
<p>Esta opción poderá ser exercida por un dos pais ou proxenitores no caso de que ámbolos dous traballen.</p>
<p>Artigo 18º.-Xubilación.</p>
<p>Establécese como data tope para acceder á xubilación o ano no que o traballador cumpra os 65 anos de idade, e sempre e cando cotizase o tempo mínimo requirido para ter dereito a percibi-las prestacións correspondentes, podendo en caso contrario permanecer en alta na entidade ata completa-lo dito período mínimo.</p>
<p>Como excepción ó parágrafo anterior, e como medida de fomento do emprego, acórdase que os traballadores con 64 anos de idade que desexen acollerse á xubilación anticipada co 100% da prestación, sempre que reúnan os requistos de carencia e cotización correspondentes, poderán facelo, estando neste caso a entidade obrigada a substituílos na forma e condicións que veñen reguladas polo Real decreto 1194/1985, do 17 de xullo.</p>
<p>Así mesmo, todo traballador que cumpra os requisitos da lexislación vixente poderá acollerse a unha xubilación anticipada.</p>
<p>No caso de xubilación anticipada, cada traballador terá dereito a percibir, en concepto de premio por vinculación, unha cantidade que será negociable en cada caso particular e que estará en función da súa antigüidade na institución.</p>
<p>Capítulo V</p>
<p>Réxime retributivo</p>
<p>Artigo 19º.-Disposicións xerais.</p>
<p>A retribución do persoal afectado polo presente convenio estará integrada polos seguintes conceptos:</p>
<p>a) Salario base.</p>
<p>b) Antigüidade.</p>
<p>c) Outros complementos.</p>
<p>d) Pagas extraordinarias.</p>
<p>Para o exercicio de 1998 incrementaranse tódolos conceptos salariais segundo o IPC, garantindo o IPC real.</p>
<p>Artigo 20º.-Salario base.</p>
<p>Constitúeo a retribución do traballador, que virá determinada polo grupo e a categoría profesional á que pertenza. Se a xornada realizada fose inferior á pactada no presente convenio, o salario base reducirase proporcionalmente.</p>
<p>Artigo 20º bis.-Garantía de mínimos.</p>
<p>Para o caso dos traballadores de axuda a domicilio, garantiráselles con efectos desde o 1 de maio de 1998, un salario mínimo equivalente a 30 horas de traballo semanais, con independencia de que as realizasen ou non, podendo percibir cada un dos traballadores e a título individual, un salario superior en función das horas efectivamente realizadas.</p>
<p>É competencia de Cáritas Interparroquial a distribución dos servicios, para poder garantir este salario</p>
<p>mínimo para tódolos traballadores de axuda a domicilio, de tal maneira que, se algún deles se negase a aceptar, polo motivo que fose, o ou os servicios asignados, perderá tamén a garantía de mínimos do presente artigo.</p>
<p>Artigo 21º.-Antigüidade.</p>
<p>O persoal afectado polo presente convenio terá dereito a percibir en concepto de antigüidade, por cada tres anos de traballo efectivo, o 5% do salario base da súa categoría profesional, computándose cada trienio a partir do día 1 do mes que corre ou do día 1 do mes seguinte, dependendo de que a data en que se cumpra o dito trienio pertenza á 1ª ou á 2ª quincena, e co límite máximo do 60%.</p>
<p>Os traballadores que no momento da sinatura deste convenio estivesen percibindo unha cantidade superior á que resultase de aplica-lo parágrafo anterior, percibirán, ademais das cantidades que lles correspondesen por antigüidade segundo se dispón no presente artigo, a diferencia que resulte en concepto de complemento persoal.</p>
<p>Artigo 22º.-Complementos persoais.</p>
<p>Poderá establecerse entre cada traballador e a entidade, un complemento persoal na contía que se acordará en cada caso, e que se aboará nas doce pagas mensuais.</p>
<p>Así mesmo, establécese, con carácter único no momento da sinatura do presente convenio, a absorción dos complementos persoais actuais na nova táboa salarial.</p>
<p>Artigo 22º bis.-Complemento por posto de traballo.</p>
<p>Determinados postos de traballo que requiran unha especial dedicación ou responsabilidade gozarán deste complemento na contía dun 10% sobre o salario base.</p>
<p>Artigo 23º.-Complemento de transporte.</p>
<p>Os auxiliares de axuda a domicilio, que teñan que realizar desprazamentos intermedios nas súas asistencias, percibirán un complemento por transporte de 200 ptas. por cada desprazamento. A dita cantidade revisarase anualmente e de forma independente ó resto dos conceptos retributivos, en función do custo obxectivo do transporte.</p>
<p>Artigo 24º.-Complemento de penosidade na asistencia domiciliaria.</p>
<p>Os auxiliares de axuda a domicilio que realicen funcións que requiran un maior esforzo e/ou dificultade en función do grao de incapacidade da persoa asistida, ou da deterioración ambiental dos domicilios ós que acudan, percibirán este complemento nas contías e circunstancias que se especifican no anexo II.</p>
<p>Artigo 25º.-Complemento por traballo en festivo.</p>
<p>A entidade aboaralle ó traballador, mensualmente, un complemento polos días festivos do dito mes nos que o traballador realizase as súas tarefas normais.</p>
<p>O dito complemento equivalerá a un 20% sobre o salario base diario, multiplicado polo número de días festivos traballados.</p>
<p>Artigo 26º.-Pagas extraordinarias.</p>
<p>A entidade aboará, ademais das doce mensualidades, unha paga extraordinaria no mes de xullo e outra no mes de decembro, por un importe equivalente a 30 días de salario base, incluída a antigüidade, se é o caso. Estas pagas devengaranse por semestres naturais cada ano. O persoal que ingrese ou cese durante o ano percibirá estas pagas extraordinarias en proporción ó tempo traballado no semestre correspondente a cada paga.</p>
<p>O persoal que non traballe a xornada completa percibirá por este concepto a parte proporcional correspondente.</p>
<p>Artigo 27º.-Atrasos.</p>
<p>No caso de que a un traballador lle remate o contrato durante a vixencia do convenio, independentemente de que asine a liquidación, aboaránselle con efectos retroactivos os atrasos que lle puidesen corresponder, e de acordo co incremento do IPC.</p>
<p>Artigo 28º.-Aboamento de haberes.</p>
<p>Tanto as pagas mensuais como as extraordinarias se ingresarán mediante transferencia bancaria na conta corrente elixida polo traballador dentro do territorio nacional, o último día do mes no caso das nóminas mensuais, e os días 15 de xullo e 15 de decembro para as pagas extraordinarias de xuño e Nadal, respectivamente. Se fosen festivos aboaranse o día hábil inmediatamente anterior.</p>
<p>Artigo 29º.-Complemento por ILT.</p>
<p>Os traballadores en situación de incapacidade laboral transitoria, e durante un período de ata 12 meses, recibirán o complemento necesario ata completa-lo 100% da retribución mensual ordinaria que lles correspondería se puidesen desenvolve-las súas actividades laborais, e a teor do percibido no mes anterior á data de baixa.</p>
<p>Artigo 30º.-Horas extraordinarias.</p>
<p>Terán a consideración de horas extraordinarias aquelas que consideradas no seu conxunto diario, semanal ou anual, excedan da xornada pactada no presente convenio.</p>
<p>A realización das ditas horas extraordinarias será con ocasión de situacións excepcionais.</p>
<p>As horas extraordinarias aboaranse ó 175% sobre o valor do salario/hora ordinario.</p>
<p>As ditas horas non poderán superar en todo caso o tope máximo de 70 horas, debendo ser comunicadas ó comité de empresa.</p>
<p>Capítulo VI</p>
<p>Seguridade e hixiene</p>
<p>Artigo 31º.-Saúde laboral.</p>
<p>De conformidade co disposto na Lei de prevención de riscos laborais, os trabalaldores teñen dereito a unha protección eficaz en materia de seguridade e saúde no traballo. O citado dereito supón a existencia</p>
<p>dun correlativo deber de Cáritas Interparroquial na protección dos traballadores ó seu servicio fronte ós riscos laborais.</p>
<p>En cumprimento do deber de protección, a entidade deberá garanti-la seguridade e a saúde dos traballadores ó seu servicio en tódolos aspectos relacionados co traballo. Igualmente, a entidade está obrigada a garantir unha formación práctica e adecuada nestas materias a tódolos traballadores.</p>
<p>Correspóndelle a cada traballador velar en e polo cumprimento das medidas de prevención que en cada caso sexan adoptadas.</p>
<p>Así mesmo, observarase o disposto nas demais normas sobre seguridade e hixiene no traballo vixentes en cada momento.</p>
<p>Crearase o comité de seguridade laboral, de forma paritaria e coas funcións e desenvolvemento establecidos na Lei de prevención de riscos laborais.</p>
<p>Artigo 32º.-Recoñecementos médicos.</p>
<p>O traballador ten dereito, e á vez obriga, de someterse ás revisións médicas, tanto previas ó ingreso ó posto de traballo como as periódicas que sexan aconselladas ou propostas tanto pola entidade como polos organismos oficiais competentes, así como a de someterse ós medios profilácticos ou de vacinación que sexan obrigatoriamente indicados por eles, coa salvagarda do seu dereito constitucional á intimidade.</p>
<p>Todo traballador será informado de maneira conveniente e confidencial dos resultados dos exames de saúde ós que fose sometido.</p>
<p>Artigo 33º.-Roupa de traballo.</p>
<p>Cáritas Interparroquial da Coruña facilitaralles ós seus traballadores a roupa de traballo adecuada e en cantidade suficiente para o desempeño dos seus cometidos específicos, contra o reintegro da deteriorada. O traballador estará obrigado a usar, durante a realización da súa tarefa, a roupa facilitada pola entidade, así como a coidala.</p>
<p>En caso de que a deterioración ou perda se produza por neglixencia do traballador, este deberá procurarse pola súa conta a roupa que sexa necesaria.</p>
<p>Queda prohibida a utilización desta roupa de traballo para tarefas persoais ou de calquera outra índole que non sexan as propias de Cáritas.</p>
<p>Artigo 34º</p>
<p>No caso de que calquera dos traballadores se vise afectado por calquera tipo de enfermidade sobrevida por contaxio ó desempeña-lo seu traballo, observarase o que dispoña a autoridade sanitaria.</p>
<p>Artigo 34º bis.-Prestación por morte ou invalidez.</p>
<p>Tódolos traballadores contarán cun seguro de accidentes, que contratará a entidade pola súa conta e cargo, e que cubrirá os accidentes ocorridos ós traballadores como consecuencia da realización do seu traballo ou nos seus desprazamentos cara a ou desde este, e dos que resulte morte, invalidez permanente ou total, absoluta ou gran invalidez, e a súa garantía será en tódolos casos de 3.000.000 de pesetas por cada traballador.</p>
<p>Capítulo VII</p>
<p>Dereitos sindicais</p>
<p>Artigo 35º.-Dereito de sindicación.</p>
<p>A entidade respectará o dereito de tódolos traballadores a se sindicaren libremente.</p>
<p>Non poderá condiciona-la ocupación dun traballador o feito de que estea ou non afiliado ou renuncie á súa afiliación sindical, e tampouco poderá incomodalo ou prexudicalo de ningunha outra forma a causa da súa afiliación ou actividade sindical.</p>
<p>Artigo 36º.-Dereito de participación.</p>
<p>Todo traballador ten dereito a participar de forma activa nos órganos de representación, na forma regulada polo Estatuto dos traballadores.</p>
<p>Así mesmo, poderanse celebrar reunións, recoller cotas e distribuír información sindical fóra das horas de traballo e sen perturba-la actividade normal.</p>
<p>Cando por traballarse en quendas, por insuficiencia dos locais, ou por calquera outra circunstancia, non poida reunirse simultaneamente todo o cadro de persoal sen prexuízo ou alteración no normal desenvolvemento da actividade, as diversas reunións parciais que teñan que celebrarse consideraranse como unha soa e datadas no día da primeira. En todo caso, manteranse uns servicios mínimos, cando así sexa necesario, establecidos de común acordo entre a entidade e os representantes dos traballadores, que garantan a cobertura e atención necesaria da actividade.</p>
<p>Artigo 37º.-Dereito de información.</p>
<p>A entidade facilitará taboleiros de anuncios para que, baixo a responsabilidade dos representantes sindicais na publicidade ou comunicacións asinadas polos sindicatos, se coloquen aqueles avisos e comunicacións que teñan que efectuar e se crean pertinentes. Os ditos taboleiros distribuiranse nos puntos e lugares visibles para permitir que a información lles chegue facilmente ós traballadores.</p>
<p>Artigo 38º.-Dereito supletorio.</p>
<p>En todo o non previsto no presente convenio en materia de dereitos de representación colectiva, reunión, liberdade sindical e participación, folga e conflictos colectivos, observarase o que se dispoña na lexislación vixente en cada momento.</p>
<p>Capítulo VIII</p>
<p>Infraccións laborais</p>
<p>Artigo 39º.-Disposicións xerais.</p>
<p>Os traballadores poderán ser sancionados pola entidade, en virtude de incumprimentos laborais e de acordo coa graduación das faltas e sancións que se establecen nos seguintes artigos, sendo o Estatuto dos traballadores, o Código penal, a Lei 8/1988, do 7 de abril e o Real decreto 396/1996, do 1 de marzo, en materia de infracción e sancións, dereito supletorio nesta materia.</p>
<p>Como excepción ó contido nos artigos 40, 41 e 42 en materia de faltas de asistencia e puntualidade, no caso dos traballadores de axuda domiciliaria, terase un especial coidado nas sancións pola dificultade que supón a proba ou o desistimento na imputación da dita falta.</p>
<p>Artigo 40º.-Faltas leves.</p>
<p>Son faltas leves:</p>
<p>1. O atraso e a neglixencia no cumprimento das súas funcións, así como a indebida utilización dos locais, materiais, informacións ou documentos da empresa, agás que pola súa manifesta gravidade poida ser considerada como falta grave ou moi grave.</p>
<p>2. A non comunicación coa debida antelación da falta de asistencia ó traballo por causa xustificada, agás que se probe a imposibilidade de facelo.</p>
<p>3. As faltas repetidas de puntualidade sen causa xustificada, e en número de tres a cinco cometidas nun período dun mes.</p>
<p>4. Non comunicarlle á entidade os cambios persoais que poidan afectar ás prestacións coa Seguridade Social ou á relación coa Facenda pública.</p>
<p>5. A negativa rotunda a pasa-las revisións médicas recollidas no artigo 32º do presente convenio.</p>
<p>Artigo 41º.-Faltas graves.</p>
<p>Terán a consideración de faltas graves:</p>
<p>1. A falta de disciplina no traballo.</p>
<p>2. A falta de asistencia ó posto de traballo sen causa xustificada.</p>
<p>3. As faltas repetidas de puntualidade sen causa xustificada durante máis de cinco días ó mes e menos de dez.</p>
<p>4. O abandono inxustificado do posto de traballo.</p>
<p>5. A reincidencia na comisión dunha falta leve, aínda que sexa de diferente natureza e dentro dun mesmo trimestre, sempre que se produza sanción por ese motivo.</p>
<p>6. A ausencia de notificación, nun prazo de 24 horas, da situación de baixa por IT.</p>
<p>7. A neglixencia no traballo que afecte negativamente á súa marcha.</p>
<p>8. A simulación de enfermidade ou accidente.</p>
<p>9. As discusións públicas con compañeiros no centro de traballo.</p>
<p>Artigo 42º.-Faltas moi graves.</p>
<p>Serán cualificadas como faltas moi graves as seguintes:</p>
<p>1. Dar a coñecer procesos patolóxicos e datos íntimos dos usuarios.</p>
<p>2. A fraude, a deslealdade e o abuso de confianza nas xestións encomendadas, e calquera conducta constitutiva de delicto doloso.</p>
<p>3. A falta de asistencia ó traballo non xustificada e durante máis de tres días ó mes.</p>
<p>4. As faltas reiteradas e inxustificadas de puntualidade durante máis de dez días ó mes ou durante máis de trinta días no trimestre.</p>
<p>5. Os malos tratos de palabra ou obra, psíquicos ou morais, inflixidos ós usuarios, compañeiros de traballo de calquera categoría ou a familiares de calquera deles, así como os abusos de autoridade.</p>
<p>6. A obtención de beneficios económicos ou en especie dos usuarios.</p>
<p>7. Apropiarse de obxectos, documentos, material ou calquera outro efecto persoal dos usuarios ou dos traballadores.</p>
<p>8. A neglixencia na administración da medicación.</p>
<p>9. Facer públicos datos persoais e/ou teléfonos dos usuarios, familiares e compañeiros de traballo, a persoas alleas a eles.</p>
<p>10. Os actos ou conductas verbais ou físicas de natureza sexual ofensivas dirixidas cara a calquera traballador, sendo de máxima gravidade aquelas que sexan exercidas desde posicións de mando ou xerarquía, as realizadas cara a persoas con contrato non indefinido, ou as de represalia contra as persoas que as denunciasen.</p>
<p>11. O indisciplina ou desobediencia no traballo.</p>
<p>12. A diminución voluntaria e continuada do rendemento normal do traballo, cando supoña neglixencia por parte do traballador.</p>
<p>13. A embriaguez ou toxicomanía.</p>
<p>14. A reincidencia na comisión dunha falta grave, aínda que sexa de natureza distinta, sempre que se produza sanción por ese motivo.</p>
<p>Artigo 43º.-Sancións.</p>
<p>As sancións que poderán impoñerse, en función da cualificación das faltas, serán as seguintes:</p>
<p>A) Por faltas leves:</p>
<p>* Amoestación por escrito.</p>
<p>* Suspensión de emprego e soldo ata tres días.</p>
<p>* Desconto proporcional das retribucións que sexan correspondentes ó tempo real deixado de traballar por faltas de asistencia ou puntualidade non xustificadas.</p>
<p>B) Por faltas graves:</p>
<p>* Suspensión de emprego e soldo de tres días a un mes.</p>
<p>* Desconto proporcional das retribucións que sexan correspondentes ó tempo real deixado de traballar por faltas de asistencia ou puntualidade non xustificadas.</p>
<p>C) Por faltas moi graves:</p>
<p>* Suspensión de emprego e soldo de un a tres meses.</p>
<p>* Despedimento.</p>
<p>Artigo 44º.-Tramitación.</p>
<p>As sancións comunicaránselle motivadamente e por escrito ó interesado para o seu coñecemento e efectos,</p>
<p>dándose notificación ó comité de empresa ou delegados de persoal.</p>
<p>Para a imposición de sancións por falta moi grave, será preceptiva a instrucción de expediente sumario. Este expediente incoarase logo do coñecemento da infracción, remitíndolle ó interesado prego de cargos con exposición breve dos feitos supostamente constitutivos de falta. Deste expediente darase traslado ó comité de empresa ou delegados de persoal para que, ámbalas partes e no prazo de cinco días, poidan manifestarlle á dirección o que consideren conveniente para o esclarecemento dos feitos. Transcorrido o dito prazo, e aínda que o comité, o traballador, ou ámbolos dous, non fixesen uso do dereito que se lles concede a formularen alegacións, procederase a impoñerlle ó traballador a sanción que se considere oportuna de acordo coa gravidade da falta cometida e o estipulado no presente convenio.</p>
<p>É absolutamente indispensable a tramitación de expediente contradictorio para a imposición das sancións, calquera que fose a súa gravidade, cando se trate de membros do comité de empresa ou delegados de persoal.</p>
<p>Artigo 45º.-Prescrición.</p>
<p>As faltas leves prescribirán ós trinta días, as graves ós sesenta días e as moi graves ós noventa días a partir da data na cal se tivese coñecemento, e en todo caso ós seis meses de se teren cometido.</p>
<p>Artigo 46º.-Infraccións da empresa.</p>
<p>Cualificaranse como infraccións laborais da empresa, as accións ou omisións contrarias ás disposicións legais en materia de traballo, ó presente convenio colectivo, e ás demais normas que sexan de aplicación vixentes en cada momento.</p>
<p>Sancionarase a obstaculización do exercicio das liberdades públicas e dos dereitos xudiciais.</p>
<p>As ditas infraccións tramitaranse de acordo coa normativa vixente.</p>
<p>Disposición adicional</p>
<p>Primeira.-Constitúese unha comisión paritaria que cumprirá as seguintes funcións:</p>
<p>-Interpretación das cláusulas deste convenio.</p>
<p>-Aplicación do pactado e vixilancia do seu cumprimento.</p>
<p>-Mediación, arbitraxe e conciliación no caso de conflicto colectivo, cando sexa solicitado por instancia dun dos seus órganos.</p>
<p>A comisión paritaria estará integrada por dous órganos, un en representación do sector social e outro en representación do sector empresa; cada un estará integrado por tres representantes, pertencentes á comisión negociadora. Ámbalas partes poderán ser asistidas por un asesor, con voz pero sen voto. Os acordos da comisión paritaria requirirán, validamente constituída, a asistencia á reunión de dous membros de cada unha das representacións.</p>
<p>ANEXO I</p>
<p>Táboas de salarios</p>
<table><tbody><tr><td></td></tr>
<tr><td>Ano 1997</td><td>Ano 1998</td></tr>
<tr><td></td></tr>
<tr><td>Categoría profesional</td><td>Salario base
mes/día</td><td>Comple.
Pto. traballo</td><td>Trienios
5%</td><td>Plus
festivo/día</td><td>Salario base
mes/día</td><td>Complem.
Pto.traballo</td><td>Trienios
5%</td><td>Plus
festivo/día</td></tr>
<tr><td></td></tr>
</tbody></table>
<table><tbody><tr><td>Titulados superiores</td></tr>
<tr><td>Director centro</td><td>120.000</td><td>12.000</td><td>6.000</td><td>865</td><td>122.520</td><td>12.250</td><td>6.125</td><td>885</td></tr>
<tr><td>Médico</td><td>120.000</td><td></td><td>6.000</td><td>800</td><td>122.520</td><td></td><td>6.125</td><td>815</td></tr>
<tr><td>Outros titulados superiores</td><td>120.000</td><td></td><td>6.000</td><td>800</td><td>122.520</td><td></td><td>6.125</td><td>815</td></tr>
<tr><td>Titulados medios</td></tr>
<tr><td>Coordinador centro</td><td>110.000</td><td>11.000</td><td>5.500</td><td>800</td><td>112.310</td><td>11.230</td><td>5.615</td><td>815</td></tr>
<tr><td>Asist. Soc./Diplom. Trab. Social</td><td>110.000</td><td></td><td>5.500</td><td>735</td><td>112.310</td><td></td><td>5.615</td><td>750</td></tr>
<tr><td>ATS/DUE</td><td>110.000</td><td></td><td>5.500</td><td>735</td><td>112.310</td><td></td><td>5.615</td><td>750</td></tr>
<tr><td>Persoal administrativo</td></tr>
<tr><td>Administrativo</td><td>100.000</td><td></td><td>5.000</td><td>670</td><td>102.100</td><td></td><td>5.105</td><td>685</td></tr>
<tr><td>Auxiliar administrativo</td><td>75.000</td><td></td><td>3.750</td><td>500</td><td>76.575</td><td></td><td>3.830</td><td>510</td></tr>
<tr><td>Profesionais de oficio</td></tr>
<tr><td>Encargado quenda</td><td>70.000</td><td>7.000</td><td>3.500</td><td>515</td><td>71.470</td><td>7.150</td><td>3.575</td><td>525</td></tr>
<tr><td>Cociñeira</td><td>80.000</td><td></td><td>4.000</td><td>535</td><td>81.680</td><td></td><td>4.085</td><td>545</td></tr>
<tr><td>Persoal subalterno</td></tr>
<tr><td>Conserxe</td><td>85.000</td><td></td><td>4.250</td><td>570</td><td>86.785</td><td></td><td>4.340</td><td>580</td></tr>
<tr><td>Porteiro</td><td>75.000</td><td></td><td>3.750</td><td>500</td><td>76.575</td><td></td><td>3.835</td><td>510</td></tr>
<tr><td>Auxiliar servicios xerais</td><td>70.000</td><td></td><td>3.500</td><td>470</td><td>71.470</td><td></td><td>3.575</td><td>480</td></tr>
<tr><td>Auxiliar domicilio</td><td>410</td><td></td><td>20,5</td><td></td><td>420</td><td></td><td>21</td><td></td></tr>
<tr><td></td></tr></tbody></table>
<p>ANEXO II</p>
<p>Complemento penosidade en asistencia domiciliaria</p>
<table><tbody><tr><td></td></tr>
<tr><td>Ano 1997</td><td>Ano 1998</td></tr>
<tr><td></td></tr>
</tbody></table>
<table><tbody><tr><td>Nivel 0</td><td>0</td><td>ptas./hora</td><td>Nivel 0</td><td>0</td><td>ptas./hora</td></tr>
<tr><td>Nivel 1</td><td>90</td><td>ptas./hora</td><td>Nivel 1</td><td>92</td><td>ptas./hora</td></tr>
<tr><td>Nivel 2</td><td>180</td><td>ptas./hora</td><td>Nivel 2</td><td>184</td><td>ptas./hora</td></tr>
</tbody></table>
<p>7981</p>

