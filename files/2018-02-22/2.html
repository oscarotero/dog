---
date: '2018-02-22'
id: G0423-140218-0002
page: 11199
number: 38
agency: Consellería de Infraestruturas e Vivenda
section: III. Outras disposicións.
title: >-
  RESOLUCIÓN do 9 de febreiro de 2018, da Secretaría Xeral Técnica da
  Consellería de Infraestruturas e Vivenda, pola que se dá publicidade dunha
  encomenda de xestión de carácter técnico á Axencia Galega de Infraestruturas,
  relativa ao expediente de contratación do servizo para a adxudicación do
  contrato da obra da terminal de autobuses integrada na estación intermodal de
  Ourense.
range: Resolución
url: >-
  https://www.xunta.gal/dog/Publicados/2018/20180222/AnuncioG0423-140218-0002_gl.html
---
<p>De conformidade cos artigos 8.4 e 9.3 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade á encomenda de xestión de carácter técnico á Axencia Galega de Infraestruturas relativa ao expediente de contratación do servizo para a adxudicación do contrato da obra da terminal de autobuses integrada na estación intermodal de Ourense, que ten as seguintes características: </p>
    <p>– Actividade a que se refire: a Axencia Galega de Infraestruturas realizará os traballos que a seguir se sinalan.</p>
    <p>Na fase de licitación do contrato de obras:</p>
    <p>• Elaboración do informe técnico de valoración das ofertas técnicas presentadas, incluídos os informes relativos a posibles baixas desproporcionadas.</p>
    <p>Na fase de execución do contrato de obras:</p>
    <p>• A dirección do contrato, como responsable del, coas facultades atribuídas polo artigo 52 do Real decreto lexislativo 3/2011, do 14 de novembro.</p>
    <p>• Sen prexuízo das funcións que correspondan ao director facultativo das obras, no suposto da existencia dunha modificación sobre o contrato de obras, a AGI, a través dos seus órganos técnicos, deberá emitir o correspondente informe técnico.</p>
    <p>• A comprobación da implantación do proxecto.</p>
    <p>• En relación coa tramitación das certificacións de obra e, de ser o caso, coa liquidación do contrato, sen prexuízo das funcións que ao respecto correspondan ao director facultativo, aquelas deberán ser visadas polo responsable do contrato.</p>
    <p>Calquera outro informe de carácter técnico que en relación con este contrato de obras sexa solicitado polo órgano xestor.</p>
    <p>Os ditos documentos serán emitidos por persoal técnico cualificado da AGI.</p>
    <p>– Natureza e alcance da xestión encomendada: esta encomenda ten natureza intersubxectiva ao realizarse entre órganos (Consellería de Infraestruturas e Vivenda e Axencia Galega de Infraestruturas) dotados de personalidade xurídica propia e ser a Axencia Galega de Infraestruturas medio propio e servizo técnico da Administración xeral da Comunidade Autónoma de Galicia e dos poderes adxudicadores dependentes dela.</p>
    <p>– Prazo de vixencia: desde a súa sinatura, que tivo lugar o 9 de febreiro de 2018, ata a extinción do contrato.</p>
    <p>– Supostos en que proceda a finalización anticipada da encomenda: incumprimento total ou parcial dalgunha das partes ou por mutuo acordo.</p>
    <p>Santiago de Compostela, 9 de febreiro de 2018</p>
    <footer><p>Joaquín Macho Canales<br>Secretario xeral técnico da Consellería de Infraestruturas e Vivenda</p></footer>

