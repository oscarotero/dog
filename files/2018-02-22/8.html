---
date: '2018-02-22'
id: O150-160218-0001
page: 11217
number: 38
agency: Escola Galega de Administración Pública
section: III. Outras disposicións.
title: >-
  RESOLUCIÓN do 15 de febreiro de 2018 pola que se convoca a xornada Auditoría
  do sector público.
range: Resolución
url: >-
  https://www.xunta.gal/dog/Publicados/2018/20180222/AnuncioO150-160218-0001_gl.html
---
<p>Conforme os fins que lle asigna á Escola Galega de Administración Pública a normativa que a regula (Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo),</p>
    <h2>RESOLVO:</h2>
    <p>Convocar, en colaboración co Colexio de Economistas da Coruña, a xornada «Auditoría do sector público», de acordo coas bases que se indican a continuación:</p>
    <p>1. Obxectivos.</p>
    <p>O escenario no que as administracións públicas desenvolven a súa actividade, e a súa interrelación co sector privado, foi obxecto dunha adaptación da súa regulación para garantir a transparencia e a integridade na xestión, e para establecer mecanismos de control máis rigorosos.</p>
    <p>Neste sentido, 2017 foi un ano referente en canto ás novidades normativas neste ámbito. A Lei 9/2017, do 8 de novembro, de contratos do sector público, que entrará en vigor o próximo mes de marzo de 2018, entre outras novidades, suprime a posibilidade de contratación sen publicidade, incorpora a obriga da factura electrónica e a posibilidade de pagamento directo da Administración aos subcontratistas.</p>
    <p>Doutra banda, o Real decreto 424/2017, do 28 de abril, polo que se regula o réxime xurídico do control interno nas entidades do sector público local, persegue un control financeiro-orzamentario máis rigoroso e dá entrada ás auditorías públicas neste eido.</p>
    <p>Este real decreto entrará en vigor o 1 de xullo de 2018 e as auditorías de contas previstas nel realizaranse sobre as contas anuais cuxo exercicio contable se peche a partir do 1 de xaneiro de 2019, estando sometidas ás normas de auditoría do sector público aprobadas pola Intervención Xeral da Administración do Estado e ás normas técnicas que as desenvolvan.</p>
    <p>O obxectivo principal desta xornada é abordar os aspectos máis relevantes da nova normativa e as implicacións da súa entrada en vigor.</p>
    <p>2. Contidos.</p>
    <p>Nesta xornada trataranse, entre outros, os seguintes temas:</p>
    <p>• A nova Lei 9/2017, do 8 de novembro, de contratos do sector público.</p>
    <p>• A regulación do control interno das entidades do sector público local. A auditoría pública nas entidades locais.</p>
    <p>3. Persoas destinatarias.</p>
    <p>Persoal empregado público, en situación de servizo activo ou asimilada, das administracións públicas de Galicia, tanto autonómica como local e de xustiza, dos entes instrumentais da Comunidade Autónoma e das universidades do Sistema universitario de Galicia; colexiados/as do Colexio de Economistas da Coruña; auditores/as; profesionais e persoas interesadas en xeral.</p>
    <p>4. Desenvolvemento.</p>
    <p>Lugar: EGAP, rúa Madrid, 2-4, Santiago de Compostela.</p>
    <p>Datas: 9 de marzo de 2018.</p>
    <p>Horario: de mañá.</p>
    <p>Duración: 5 horas lectivas.</p>
    <p>5. Número de prazas: limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP (https://egap.xunta.gal/matricula/).</p>
    <p>As persoas solicitantes que sexan persoal empregado público, agás as que pertenzan á Administración autonómica ou á Administración de xustiza, deberán acreditar por correo electrónico dirixido a novas.egap@xunta.gal a súa condición de persoal empregado público na data de publicación desta convocatoria.</p>
    <p>As persoas solicitantes que sexan colexiadas do Colexio de Economistas da Coruña ou auditores/as deberán tamén acreditalo por correo electrónico dirixido a novas.egap@xunta.gal.</p>
    <p>O prazo para a inscrición e para a remisión da antedita documentación, estará aberto desde as 8.00 horas do día seguinte ao da publicación desta resolución no Diario Oficial de Galicia ata as 23.55 horas do día 1 de marzo de 2018.</p>
    <p>Poderá obterse calquera outra información, desde as 8.30 ata as 14.30 horas, nos teléfonos: 981 54 62 41-981 54 62 39.</p>
    <p>7. Criterios de admisión.</p>
    <p>A orde de admisión virá determinada pola data e hora de presentación das solicitudes, dando preferencia ao persoal empregado público.</p>
    <p>8. Publicación da listaxe de persoas seleccionadas e prazo de presentación de alegacións.</p>
    <p>8.1. Na epígrafe desta xornada da páxina web da EGAP (https://egap.xunta.gal/), publicarase a listaxe provisional de persoas seleccionadas, así como tamén un número adecuado de reservas no caso de que o número de solicitudes recibidas fose superior ao número de prazas.</p>
    <p>Poderán presentarse alegacións, remitindo un correo electrónico a novas.egap@xunta.gal, no prazo de dous días naturais contados desde a súa publicación.</p>
    <p>8.2. Transcorrido o prazo de alegacións, publicarase na epígrafe desta xornada da páxina web da EGAP (https://egap.xunta.gal/), a listaxe definitiva de persoas admitidas nesta actividade.</p>
    <p>9. Matrícula.</p>
    <p>Publicada a listaxe definitiva, as persoas seleccionadas que teñan que proceder ao pagamento de matrícula procederán a aboar o importe da matrícula no número de conta do Colexio de Economistas da Coruña, segundo o importe, instrucións e prazo indicados na web do Colexio de Economistas da Coruña: http://www.economistascoruna.org/.</p>
    <p>Os importes da matrícula serán os seguintes:</p>
    <p>• Persoal empregado público: matrícula gratuíta.</p>
    <p>• Auditores/as inscritos/as no REA-Auditores Consejo General Economistas: 40 €.</p>
    <p>• Membros de FIASEP: 40 €.</p>
    <p>• Colexiados/as do Colexio de Economistas da Coruña: 50 €.</p>
    <p>• Profesionais e persoas interesadas en xeral: 80 €. </p>
    <p>10. Cambios ou substitucións na selección, renuncia e asistencia.</p>
    <p>10.1. En ningún caso serán admitidos cambios ou substitucións entre as persoas seleccionadas.</p>
    <p>10.2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>• Por causa de forza maior suficientemente acreditada.</p>
    <p>• Por necesidades do servizo debidamente motivadas por parte das persoas responsables dos centros directivos.</p>
    <p>• Por outras causas xustificadas documentalmente.</p>
    <p>b) A renuncia deberá ser comunicada por escrito á Escola Galega de Administración Pública cunha antelación mínima de tres días hábiles anteriores ao comezo da actividade formativa. Na páxina web da Escola estará dispoñible un modelo de renuncia.</p>
    <p>Para isto, poderá utilizarse, ademais do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE do 2 de outubro), o enderezo de correo electrónico novas.egap@xunta.gal.</p>
    <p>c) As persoas que incumpran o previsto nas alíneas a) e b) pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>10.3. A asistencia e a puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa realizaranse controis de asistencia e puntualidade.</p>
    <p>c) As faltas de asistencia:</p>
    <p>c.1. Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o especificado anteriormente perderán o dereito ao certificado de participación na actividade formativa.</p>
    <p>c.2. Aquelas persoas cuxas faltas de asistencia superen o 50 % das horas lectivas pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>11. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento desta xornada, así como a facultade de cancelala se o escaso número de solicitudes non xustifica a súa realización.</p>
    <p>12. Certificado electrónico de asistencia.</p>
    <p>Ao final da xornada emitirase un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas inscritas cuxa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización da xornada, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 15 de febreiro de 2018</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

