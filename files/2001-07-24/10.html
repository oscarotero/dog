---
date: '2001-07-24'
id: C34A
page: 10
number: 143
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 10 de xullo de 2001, da Dirección Xeral de Relacións Laborais,
  pola que se ordena a publicación do texto do acordo acadado entre a
  Consellería de Agricultura, Gandería e Política Agroalimentaria e os
  representantes das organizacións sindicais, UGT, CSIF e CIG, sobre
  determinadas condicións especiais de traballo dos veterinarios adscritos á
  consellería, con motivo da encefalopatía esponxiforme bovina (EEB).
range: Resolución
url: 'https://www.xunta.gal/dog/Publicados/2001/20010724/AnuncioC34A_gl.html'
---
<p>Visto o texto do acordo acadado entre a Consellería de Agricultura, Gandería e Política Agroalimentaria e os representantes das organizacións sindicais, UGT, CSIF e CIG, e que foi aprobado polo Consello da Xunta de Galicia na súa reunión do 14 de xuño de 2001, sobre determinadas condicións especiais de traballo dos veterinarios adscritos á consellería, con motivo da encefalopatía esponxiforme bovina (EEB), e de conformidade co disposto no artigo 36 da Lei 9/1987, do 12 de xuño, de órganos de representación, determinación das condicións de traballo e participación do persoal ó servicio das administracións públicas.</p>
<p>A Dirección Xeral de Relacións Laborais,</p>
<p>ACORDA:</p>
<p>Primeiro.-Ordena-la inscrición do devandito acordo no rexistro correspondente desta dirección xeral.</p>
<p>Segundo.-Dispoñe-la súa publicación no Diario Oficial de Galicia.</p>
<p>Santiago de Compostela, 10 de xullo de 2001.</p>
<p>José Vázquez Portomeñe</p>
<p>Director xeral de Relacións Laborais</p>
<p>Acordo entre a Consellería de Agricultura, Gandería e Política Agroalimentaria, e os representantes das organizacións sindicais, Unión Xeral de Traballadores (UGT), Confederación de Sindicatos Independentes e Sindical de Funcionarios (CSIF), e Converxencia Intersindical Galega (CIG), sobre determinadas condicións especiais de traballo dos veterinarios adscritos á consellería con motivo da encefalopatía esponxiforme bovina (EEB)</p>
<p>A crise desencadeada no sector gandeiro galego pola aparición da EEB determinou a necesidade de</p>
<p>que a Xunta de Galicia adoptase diversas medidas encamiñadas á súa erradicación, ó aseguramento do consumo e ó apoio ó sector gandeiro, incardinadas no Plan de Acción do Sector Cárnico Bovino Galego.</p>
<p>Estas circunstancias, e outras excepcionais, determinan posibles riscos para a saúde pública, a sanidade animal e a economía do sector gandeiro, redundando nunha maior carga de traballo para os servicios veterinarios oficiais que deben desempeña-la súa actividade con especial intensidade e eficiencia.</p>
<p>No marco das actuacións encamiñadas á erradicación da enfermidade, á seguridade do consumidor, e ó apoio ó sector gandeiro galego, encadradas no plan de acción do sector cárnico bovino, a Consellería de Agricultura, Gandería e Política Agroalimentaria e as organizacións sindicais estableceron un foro de diálogo respecto das condicións especiais de traballo dos servicios veterinarios adscritos a consellería, tendo como punto de partida o estudio elaborado pola Inspección Xeral de Servicios sobre o incremento das cargas de traballo dos servicios veterinarios oficiais por causa da EEB e a súa repercusión sobre os diferentes colectivos integrados neles. A Consellería de Agricultura, Gandería e Política Agroalimentaria, de conformidade coa normativa orzamentaria vixente, elevará ó Consello da Xunta, a seguinte proposta de acordo sobre as condicións especiais de traballo dos veterinarios oficiais da consellería, con motivo da encefalopatía esponxiforme bovina (EEB).</p>
<p>ACORDO:</p>
<p>1. Ámbito de aplicación.</p>
<p>1.1. Territorial: o acordo será de aplicación en toda a Comunidade Autónoma de Galicia.</p>
<p>1.2. Persoal: o acordo será de aplicación a todo ó persoal veterinario adscrito á Consellería de Agricultura, Gandería e Política Agroalimentaria, pertencente ó Corpo Facultativo Superior da Xunta de Galicia que con carácter voluntario se adhira a el.</p>
<p>1.3. Temporal: o acordo entrará en vigor a partir do día seguinte ó da súa aprobación polo Consello da Xunta de Galicia e ata o 31 de decembro de 2001. Sendo, non obstante, aplicable á actividade extraordinaria realizada a partir do 1 de xaneiro de 2001. De persisti-la situación de sobrecarga de traballo negociarase a súa adaptación a partir do 1 de xaneiro de 2002.</p>
<p>2. Condicións especiais de traballo.</p>
<p>O persoal veterinario adscrito á Consellería de Agricultura, Gandería e Política Agroalimentaria realizará a prestación de servicios extraordinarios no marco do Plan de Aseguramento da Calidade Inspectora dos SS. VV. OO. para a erradicación da EEB, baseado nunha maior dispoñibilidade, mellor aten</p>
<p>ción ós gandeiros e dunha maior eficacia de xestión dos recursos humanos. Esta maior dispoñibilidade tradúcese na prestación dalgúns dos seguintes servicios extraordinarios retribuídos:</p>
<p>2.1. Unha quenda semanal de dispoñibilidade, ó mes, de luns a venres laborables en horario entre as 17 e as 20 horas, mediante o establecemento de quendas rotatorias en situación localizada e con dispoñibilidade para desprazarse fisicamente, se é necesario, por razóns de urxencia.</p>
<p>2.2. Quenda semanal de xornada partida , en horario de 9 a 14 horas e de 17 ás 19.30 horas.</p>
<p>2.3. Servicio de garda en fin de semana e festivos, nas modalidades de presencia física e/ou de presencia localizada. As ditas modalidades quedarán determinadas pola Dirección Xeral de Producción Agropecuaria, en función das necesidades, da forma seguinte:</p>
<p>a) A presencia física durante a fin de semana e/ou festivos non poderá exceder de sete horas e trinta minutos, distribuídas entre o sábado e/ou o domingo, ou en horario continuado.</p>
<p>O resto da fin de semana permanecerase na modalidade de presencia localizada, en horario de 10 horas ata as 19 horas, con dispoñibilidade para desprazarse fisicamente, se é necesario, por razóns de urxencia.</p>
<p>b) Durante os festivos coincidentes no período de luns a vernes, nos que non sexa necesaria a presencia física, a prestación de servicios farase segundo a modalidade de presencia localizada, en horario de 10 horas a 19 horas, de modo que cando coincida un só día festivo na semana a prestación do servicio realizarase polos veterinarios que estean de garda o fin de semana siguiente. Cando coincidan dous festivos na semana o primeiro deles asignarase os veterinarios que realicen a gardas do fin de semana anterior. No se poderá acumular máis dun festivo á fin de semana.</p>
<p>Cando sexa necesaria a prestación dunha garda continuada de presencia física de sete horas e trinta minutos en día festivo, computarase como se se tratara dunha garda de fin de semana.</p>
<p>2.4. Servicio de garda de apoio en fin de semana e festivos, que suporá a prestación de gardas localizadas dun día, con dispoñibilidade para desprazarse fisicamente se é necesario, entre as 10 horas e as 19 horas.</p>
<p>Corresponderalle á Dirección Xeral de Producción Agropecuaria a determinación das necesidades, a xestión e control do cumprimento dos horarios, quendas e servicios de fin de semana e festivos, sen prexuízo das atribucións xenéricas que lles corresponden ós delegados provinciais da Consellería de Agricultura, Gandería e Política Agroalimentaria.</p>
<p>3. Compensación horaria.</p>
<p>Os servicios de garda que supoñan ou deriven en presencia física implicarán unha compensación equivalente por hora traballada nesta modalidade. A compensación efectuarase en horario laboral, en días completos ou fraccionados ó longo dunha semana (ó inicio ou ó final do horario diario) segundo as necesidades do servicio, dentro dos trinta días hábiles seguintes ó día da súa realización.</p>
<p>4. Funcións que haberá que desempeñar durante a prestación de servicios de garda.</p>
<p>a) Na modalidade de presencia física.</p>
<p>As funcións que serán desempeñadas polo persoal facultativo veterinario adscrito á Consellería de Agricultura, Gandería e Política Agroalimentaria no marco das súas competencias serán as seguintes:</p>
<p>-Exame clínico dos animais cando así sexa necesario con motivo da sospeita de EEB, ou situacións epizootolóxicas de especial gravidade.</p>
<p>-Detección, inspección e control de factores de risco relativos a EEB, ou de especial gravidade para a sanidade animal e saúde pública.</p>
<p>-Realización de análises e diagnósticos de urxencia como consecuencia de alertas epizootiolóxicas ou situacións extraordinarias de especial relevancia relacionadas coa detección da EEB, ou de especial gravidade para a sanidade animal e saúde pública.</p>
<p>-Toma de mostras de urxencia como consecuencia de alertas epizootiolóxicas relacionadas coa detección da EEB, ou de especial gravidade para a sanidade animal.</p>
<p>-Inspección e control do movemento pecuario en mercados e feiras, así como en transportes de gando. Así mesmo, efectuarase calquera control derivado dunha denuncia fundada e que non poida ser aprazada por razón da súa natureza ou do seu risco para a sanidade animal ou a saúde pública.</p>
<p>-Colaboración coas forzas de seguridade do Estado e autonómicas, cando esta sexa requirida por motivos de urxencia e sanidade animal e saúde pública.</p>
<p>-Actuacións extraordinarias derivadas do marco competencial do persoal veterinario adscrito á Consellería de Agricultura, Gandería e Política Agroalimentaria.</p>
<p>b) Na modalidade de presencia localizada.</p>
<p>As funcións que se deberán realizar serán as derivadas das alertas que se produzan en materia epizootiolóxica, movemento pecuario, mantementos de equipos de laboratorio de especial urxencia, e en xeral, as derivadas de funcións atribuídas ó persoal veterinario adscrito á Consellería de Agricultura, Gandería e Política Agroalimentaria de especial urxencia para a saúde pública e a sanidade animal.</p>
<p>5. Aspectos retributivos.</p>
<p>O persoal facultativo dos servicios veterinarios oficiais de Galicia asignados á Consellería de Agricultura, Gandería e Política Agroalimentaria, polo cumprimento das condicións especiais de traballo antes descritas, percibirá as seguintes contías retributivas, todas elas en concepto de complemento de productividade:</p>
<table><tbody><tr><td></td></tr>
<tr><td>Prestación</td><td>Retribución (ptas.)</td></tr>
<tr><td></td></tr>
</tbody></table>
<table><tbody><tr><td>Por quenda de gardas localizadas de tardes (punto 2.1)</td><td>36.000</td></tr>
<tr><td></td></tr>
<tr><td>Por quenda de xornada partida (punto 2.2)</td><td>49.700</td></tr>
<tr><td></td></tr>
<tr><td>Por servicio de gardas en fin de semana e festivos (punto 2.3)</td><td>20.000</td></tr>
<tr><td></td></tr>
<tr><td>Por servicio de garda en apoio en fin de semana e festivos (punto 2.4)</td><td>10.000</td></tr>
<tr><td></td></tr></tbody></table>
<p>A aplicación orzamentaria do complemento de productividade establecido segundo a actividade extrordinaria que regula este acordo, e en consonancia cos módulos retributivos fixados, quedará límitada ás dotacións orzamentarias que anualmente se establezan para a Consellería de Agricultura, Gandería e Política Agroalimentaria e que para o ano 2001 ascenden a cen millóns setecentas mil pesetas.</p>
<p>6. Mobilidade do persoal dos servicios veterinarios oficiais.</p>
<p>Co fin de conseguir unha maior racionalización na distribución dos recursos de persoal, poderase determina-la mobilidade dos inspectores veterinarios oficiais, postos de nivel 20, e xefes de áreas veterinarias comarcais, nos seguintes supostos:</p>
<p>a) Necesidade de aumenta-la dotación de inspectores veterinarios oficiais dunha comarca determinada polo incremento temporal das súas cargas de traballo.</p>
<p>b) Necesidade de aumenta-la dotación de inspectores veterinarios oficiais de comarca nos casos de investigación e seguimento de alertas epidemiolóxicas que se produzan na zona ou área veterinaria.</p>
<p>c) Cobertura de vacantes temporais en razón de licencias e permisos previstos na vixente normativa da función pública da Comunidade Autónoma de Galicia, mentres non sexan cubertas por substitutos. En ningún caso a cobertura de vacantes temporais terá unha duración superior a 3 días hábiles.</p>
<p>Nos casos en que, como consecuencia da mobilidade o persoal se desprace dentro da zona ou área veterinaria e para isto, voluntariamente, utilice un vehículo non oficial, o seu uso será compensado retributivamente segundo os criterios xerais de pagamento de locomoción.</p>
<p>A mobilidade dos efectivos en ningún caso será permanente e terá unha duración máxima de 50 días hábiles ó ano no caso dos inspectores veterinarios oficiais de comarcas e postos de nivel 20 do servicios de sanidade e producción animal, e de 25 días o</p>
<p>ano no caso dos xefes de área veterinaria comarcal, cumprida de modo fraccionado ou continuado.</p>
<p>Para os efectos de desprazamento e cumprimento do horario, computarase traballo e desprazamento efectivo, a partir da saída da oficina comarcal á que estivera asignado o persoal.</p>
<p>7. Ámbito territorial da prestación das condicións especiais de traballo.</p>
<p>A prestación das condicións especiais de traballo previstas no presente acordo, gardas e mobilidade, refírense ó ámbito da respectiva área veterinaria no caso do inspectores veterinarios oficiais de comarcas, e ó ámbito da provincia para o resto do persoal veterinario.</p>
<p>8. Alcance das condicións especiais de traballo para os distintos colectivos dos servicios veterinarios oficiais durante o ano 2001.</p>
<p>8.1. Os inspectores veterinarios oficiais de comarcas e os veterinarios de postos bases de nivel 20 prestarán os seguintes servicios:</p>
<p>-Unha quenda semanal (máximo 12 ó ano) de dispoñibilidade das definidas no punto 2.1.</p>
<p>-Un máximo de 9 gardas de fin de semana e festivos das definidas no punto 2.3.</p>
<p>8.2. Os xefes das áreas veterinarias comarcais prestarán os seguintes servicios:</p>
<p>-Un máximo de 10 quendas semanais de dispoñibilidade das previstas no punto 2.1.</p>
<p>-Un máximo de 8 gardas de fin de semana e festivos das definidas no punto 2.3.</p>
<p>8.3. O persoal veterinario de postos base de nivel 20 do Laboratorio de Sanidade e Producción Animal de Galicia (Lugo) realizará as seguintes prestacións extraordinarais:</p>
<p>-Un máximo de 9 gardas de fin de semana e festivos o ano das definidas no punto 2.3.</p>
<p>-Un máximo de 8 quendas de xornada partida das previstas no punto 2.2.</p>
<p>8.4. O restante persoal do Laboratorio de Sanidade e Producción Animal de Galicia (Lugo) realizará as seguintes prestacións extraordinarais:</p>
<p>-Un máximo de 1 garda de fin de semana e festivos das definidas no punto 2.3.</p>
<p>-Un máximo de 8 quendas de xornada partida das previstas no punto 2.2.</p>
<p>8.5. O restante persoal dos servicios veterinarios oficiais realizará as seguintes prestacións extraordinarais:</p>
<p>-Un máximo de 10 quendas semanais de dispoñibilidade das previstas no punto 2.1.</p>
<p>-Un máximo de 3 gardas de fin de semana e festivos das definidas no punto 2.3.</p>
<p>8.6. Os servicios extraordinarios previstos no punto 2.4. serán voluntarios, e poderán ser establecidos pola Dirección Xeral de Producción Agropecuaria, por razóns de necesidade, no marco das condicións retributivas deste acordo.</p>
<p>9. Comisión de seguimento.</p>
<p>Créase unha comisión para o seguimento do recollido no presente acordo, onde estarán representados de xeito paritario os representantes da Administración e os dos sindicatos asinantes. No prazo de dous meses anteriores á expiración da súa vixencia, esta comisión elaborará un informe onde se recolla a análise da súa aplicación, a persistencia ou non das circunstancias que motivaron o seu establecemento, e, en caso afirmativo analizarán o incremento da carga de traballo estimada para o novo exercicio para a súa remisión á Inspección Xeral de Servicios.</p>
<p>10. Compromiso de diálogo.</p>
<p>As partes asinantes do acordo, recoñecendo a necesidade dunha nova regulación dos servicios veterinarios, que para a Administración deberá encadrarse no futuro desenvolvemento regulamentario da lei que cree a Escala de Sanidade e Producción Animal, establecerá mecanismos de diálogo permanentes a través da mesa correspondente. Neste marco de diálogo os representantes dos traballadores comprométense a non levar a cabo medidas de presión durante a vixencia do acordo.</p>
<p>Santiago de Compostela, 5 de xuño 2001.</p>

