---
date: '2023-05-23'
id: G0426-050523-0006
page: 31191
number: 96
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 2 de maio de 2023, do Xurado Provincial de Clasificación de Montes
  Veciñais en Man Común de Ourense, polo que se publica a Resolución do 21 de
  marzo de 2023 relativa á revisión do esbozo formulada polos representantes do
  monte veciñal en man común Xugo da Bola, pertencente á Comunidade de Montes
  Veciñais en Man Común de Dadín, no concello do Irixo.
range: Anuncio
url: >-
  https://www.xunta.gal/dog/Publicados/2023/20230523/AnuncioG0426-050523-0006_gl.html
---
<p>Examinada a solicitude de revisión de esbozo formulada polos representantes do MVMC Xugo da Bola, pertencente á CMVMC de Dadín, no concello do Irixo, resultan os seguintes</p>
    <p>Feitos:</p>
    <p>Primeiro. O 6 de setembro de 2022 a CMVMC de Dadín presentou unha solicitude (Rexel núm. 2022/2207642) de revisión de esbozo do MVMC Xugo da Bola, no concello do Irixo.</p>
    <p>Coa solicitude achegaron a seguinte documentación:</p>
    <p>– Certificación do Acordo da Asemblea Xeral do 25 de marzo de 2022.</p>
    <p>– Memoria e planos.</p>
    <p>– Arquivos xeográficos en formato vectorial.</p>
    <p>– Informe de validación gráfica catastral.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 9 de decembro de 2022 en relación coa citada solicitude. No mesmo indícase que o perímetro obxecto de revisión inclúe as partes do perímetro lindeiras con particulares. O monte non linda con outros montes veciñais en man común.</p>
    <p>A superficie do MVMC Xugo da Bola, unha vez revisado o esbozo, resulta de 40,1275 ha fronte ás 46 ha do acordo de clasificación, o que supón unha redución do 13 %. Tendo en conta que hai unha expropiación de ADIF de 5,40 ha e unha avinza con particulares de 3.716 m², a diferenza de superficie entre a clasificación e a presente revisión de esbozo é inferior ao 1 %.</p>
    <p>Tendo en conta o anterior, infórmase favorablemente revisión do esbozo do MVMC Xugo da Bola.</p>
    <p>Consideracións legais e técnicas:</p>
    <p>Única. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>De acordo con esta, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión axustándose e completándose con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 9 de decembro de 2022, o Xurado Provincial de Montes Veciñais en Man Común acordou por unanimidade o día 27 de febreiro de 2023:</p>
    <p>Aprobar a proposta de revisión de esbozo do MVMC Xugo da Bola, pertencente á CMVMC de Dadín, no concello do Irixo.</p>
    <p>Ourense, 2 de maio de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

