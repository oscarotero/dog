---
date: '2023-05-23'
id: G0482-110523-0001
page: 31144
number: 96
agency: Instituto Galego do Consumo e da Competencia
section: III. Outras disposicións.
title: >-
  RESOLUCIÓN do 8 de maio de 2023 sobre delegación de competencias na Dirección
  deste instituto.
range: Resolución
url: >-
  https://www.xunta.gal/dog/Publicados/2023/20230523/AnuncioG0482-110523-0001_gl.html
---
<p>O Decreto 118/2016, do 4 de agosto, polo que se crea o Instituto Galego do Consumo e da Competencia e se aproban os seus estatutos, establece no capítulo IV dos seus estatutos o réxime patrimonial e de contratación deste organismo autónomo.</p>
    <p>O Instituto Galego do Consumo e da Competencia é un organismo encadrado dentro das entidades públicas instrumentais reguladas no título III da Lei 16/2010, do 17 de decembro, de organización e funcionamento da Administración xeral e do sector público autonómico de Galicia. O dito organismo está adscrito á consellería competente en materia de consumo.</p>
    <p>A Lei 5/2011, do 30 de setembro, do patrimonio da Comunidade Autónoma de Galicia, establece, no seu artigo 79.1, que a competencia para o alleamento dos bens mobles do patrimonio da Comunidade Autónoma de Galicia corresponderá ao órgano unipersoal de goberno da entidade pública instrumental a que pertenzan.</p>
    <p>O Instituto Galego do Consumo e da Competencia, para o exercicio das súas competencias e o cumprimento dos fins encomendados, conta cunha estrutura organizativa na cal se establecen como órganos de goberno o Consello Reitor e o presidente.</p>
    <p>A actividade administrativa do Instituto Galego do Consumo e da Competencia implica unha concentración de funcións arredor do seu presidente que aconsella, dado o seu volume, recorrer á delegación de competencias noutros órganos, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1.</p>
    <p>A delegación de competencias permite a axilización administrativa necesaria e redunda en beneficio tanto da Administración como dos administrados, dentro do máis rigoroso respecto ás garantías xurídicas que a tutela dos intereses públicos exixe.</p>
    <p>Na súa virtude, facendo uso das facultades que me confire o artigo 43.3 da Lei 1/1983, do 22 de febreiro, de normas reguladoras da Xunta e da súa Presidencia, o artigo 9 da Lei 40/2015, do 1 de outubro, de réxime xurídico do sector público, o artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e demais disposicións de xeral aplicación,</p>
    <h2>DISPOÑO:</h2>
    <p>Artigo 1. Delegación na Dirección</p>
    <p>Delégase na persoa titular da Dirección do Instituto Galego do Consumo e da Competencia a seguinte competencia:</p>
    <p>– O exercicio das facultades que, para o alleamento dos bens mobles do patrimonio do Instituto Galego do Consumo e da Competencia, a normativa en materia de patrimonio lle atribúe ao seu órgano unipersoal de goberno.</p>
    <p>Artigo 2. Réxime xurídico da delegación de competencias</p>
    <p>1. Os actos e resolucións administrativas ditados por delegación farán constar esta circunstancia, con referencia ao número e á data da súa publicación no Diario Oficial de Galicia, e consideraranse ditados polo órgano delegante.</p>
    <p>2. En calquera momento, a persoa titular da presidencia poderá reclamar o exercicio da competencia delegada por esta resolución.</p>
    <p>3. En todo caso, quedan excluídos das delegacións contidas nesta resolución os supostos previstos no artigo 6.4 da Lei 16/2010, do 17 de decembro, de organización e funcionamento da Administración xeral e do sector público de Galicia; no artigo 9.2 da Lei 40/2015, do outubro, de réxime xurídico do sector público, e no artigo 44.2 da Lei 1/1983, do 22 de febreiro, de normas reguladoras da Xunta e da súa Presidencia.</p>
    <p>Disposición derradeira única. Entrada en vigor</p>
    <p>Esta resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 8 de maio de 2023</p>
    <footer><p>Francisco José Conde López<br>Presidente do Instituto Galego do Consumo<br>e da Competencia</p></footer>

