---
date: '2022-02-22'
id: G0533-140222-0002
page: 12654
number: 36
agency: Consellería de Infraestruturas e Mobilidade
section: III. Outras disposicións.
title: >-
  DECRETO 19/2022, do 10 de febreiro, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de construción denominado Plan de seguridade viaria de
  Galicia 2016-2020: mellora da seguridade viaria (MSV) no contorno de treitos
  de concentración de accidentes (TCA) na estrada PO-504, puntos quilométricos
  (pp.qq.) 1+300 a 3+000, de clave PO/18/115.06, no concello de Sanxenxo
  (Pontevedra).
range: Decreto
url: >-
  https://www.xunta.gal/dog/Publicados/2022/20220222/AnuncioG0533-140222-0002_gl.html
---
<p>Antecedentes:</p>
    <p>Primeiro. Con data do 22 de marzo de 2019 publicouse no <em>Diario Oficial de Galicia</em> número 57 o Anuncio do 14 de marzo de 2019 polo que se somete ao trámite de información pública a separata para información pública do proxecto de construción denominado Plan de seguridade viaria de Galicia 2016-2020: mellora da seguridade viaria (MSV) no contorno de treitos de concentración de accidentes (TCA) na estrada PO-504, puntos quilométricos (pp.qq.) 1+300 a 3+000, de clave PO/18/115.06, así como a relación individual de bens, dereitos e propietarios afectados polo proxecto referido.</p>
    <p>Segundo. Tras a análise dos informes, das alegacións e dos certificados presentados, o 24 de xaneiro de 2022 aprobouse o expediente de información pública e o proxecto de construción denominado Plan de seguridade viaria de Galicia 2016-2020: mellora da seguridade viaria (MSV) no contorno de treitos de concentración de accidentes (TCA) na estrada PO-504, puntos quilométricos (pp.qq.) 1+300 a 3+000, de clave PO/18/115.06.</p>
    <p>O obxecto da actuación consiste na definición técnica e construtiva de diversas actuacións para mellorar a seguridade viaria en varios treitos con interseccións da estrada autonómica PO-504, no concello de Sanxenxo (Pontevedra). As actuacións que se van realizar son as seguintes: reconfiguración do trazado das interseccións, mellora da seguridade dos pasos de peóns e das paradas de bus existentes. As actuacións compleméntanse coa pavimentación de todos os treitos e a adecuación da sinalización aos cambios proxectados.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, corresponde á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Corresponde ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia na súa reunión do día dez de febreiro de dous mil vinte e dous,</p>
    <p class="dog-titulo">DISPOÑO:</p>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción denominado Plan de seguridade viaria de Galicia 2016-2020: mellora da seguridade viaria (MSV) no contorno de treitos de concentración de accidentes (TCA) na estrada PO-504, puntos quilométricos (pp.qq.) 1+300 a 3+000, de clave PO/18/115.06.</p>
    <p>Santiago de Compostela, dez de febreiro de dous mil vinte e dous</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Mobilidade</p>

