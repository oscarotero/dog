---
date: '2022-05-20'
id: G0533-120522-0001
page: 29902
number: 97
agency: Consellería de Infraestruturas e Mobilidade
section: III. Outras disposicións.
title: >-
  RESOLUCIÓN do 12 de maio de 2022 pola que se amplía o prazo de adscrición do
  vehículo subvencionado á autorización de transporte da serie VT-N previsto na
  Orde do 29 de decembro de 2020, pola que se establecen as bases reguladoras
  para a concesión de axudas para a adquisición de vehículos adaptados a persoas
  con mobilidade reducida (Eurotaxi), vehículos taxi de emisións cero e
  vehículos taxi eco, e se convocan para o exercicio 2021, mediante tramitación
  anticipada (código de procedemento IF303A).
range: Resolución
url: >-
  https://www.xunta.gal/dog/Publicados/2022/20220520/AnuncioG0533-120522-0001_gl.html
---
<p>No Diario Oficial de Galicia número 22, do 3 de febreiro de 2021, publicouse a Orde da Consellería de Infraestruturas e Mobilidade do 29 de decembro de 2020 pola que se establecen as bases reguladoras para a concesión de axudas para a adquisición de vehículos adaptados a persoas con mobilidade reducida (Eurotaxi), vehículos taxi de emisións cero e vehículos taxi eco, e se convocan para o exercicio 2021, mediante tramitación anticipada (código de procedemento IF303A).</p>
    <p>O artigo 18.2 da dita orde establece que «os beneficiarios da subvención asumen a obriga de ter adscrito o vehículo á autorización de transporte da serie VT-N antes do 1 de xullo de 2022. A Dirección Xeral de Mobilidade comprobará de oficio que se realizou a adscrición. De non terse realizado, procederá o reintegro das cantidades percibidas e a exixencia dos xuros de mora correspondentes desde o momento do pagamento da subvención ata a data en que se acorde a procedencia do reintegro, consonte o previsto no artigo 33.1.b) da Lei 9/2007, do 13 de xuño, de subvencións de Galicia (...)».</p>
    <p>Porén, a situación extraordinaria actual ocasionada pola crise dos microchips está a provocar importantes atrasos xeneralizados na subministración de materias primas e semicondutores ou microchips. Esta crise global de compoñentes está obstaculizando o ritmo de fabricación dos vehículos, o que está ralentizando a entrega destes aos beneficiarios das axudas, polo que se considera preciso ampliar o prazo inicialmente establecido na orde para a adscrición do vehículo á autorización de transporte da serie VT-N, prazo que remata o 1 de xullo de 2022.</p>
    <p>En canto á ampliación do prazo previsto na orde, o artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, establece que «O órgano concedente da subvención poderá outorgar, salvo precepto en contra establecido nas bases reguladoras, unha ampliación do prazo establecido para presentar a xustificación que non exceda a metade deste, e sempre que non se prexudiquen dereitos de terceiros».</p>
    <p>Este artigo está en consonancia co previsto no artigo 32.3 da Lei 39/2015, do 1 de outubro, do procedemento administrativo común das administracións públicas, que establece que a ampliación ten que solicitarse antes de que remate o prazo previsto:</p>
    <p>«Tanto a petición dos interesados como a decisión sobre a ampliación deberán producirse, en todo caso, antes do vencemento do prazo de que se trate. En ningún caso poderá ser obxecto de ampliación un prazo xa vencido».</p>
    <p>Os beneficiarios das axudas están padecendo atrasos importantes nos prazos de entrega dos vehículos ocasionados por circunstancias extraordinarias e alleas á súa vontade, polo que se considera preciso ampliar este prazo ata o 31 de decembro de 2022.</p>
    <p>A disposición derradeira primeira da orde, baixo a epígrafe «Habilitación para o desenvolvemento», faculta a persoa titular da Dirección Xeral de Mobilidade para que dite as resolucións que sexan precisas para a correcta execución desta orde.</p>
    <p>De conformidade con todo o indicado,</p>
    <h2>RESOLVO:</h2>
    <p>Ampliar o prazo previsto no artigo 18.2 da Orde do 29 de decembro de 2020 ata o 31 de decembro de 2022.</p>
    <p>Santiago de Compostela, 12 de maio de 2022</p>
    <footer><p>A conselleira de Infraestruturas e Mobilidade<br>P.D. (Orde do 29.12.2020; DOG núm. 22, do 3.2.2021)<br>Ignacio Maestro Saavedra<br>Director xeral de Mobilidade </p></footer>

