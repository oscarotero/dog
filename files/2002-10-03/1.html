---
date: '2002-10-03'
id: 1330A
page: 14
number: 191
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 26 de agosto de 2002, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo da empresa Cespa Conten, S.A.
range: Resolución
url: 'https://www.xunta.gal/dog/Publicados/2002/20021003/Anuncio1330A_gl.html'
---
<p>Visto o texto do convenio colectivo para a empresa Cespa Conten, S.A., con nº de código 3603651, que tivo entrada nesta delegación provincial o día 5-2-2002, subscrito en representación da parte económica pola representación da empresa, e da parte social, polo delegado de persoal, en data 26-7-2002. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo desta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 26 de agosto de 2002.</p>
<p>P.A.</p>
<p>Luis Boullosa Nores</p>
<p>Secretario provincial de Pontevedra</p>
<p>Convenio colectivo da empresa Cespa Conten, S.A.</p>
<p>Ano 2002-2003</p>
<p>Capítulo I</p>
<p>Normas xerais</p>
<p>Artigo 1º.-Partes que concertan o convenio.</p>
<p>Este convenio colectivo foi subscrito por Cespa Conten, S.A. e o comité de empresa de Cespa Conten, S.A. no seu centro de Pontevedra.</p>
<p>Artigo 2º.-Ámbito territorial.</p>
<p>Este convenio será de aplicación exclusiva para os centros de traballo situados na provincia de Pontevedra.</p>
<p>Artigo 3º.-Ámbito persoal.</p>
<p>Este convenio colectivo afectará a tódolos traballadores que desenvolvan a súa actividade laboral nos centros de traballo da empresa ó que se refire o artigo anterior.</p>
<p>Artigo 4º.-Ámbito funcional.</p>
<p>Este convenio afectará os traballadores vinculados ós seguintes grupos profesionais:</p>
<p>-Persoal de movemento.</p>
<p>-Persoal de taller.</p>
<p>-Persoal de oficinas.</p>
<p>Artigo 5º.-Vinculación á totalidade.</p>
<p>As condicións pactadas forman un todo orgánico e indivisible e para efectos da súa aplicación práctica, serán considerados globalmente.</p>
<p>No suposto de que unha vez no Rexistro de Convenios, a autoridade laboral observase algunha contravención da lexislación vixente, as partes comprométense á renegociación inmediata do conxunto deste convenio.</p>
<p>Artigo 6º.-Ámbito temporal.</p>
<p>Este convenio entrará en vigor o día 1 de xaneiro de 2002 e rematará a súa vixencia o 31 de decembro de 2003.</p>
<p>Os conceptos retributivos de calidade ou cantidade de traballo así como as horas extras son de aplicación a partir do 1 de agosto de 2002, non xerando atrasos.</p>
<p>Unha vez finalizado o convenio, prorrogarase pola mesma duración se ningunha das dúas partes o denuncia cunha antelación mínima dun mes á data do seu vencemento e o convenio será de aplicación en todo o seu contido ata que sexa asinado un novo convenio.</p>
<p>A referida denuncia formalizarase mediante notificación escrita á outra parte, ben á empresa ou a calquera representante dos traballadores na comisión negociadora do convenio, segundo o caso.</p>
<p>Artigo 7º.-Comisión mixta de interpretación.</p>
<p>Constitúese unha comisión mixta de vixilancia na aplicación e interpretación deste convenio colectivo, integrada por igual número de representantes de cada unha das partes.</p>
<p>Esta comisión reunirase por instancia de parte, celebrándose a reunión ás corenta e oito horas seguintes á súa convocatoria.</p>
<p>Serán funcións desta comisión as seguintes:</p>
<p>a) Interpretación de cada unha das cláusulas deste convenio colectivo.</p>
<p>b) Vixilancia e cumprimento do pactado.</p>
<p>c) Estudio e valoración de novas disposicións legais de promulgación posterior á entrada en vigor deste convenio colectivo, que poidan afecta-lo seu contido, co fin de adaptalas ó seu espírito global.</p>
<p>d) Cantas outras actividades tendan á eficacia do convenio colectivo, e a unha maior solución interna de posibles conflictos colectivos.</p>
<p>Artigo 8º.-Garantía persoal.</p>
<p>As condicións pactadas, xa sexan económicas ou doutra índole, concedidas pola empresa ós traballadores seranlles respectadas a título persoal.</p>
<p>Os futuros incrementos que se poidan producir nos conceptos salariais non serán absorbidos polo complemento persoal.</p>
<p>Toda norma legal de obrigado cumprimento que puidese afectar este convenio de empresa será absorbido polos conceptos salariais definidos neste convenio.</p>
<p>Capítulo II</p>
<p>Retribucións</p>
<p>Artigo 9º.-Conceptos retributivos.</p>
<p>Durante a vixencia deste convenio, o réxime de retribucións do persoal estará integrado polos seguintes conceptos:</p>
<p>a) Conceptos salariais:</p>
<p>-Salario base.</p>
<p>-Antigüidade.</p>
<p>-Complemento de transporte.</p>
<p>b) Complementos de calidade ou cantidade de traballo:</p>
<p>-Prima por toxicidade ou penosidade.</p>
<p>-Prima por servicio.</p>
<p>-Prima por mantemento.</p>
<p>-Prima por falta de accidente.</p>
<p>Para o ano 2002, a contía dos conceptos retributivos, será a que para cada unha das categorías figura na táboa salarial anexa a este convenio.</p>
<p>A nómina aboarase, mediante transferencia bancaria, o día 30 ou véspera hábil de cada mes.</p>
<p>Artigo 10º.-Salario base.</p>
<p>Será para cada categoría profesional o que figura na táboa salarial anexa.</p>
<p>O incremento para o ano 2003 será o IPC real do ano 2002, no caso de non publicarse ou ser inferior ó 3%, incrementarase nesta contía.</p>
<p>Artigo 11º.-Antigüidade.</p>
<p>O complemento persoal de antigüidade, consistirá en trienios e sendo o prezo mensual de cada trienio de 22 A para tódalas categorías.</p>
<p>O incremento para o ano 2003 será o IPC real do ano 2002, no caso de non publicarse ou ser inferior ó 3%, incrementarase nesta contía.</p>
<p>O máximo de percepción do complemento de antigüidade é de 6 trienios.</p>
<p>O complemento de antigüidade percibirase nas pagas mensuais e nas extraordinarias, e devengarase a partir do día 1 do mes seguinte a aquel en que se cumpran os períodos.</p>
<p>Artigo 12º.-Complemento de transporte.</p>
<p>Establécese un complemento denominado complemento de transporte para tódalas categorías profesionais (non cotizable á Seguridade Social) na contía mensual de 23 A. Este complemento devengarase por día efectivamente traballado.</p>
<p>Artigo 13º.-Pagas extraordinarias.</p>
<p>O persoal cobrará dúas pagas extraordinarias de xullo e Nadal, que se aboarán respectivamente os días 15 dos meses de xullo e decembro, ou o día hábil anterior se caese en festivo.</p>
<p>O importe das pagas especifícase nas táboas salariais para cada categoría. Xunto coa paga extra percibirase o complemento de antigüidade que se veña percibindo mensualmente.</p>
<p>A paga do mes de marzo, á que fai referencia o convenio xeral do sector ratearase mensualmente polo seu importe bruto máis o complemento de antigüidade.</p>
<p>Artigo 14º.-Toxicidade ou penosidade.</p>
<p>Establécese unha prima por toxicidade, penosidade e perigosidade, que se aboará por día efectivamente traballado polo importe que se establece nas táboas salariais.</p>
<p>Así mesmo, establécese un complemento por xornada laboral completa de 4,51 A para aqueles conductores que realicen transportes de R.P. ou biosanitarios.</p>
<p>Artigo 15º.-Prima de servicio.</p>
<p>Xúntase a este convenio relación de primas por servicios cos seus valores mínimos correspondentes para as categorías que se especifican.</p>
<p>No caso de avaría do camión, contabilizaranse primas por servicio para os conductores, de acordo co seguinte baremo:</p>
<p>a) Camión avariado á hora de empeza-la súa xornada de traballo:</p>
<p>-Computaráselle un servicio por hora, cun máximo de seis servicios ata a súa reparación.</p>
<p>b) Camión avariado, a avaría do cal continúa despois da finalización da xornada laboral, se o conductor debe permanecer no dito vehículo ata que se lle vaia reparar ou remolcar, pagaráselle cada hora de permanencia fóra de xornada ó prezo da hora extra pactada.</p>
<p>-Sistema Jumbo, aplicarase unha prima semanal coas condicións seguintes:</p>
<p>1. Priman a partir dos 50 servicios semanais (dentro da xornada laboral).</p>
<p>2. Do 51 en diante o importe por servicio será de 4,51 A, para o período.</p>
<p>-Sistema Gancho, aplicarase unha prima semanal coas condicións seguintes:</p>
<p>1. Priman a partir dos 40 servicios semanais (dentro da xornada laboral).</p>
<p>2. Do 41 en diante o importe por servicio será de 4,51 A, para o período.</p>
<p>-Sistema Acavo, aplicarase unha prima semanal coas condicións seguintes:</p>
<p>1. Priman a partir dos 38 servicios semanais (dentro da xornada laboral).</p>
<p>2. Do 39 en diante o importe por servicio será de 4,51 A, para o período.</p>
<p>Artigo 16º.-Prima por falta de accidente.</p>
<p>Os empregados con categoría de conductor e que realicen estas funcións que non teñan ningún parte de accidente no transcurso do trimestre, obterán unha prima trimestral por importe de 125 A.</p>
<p>Este complemento seralle aboado tamén ó conductor de 2ª que habitualmente conduza unha furgoneta, por conta da empresa.</p>
<p>No caso de que tivese dous partes de accidente nun trimestre, ó trimestre seguinte, aínda que non tivese ningún, quedaría sen esta prima.</p>
<p>Enténdese por parte de accidente non só os dados á compañía de seguros por danos ocasionados contra vehículos, senón tamén os danos ocasionados a contedores, propiedades de terceiros, etc.</p>
<p>No caso de que se aprecie ausencia de responsabilidade por parte do empregado no accidente non se perderá a prima pactada.</p>
<p>Artigo 17º.-Complemento de nocturnidade.</p>
<p>A xornada efectivamente traballada en horario nocturno (entre as 22 horas e as 6 horas) devengará un complemento de nocturnidade de 150 A/mensuais, agás persoal contratado para este efecto.</p>
<p>No caso de que o horario de traballo diario coincida só parcialmente co período nocturno, devengarase este complemento proporcionalmente ó tempo efectivamente traballado.</p>
<p>Artigo 18º.-Horas extraordinarias, prolongación de xornada e festivos.</p>
<p>As horas extras, serán de carácter voluntario, non podendo a empresa obrigar ningún traballador a realizalas, agás causas de forza maior.</p>
<p>O prezo da hora extraordinaria de 5,41 A/hora para as categorías peón-especialista e auxiliar adtvo. e de 6,01 A/hora para o resto das categorías.</p>
<p>O persoal de taller e de supervisión poderá prolonga-la súa xornada de traballo polo tempo necesario, sen que o exceso sobre a xornada ordinaria se compute como horas extraordinarias, debendo aboarse a pro rata do valor da hora extraordinaria de traballo.</p>
<p>Cando os servicios teñan que prestarse en domingo ou festivo, a retribución por tódolos conceptos retributivos será de 9,02 A/hora para peón-especialista e auxiliar adtvo. e de 13,82 A/hora para o resto das categorías, salvo no caso do persoal contratado para traballar neses días, que percibirá a retribución que lle corresponda polo seu contrato.</p>
<p>Artigo 19º.-Anticipos.</p>
<p>Todo empregado terá dereito a solicitar un anticipo a conta dos seus emolumentos, proporcional ó salario dos días traballados no mes correspondente.</p>
<p>Artigo 20º.-Axudas de custo de comida.</p>
<p>Todo conductor ó que se lle avaríe o vehículo e lle obrigue a permanecer máis tempo do habitual nun punto que estea fóra da área metropolitana, ou que estando dentro da área metropolitana esta avaría o reteña durante o horario de comida, terá dereito á percepción do importe da comida, logo da presentación da correspondente factura, cun límite de 8,58 A.</p>
<p>Artigo 21º.-Préstamos.</p>
<p>Constitúese unha bolsa de 12.100 euros para préstamos persoais. Sen xuro por un importe máximo de 1.503 A pagadeiro nun prazo máximo de 12 mensualidades concordante coa nómina. Terán dereito a estes préstamos todos aqueles empregados que manteñan un contrato con carácter indefinido e cunha antigüidade mínima dun ano.</p>
<p>Artigo 22º.-Sanción de tráfico.</p>
<p>As multas por infraccións de tráfico imputables á culpa ou imprudencia do traballador/a serán aboadas por este, en caso contrario serán aboadas pola empresa.</p>
<p>A empresa está obrigada a facilitarlles ós conductores/as a documentación dos vehículos (tarxeta de transporte, ITV, seguro, etc.), responsabilizándose a empresa das sancións que se poidan derivar pola falta de documentación, sempre e cando o traballador/a lle comunicase á empresa a ausencia desta documentación.</p>
<p>Capítulo III</p>
<p>Tempo de traballo</p>
<p>Artigo 23º.-Xornada de traballo.</p>
<p>A xornada de traballo será de 40 horas semanais.</p>
<p>Os horarios de traballo dos diferentes servicios serán establecidos ou modificados pola comisión paritaria.</p>
<p>Os descansos entre xornadas terán unha duración mínima de 12 horas, tanto na residencia como fóra dela.</p>
<p>O descanso semanal mínimo será de 36 horas e deberá ter lugar como regra xeral sábado e domingo.</p>
<p>Artigo 24º.-Calendario laboral.</p>
<p>O calendario anual que estableza a distribución dos días de traballo festivos, descansos semanais e vacacións será elaborado con coñecemento do comité de empresa e exposto no taboleiro de anuncios de cada centro de traballo, como máximo o 28 de febreiro.</p>
<p>Para todo o persoal, os festivos serán os correspondentes á cidade de Vigo ou da localidade do centro de traballo.</p>
<p>Artigo 25º.-Vacacións.</p>
<p>O período anual de vacacións será de trinta días naturais e desfrutaranse preferentemente durante o período comprendido entre o día 1 de xuño e 30 de setembro, agás acordo en contrario.</p>
<p>As vacacións non se poderán iniciar en sábados, domingos ou festivos.</p>
<p>Os empregados ós que correspondan vacacións partidas nos períodos, un de verán, do 1-6 ó 30-9, e outro fóra destas datas, terán dereito a 2 días máis de desfrute no período de resto do ano.</p>
<p>Efectuarase un calendario de vacacións antes do 31 de marzo.</p>
<p>A retribución das vacacións será equivalente a un mes dos conceptos salariais excluído o complemento de transporte.</p>
<p>Artigo 26º.-Horario nocturno.</p>
<p>O horario nocturno será de 22 a 6 horas.</p>
<p>O servicio nocturno efectuarase sen axudante de conductor, igual que calquera outro servicio.</p>
<p>Artigo 27º.-Licencias retribuídas.</p>
<p>Os traballadores afectados por este convenio terán dereito ás seguintes licencias retribuídas:</p>
<p>a) Por matrimonio do traballador, 15 días naturais.</p>
<p>b) Por matrimonio de fillos, pais ou irmáns, un día se é dentro da provincia, e dous se se celebrase fóra da provincia.</p>
<p>c) Por falecemento de cónxuxes e fillos catro días, en caso de ocorrer fóra da provincia cinco días.</p>
<p>Por falecemento de familiares ata 2º grao de consanguinidade tres días, en caso de ocorrer fóra da provincia catro días.</p>
<p>Por falecemento de tíos e sobriños un día, en caso de ocorrer fóra da provincia dous días.</p>
<p>d) En caso de enfermidade grave ou hospitalización de familiares ata 2º grao de consanguinidade ou afinidade, tres días. Se o traballador tivese que desprazarse fóra da provincia concederíanse catro días.</p>
<p>e) Para consulta médica ordenada polo facultativo da Seguridade Social, o tempo necesario, con posterior xustificante no que se deberá reflecti-la hora de citación e a hora de saída.</p>
<p>f) Para cumprimento dun deber inescusable de carácter público e persoal, o tempo necesario.</p>
<p>g) Traslado de domicilio habitual, un día.</p>
<p>h) Por nacemento de fillo dous días naturais; catro días naturais se é fóra da provincia.</p>
<p>i) O tempo necesario para a asistencia a exames a que deba concorre-lo traballador para estudios de formación profesional, educación secundaria obrigatoria, bacharelato e universitarios.</p>
<p>j) Para a renovación do carné de conducir, un día.</p>
<p>k) Tódolos traballadores que o soliciten terán dereito a desfrutar durante a vixencia deste convenio de dous días retribuídos para asuntos persoais. O desfrute deste permiso retribuído queda condicionado a que se solicite cunha antelación mínima de 72 horas e a que non altere o normal funcionamento dos servicios por coincidir coa ausencia ó traballo doutro persoal. Este permiso non se desfrutará nin inmediatamente antes nin como unha continuación das vacacións nin de días festivos. Estes días poderanse desfrutar dun en un ou acumulados.</p>
<p>Artigo 28º.-Complemento económico por incapacidade laboral.</p>
<p>A empresa aboará desde o primeiro día da baixa ós traballadores en situación de incapacidade temporal derivada de accidente de traballo ou enfermidade con hospitalización a diferencia entre as percepcións da Seguridade Social ou entidade xestora ata alcanza-lo cento por cento dos conceptos salariais (excluído o complemento de transporte) cun tope máximo anual de noventa días seguidos ou alternos.</p>
<p>En caso de IT derivada de accidente de traballo con hospitalización, a empresa aboará desde o primeiro día da baixa a diferencia entre as percepcións da Seguridade Social ou entidade xestora ata alcanza-lo cento por cento dos conceptos salariais (excluído o complemento de transporte) ata a alta médica.</p>
<p>Capítulo IV</p>
<p>Outros dereitos</p>
<p>Artigo 29º.-Indemnización por invalidez ou morte.</p>
<p>A empresa contratará un seguro de accidente, complementario ó réxime da Seguridade Social, que asegura o pagamento da cantidade de vinticatro mil cincuenta euros (24.050 A) en caso de morte e trinta mil sesenta euros (30.060 A) en caso de incapacidade permanente, esta cobertura non será de aplicación cando exista un terceiro responsable civil.</p>
<p>O pagamento será efectuado ó beneficiario ou no seu defecto ós herdeiros legais.</p>
<p>Artigo 30º.-Acción sindical.</p>
<p>Aplicarase o disposto, nestas materias, no Estatuto dos traballadores, na Lei orgánica de liberdade sindical e nas demais normas complementarias contidas na lexislación laboral vixente.</p>
<p>O delegado de persoal estará presente no asinamento das liquidacións, sempre e cando sexan requiridos polos traballadores.</p>
<p>Artigo 31º.-Saúde laboral.</p>
<p>Aplicarase o que dispoña a Lei de prevención de riscos laborais e demais normas complementarias contidas na lexislación laboral vixente.</p>
<p>A empresa efectuará, con cargo a ela, un recoñecemento médico anual a cada un dos seus traballadores a través da entidade aseguradora de accidentes de traballo correspondente, realizándose este dentro da xornada de traballo. O resultado do recoñecemento entregaráselle ó traballador en sobre pechado ó seu nome.</p>
<p>Artigo 32º.-Defensa xurídica.</p>
<p>A empresa comprométese a realiza-la defensa xurídica do conductor ou conductores por causa de accidentes ocorridos ó servicio da empresa.</p>
<p>Os accidentes in itínere entran dentro deste punto, aínda que o traballador utilizase o vehículo da súa propiedade.</p>
<p>Artigo 33º.-Invalidez.</p>
<p>A empresa tratará de acopla-los traballadores fixos do cadro de persoal que padezan unha invalidez permanente que lles impida realiza-lo seu traballo habitual, noutros postos de traballo da empresa, as funcións dos cales poidan realizar sen menoscabo. En caso de que se produza, a comisión paritaria estudiará o seu acoplamento a outro posto para o que poida estar capacitado, sempre e cando exista vacante.</p>
<p>Artigo 34º.-Retirada do carné de conducir.</p>
<p>Ós conductores que como consecuencia de conducir un vehículo da empresa por orde e conta desta, lles sexa retirado o carné de conducir, sempre que non medie embriaguez, consumo de productos estupefacientes ou imprudencia imputable ó traballador e determinada pola autoridade competente, serán acoplados durante ese tempo a outro traballo nalgún dos servicios da empresa, continuando percibindo o salario correspondente á súa categoría. Estes casos serán determinados pola comisión paritaria.</p>
<p>Artigo 35º.-Promoción e ascensos.</p>
<p>Os postos ou tarefas que impliquen mando ou especial confianza serán de libre designación e revogación por parte da empresa.</p>
<p>O persoal do cadro terá preferencia para cubri-las vacantes de categoría superior á que ten ata a de conductor/a, sempre e cando estea provisto da titulación esixida e acredite posuí-los coñecementos e práctica suficiente para ocupar esa praza.</p>
<p>Os ascensos produciranse tendo en conta a formación, méritos e antigüidade do traballador/a, así como as facultades organizativas da empresa.</p>
<p>Das pruebas que poidan realizarse para a cobertura dun determinado posto daráselle coñecemento á representación dos traballadores/as.</p>
<p>Nos casos de realizar traballos de superior categoría durante máis de seis meses, esta categoría consolidarase automaticamente, así mesmo todo traballador/a que realice traballos de superior categoría cobrará en función desta categoría.</p>
<p>Artigo 36º.-Clasificación funcional.</p>
<p>Cada grupo profesional comprende as categorías que se especifican seguidamente. Os postos de mando e/ou especial confianza non están suxeitos a esta clasificación.</p>
<p>As categorías serán equivalentes entre si dentro de cada grupo, con independencia dos seus dereitos económicos:</p>
<p>a) Grupo de persoal de movemento:</p>
<p>-Encargado/a: é o traballador que, ás ordes directas da dirección da empresa ou do encargado/a xeral, se existise, actúa á fronte dunha ou máis seccións, con xurisdicción e mando sobre o persoal ás súas ordes.</p>
<p>-Conductor/a 1ª: é o empregado que se contrata coa obriga de conducir calquera vehículo da empresa con remolque ou sen el a teor das necesidades desta. Deberá estar en posesión do carné de conducir correspondente e deberá te-los coñecementos necesarios para executa-las reparacións que non requiran elementos de taller.</p>
<p>Responsabilizarase do mantemento e adecuada conservación da máquina ou vehículo que se lle asigne, observando as prescricións técnicas e de funcionamento.</p>
<p>-Conductor/a 2ª: é o empregado/a que se contrata coa obriga de conducir vehículos da empresa que precisen o carné de conducir tipo A ou B.</p>
<p>-Especialista: é o empregado que executa labores para a realización das cales non se requira ningunha especialización profesional exceptuando a utilización da carretilla elevadora e pode presta-los seus servicios indistintamente en calquera lugar, servicio ou departamento dos centros de traballo.</p>
<p>b) Grupo de persoal de taller:</p>
<p>-Oficial de 1ª: é o empregado que posúe os coñecementos do seu oficio como para dominalo con mestría, podendo desempeñar mando sobre outros operarios, ou non, e que ten capacidade para interpretar planos de detalles, realizando traballos que requiren maior esmero, con rendemento correcto e economía de material.</p>
<p>-Oficial de 2ª: é o empregado que ten coñecementos teórico-prácticos do oficio, sen chegar á especialización e perfección esixida ós oficiais de 1ª, realiza traballos correntes.</p>
<p>-Peón: é o empregado que executa labores que para a súa realización non requiren ningunha especialización profesional, e pode presta-los seus servicios indistintamente en calquera lugar, servicio ou departamento dos centros de traballo.</p>
<p>c) Grupo de persoal administrativo:</p>
<p>-Oficial administrativo/a 1ª: é o empregado/a que actúa ás ordes dun xefe administrativo, se o houber, e ten ó seu cargo un servicio determinado dentro do cal, con iniciativa e responsabilidade, con ou sen outros empregados ás súas ordes, realiza traballos que requiren cálculo, estudio, preparación e condicións adecuadas.</p>
<p>-Oficial administrativo/a 2ª: é o empregado/a que con iniciativa e responsabilidade restrinxida, efectúa funcións administrativas para as que sexa requirido polo xefe/a do que dependa ou oficial administrativo/a superior.</p>
<p>-Auxiliar administrativo/a: é o empregado que realiza operacións administrativas, con ou sen máquinas informáticas, e as xerais propias do traballo de oficina.</p>
<p>Artigo 37º.-Admisión de persoal.</p>
<p>A admisión de persoal axustarase ó legalmente disposto sobre contratación, considerándose provisional a admisión durante un período de proba que non poderá exceder da seguinte escala:</p>
<p>-Persoal directivo e técnico: seis meses.</p>
<p>-Persoal administrativo e encargado: dous meses.</p>
<p>-Persoal obreiro e subalterno: un mes.</p>
<p>Durante este período, tanto a empresa como o empregado poderán, respectivamente, proceder á rescisión ou desistir da proba, sen necesidade de aviso previo e sen que ningunha das partes teña dereito a indemnización.</p>
<p>En todo caso o traballador percibirá durante o período de proba a remuneración correspondente ó labor realizado ou ó desempeño das funcións específicas e clasificadas neste convenio.</p>
<p>Artigo 38º.-Roupa de traballo.</p>
<p>Todo o persoal afectado polo presente convenio no momento do ingreso na empresa será provisto de dous uniformes, un de verán e outro de inverno, estes serán renovados cada ano nestas datas e coas seguintes pezas de roupa:</p>
<p>-1 de verán (maio): 2 pantalóns, 2 camisas e un par de calzado adecuado.</p>
<p>-1 de inverno (outubro): 2 pantalóns, 2 camisas, 1 chaqueta, 1 xersei, 1 cazadora, 1 par de botas e os guantes necesarios.</p>
<p>Ó persoal de taller que traballe en foso ou en lugares que por natureza do traballo o obriguen a se manter nun ambiente de humidade ou graxo, será provisto de catro fundas cada ano e de calzado adecuado.</p>
<p>Os mecánicos que se ocupen en traballos especialmente sucios que produzan grave deterioración dos seus vestidos, serán provistos de (4) fundas cada ano.</p>
<p>Ós traballadores que efectúan as súas tarefas en medios húmidos facilitaráselles calzado adecuado, así como roupa impermeable. A duración destas pezas será de (6) meses.</p>
<p>Artigo 39º.-Medidas de fomento de emprego e da contratación temporal.</p>
<p>Co fin de fomenta-la contratación e debido ós límites a esta impostos como causa das últimas modificacións lexislativas, as partes acordan que a duración máxima do contrato eventual por circunstancias da producción será de doce meses nun período de dezaoito. Poderán acollerse a esta disposición os contratos que estean en vigor na data de publicación deste convenio e aínda non esgotaron a súa duración máxima, tendo unha indemnización de oito días de salario (segundo a táboa salarial anexa) por ano, segundo o Real decreto 5/2001.</p>
<p>Artigo 40º.-Aviso previo de cesamento.</p>
<p>O persoal que desexe cesar voluntariamente na empresa deberá avisar previamente cun período de antelación mínimo de quince días naturais.</p>
<p>O incumprimento do prazo de aviso previo ocasionará unha deducción na súa liquidación correspondente ós días que deixase de avisar previamente.</p>
<p>A notificación do cesamento realizarase por escrito.</p>
<p>A empresa porá en coñecemento da representación dos traballadores as baixas voluntarias que se produzan.</p>
<p>Artigo 41º.-Réxime disciplinario.</p>
<p>As probadas accións ou omisións punibles en que incorran os traballadores dentro da xornada laboral clasificaranse en: leves, graves e moi graves.</p>
<p>As faltas que se enumeran a seguir teñen carácter meramente enunciativo e non limitado, estando en todo caso aplicando no non previsto o disposto na lexislación laboral vixente.</p>
<p>a) Faltas leves.</p>
<p>1. As de descoido, erro, demora inexplicable na execución de calquera traballo.</p>
<p>2. Dúas faltas de puntualidade na asistencia ó traballo durante o período dun mes, inferiores a trinta minutos e superiores a dez minutos, sen que existan causas xustificadas.</p>
<p>3. Non cursar no prazo de corenta e oito horas a baixa por enfermidade ou accidente, a non ser que probe a imposibilidade de efectualo.</p>
<p>4. O abandono sen causa xustificada do traballo, sempre que este abandono non resultase prexudicial para a empresa nin perturbase o traballo dos demais operarios; nestes supostos considerarase como falta grave.</p>
<p>5. Descoidos na conservación do material ou da súa limpeza.</p>
<p>6. Non atende-lo público con corrección.</p>
<p>7. Non comunicarlle á empresa os cambios de domicilio.</p>
<p>8. As discusións cos compañeiros de traballo dentro da xornada laboral.</p>
<p>9. Faltar un día ó traballo, durante un mes, sen ningunha causa que o xustifique.</p>
<p>10. Falta de aseo ou limpeza persoal.</p>
<p>11. Deixar roupas ou efectos fóra dos roupeiros ou lugares que se custodian.</p>
<p>12. Usar equipos de utilización persoal doutros compañeiros intencionadamente.</p>
<p>13. Acumular ou almacenar nos lugares de traballo materias nocivas ou perigosas, susceptibles de descomposición ou de producir infeccións.</p>
<p>14. Faltas de educación no trato, incorrección no ademán ou nas respostas ó dirixirse a outro compañeiro.</p>
<p>15. Fumar en lugares pechados nos que estea prohibido.</p>
<p>16. Non avisa-lo seu xefe inmediato dos defectos do material, ou da necesidade deste, para o bo desenvolvemento do traballo.</p>
<p>b) Faltas graves.</p>
<p>1. Máis de tres faltas, non xustificadas, de puntualidade ó mes.</p>
<p>2. Faltar dous días ó traballo durante o período dun mes sen causa xustificada.</p>
<p>3. A simulación de enfermidade ou accidente.</p>
<p>4. A mera desobediencia ós seus superiores en acto de servicio se a desobediencia implica quebranto manifesto para o traballo, ou dela derivase prexuízo notorio para a empresa.</p>
<p>5. Simula-la presencia doutro traballador, fichando ou asinando por el.</p>
<p>6. Descoido neglixente na conservación das ferramentas ou útiles de traballo.</p>
<p>7. Discusións alleas ó traballo, que produzan notorio escándalo.</p>
<p>8. Realizar traballos particulares durante a xornada, así como empregar para uso propio ferramentas ou materiais da empresa sen a oportuna autorización.</p>
<p>9. A embriaguez, fóra da xornada laboral, vestindo uniforme da empresa.</p>
<p>10. O abandono do servicio sen causa xustificada, que ocasione prexuízos á empresa ou fose causa de accidente dos seus compañeiros.</p>
<p>11. Inxestión de bebidas alcohólicas dentro da xornada laboral.</p>
<p>12. Diminución voluntaria no rendemento normal do traballo asignado.</p>
<p>13. Ameazas ou ofensas a un compañeiro ou a un subordinado.</p>
<p>14. Subir á cabina dos vehículos sen a debida autorización; consenti-los conductores que suban os operarios non autorizados; ou subir e baixar deles en marcha sen que medie causa xustificada ou forza maior.</p>
<p>15. A autolesión.</p>
<p>16. A blasfemia habitual ou esporádica con prexuízo intencionado.</p>
<p>17. A reincidencia en faltas leves que fosen sancionadas, aínda que sexan de distinta natureza, cometidas no trimestre anterior, excepto as faltas de puntualidade.</p>
<p>c) Faltas moi graves.</p>
<p>1. Máis de dez faltas de asistencia ó traballo sen xustificar nun período de seis meses ou quince durante o ano.</p>
<p>2. Faltar ó traballo máis de dous días ó mes sen causa xustificada.</p>
<p>3. Fraude, deslealdade ou abuso de confianza nas xestións encomendadas ou facer negociacións de comercio ou industria por conta propia sen autorización expresa da empresa.</p>
<p>4. Facer desaparecer, inutilizar ou causar desperfectos en materiais, útiles, ferramentas, maquinaria, aparellos, instalacións, edificios, enxoval e documentos da empresa.</p>
<p>5. Condena xudicial por delicto, cometidos na xornada laboral.</p>
<p>6. Viola-lo segredo da correspondencia ou documentos reservados da empresa.</p>
<p>7. A embriaguez durante o servicio.</p>
<p>8. Revelar a elementos estraños á empresa datos de reserva obrigada.</p>
<p>9. Os malos tratos de palabra ou obra, abuso de autoridade ou falta grave de respecto e consideración dos empregados ós seus superiores dentro da súa xornada laboral.</p>
<p>10. Os malos tratos de palabra ou obra, abuso de autoridade ou falta grave de respecto e consideración</p>
<p>dos mandos, capataces e encargados ós seus subordinados dentro da súa xornada laboral.</p>
<p>11. O abandono inxustificado do traballo en postos de responsabilidade.</p>
<p>12. Orixinar rifas e pendencias cos compañeiros de traballo, con reincidencia.</p>
<p>13. A reincidencia en falta grave, aínda que sexa de distinta natureza sempre que se cometa dentro dun período de seis meses da primeira.</p>
<p>d) Sancións.</p>
<p>As sancións que a empresa poderá impoñer, segundo a gravidade e circunstancias das faltas cometidas e de conformidade con este convenio colectivo serán as seguintes:</p>
<p>Por faltas leves:</p>
<p>-Amoestación verbal.</p>
<p>-Amoestación por escrito.</p>
<p>-Suspensión de emprego e soldo de ata dous días.</p>
<p>Por faltas graves:</p>
<p>-Suspensión de emprego e soldo de tres a quince días.</p>
<p>Por faltas moi graves:</p>
<p>-Suspensión de emprego e soldo de dezaseis días a seis meses.</p>
<p>-Despedimento disciplinario.</p>
<p>A empresa comunicaralle ó comité as sancións por faltas graves ou moi graves ó mesmo tempo que ó interesado, sendo necesaria esta comunicación cunha antelación de tres días no caso do despedimento co fin de estudiar conxuntamente os feitos integrantes da falta que se imputa.</p>
<p>Estes tres días interromperán a prescrición da sanción.</p>
<p>En caso de non chegar a un acordo, as partes farán uso das facultades que a lei lles recoñece.</p>
<p>e) Prescrición das sancións.</p>
<p>-As faltas leves prescribirán ós dez días.</p>
<p>-As faltas graves prescribirán ós vinte días.</p>
<p>-As faltas moi graves prescribirán ós sesenta días.</p>
<p>A partir da data en que a empresa tivo coñecemento da súa comisión e, en todo caso, ós seis meses de se cometer.</p>
<p>Capítulo V</p>
<p>Normas de funcionamento do servicio</p>
<p>Artigo 42º.-Conducción e mantemento de vehículos.</p>
<p>As operacións de conducción e taller realizaranse durante a xornada laboral e comprenden en calquera caso as seguintes.</p>
<p>a) Manter en todo momento, en perfecto estado de hixiene o interior e exterior dos vehículos.</p>
<p>b) Verificar a diario os niveis de aceite, auga e pneumáticos do vehículo que se ten asignado, así como de calquera anomalía que houbese neste sentido.</p>
<p>c) Nos partes de accidentes ou sinistros habidos durante a xornada faranse consta-los danos propios e os ocasionados por e contra terceiros, dos vehículos, así como os danos provocados polos contedores ou contra estes.</p>
<p>d) Levar, tódolos días ó finaliza-la xornada, o vehículo á nave, aparcándoo no lugar que se lle designe.</p>
<p>Artigo 43º.-Recollida e vertedura de residuos.</p>
<p>a) Efectua-las verteduras no lugar que indique a empresa.</p>
<p>b) Cubrir un parte diario de traballo, segundo modelo da empresa:</p>
<p>1. Nº de aviso, indicando nome e nº da rúa, nº de contedor, nome do vertedoiro, importe do servicio, se este se cobrase.</p>
<p>2. Xuntar tódolos comprobantes de servicio debidamente asinados polo cliente, tanto as levadas, cambios, retiradas, indicando hora de execución.</p>
<p>c) Xunta-los comprobantes de vertedura dos diferentes vertedoiros.</p>
<p>d) Xunta-los comprobantes especiais, en caso de recollida de contedores baleiros en naves, polígonos industriais, vertedoiro.</p>
<p>e) Efectua-las manobras necesarias para enganchar e desengancha-los contedores e deposita-lo contedor no sitio adecuado.</p>
<p>Artigo 44º.-Lexislación subsidiaria.</p>
<p>En todo aquilo que non quede determinado especificamente neste convenio, aplicarase o disposto no convenio colectivo do sector e demais lexislación laboral xeral.</p>
<p>Disposicións adicionais</p>
<p>Primeira.-A empresa negociará co comité os traslados de centro de traballo.</p>
<p>Segunda.-Durante a vixencia do presente convenio o persoal en activo que cumpra 25 anos de antigüidade na empresa, percibirá ou premio de vinculación de 241 A por unha soa vez, que será aboable dentro do mes natural seguinte ó cumprimento da dita antigüidade.</p>
<p>Táboas salariais 2002 Cespa Conten, S.A. Vigo (incremento 2,7% sobre 2001)</p>
<table><tbody><tr><td></td></tr>
<tr><td></td><td>Persoal de movemento</td><td>Persoal de taller</td><td>Persoal administrativo</td></tr>
<tr><td></td></tr>
<tr><td></td><td>Encargado</td><td>Conductor 1ª</td><td>Conductor 2ª</td><td>Expecialista</td><td>Oficial 1ª mecan.</td><td>Oficial 2ª mecan.</td><td>Peón taller</td><td>Oficial 1ª adtvo.</td><td>Oficial 2ª adtvo.</td><td>Aux. adtvo.</td></tr>
<tr><td></td></tr>
</tbody></table>
<table><tbody><tr><td>Salario base</td><td>701,81</td><td>661,91</td><td>624,58</td><td>584,25</td><td>661,91</td><td>624,58</td><td>567,80</td><td>661,91</td><td>611,50</td><td>567,80</td></tr>
<tr><td></td></tr>
<tr><td>Complemento
transporte</td><td>23,00</td><td>23,00</td><td>23,00</td><td>23,00</td><td>23,00</td><td>23,00</td><td>23,00</td><td>23,00</td><td>23,00</td><td>23,00</td></tr>
<tr><td></td></tr>
<tr><td>Total mensual</td><td>724,81</td><td>684,91</td><td>647,59</td><td>607,25</td><td>684,91</td><td>647,59</td><td>590,81</td><td>684,91</td><td>634,50</td><td>590,81</td></tr>
<tr><td></td></tr>
<tr><td>Pagas extras</td><td>701,81</td><td>661,91</td><td>624,58</td><td>584,25</td><td>661,91</td><td>624,58</td><td>567,80</td><td>661,91</td><td>611,50</td><td>567,80</td></tr>
<tr><td></td></tr>
<tr><td>Complemento
tóxico-pel</td><td>5,60</td><td>4,81</td><td>4,54</td><td>4,25</td><td>4,81</td><td>4,54</td><td>4,13</td><td>4,81</td><td>4,44</td><td>4,13</td></tr>
<tr><td></td></tr>
<tr><td>Antigüidade</td></tr>
<tr><td></td></tr>
<tr><td>Trienio</td><td>22,00</td><td>22,00</td><td>22,00</td><td>22,00</td><td>22,00</td><td>22,00</td><td>22,00</td><td>22,00</td><td>22,00</td><td>22,00</td></tr>
<tr><td></td></tr>
<tr><td>Máximo 6 trienios</td><td>132,00</td><td>132,00</td><td>132,00</td><td>132,00</td><td>132,00</td><td>132,00</td><td>132,00</td><td>132,00</td><td>132,00</td><td>132,00</td></tr>
<tr><td></td></tr></tbody></table>
<p>Terceira paga: salario base + antigüidade (rateada en doce meses)</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

