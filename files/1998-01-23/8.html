---
date: '1998-01-23'
id: '9672'
page: 631
number: 15
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do19 de xaneiro de 1998 sobre delegación de atribucións nos delegados
  provinciais.
range: Orde
url: 'https://www.xunta.gal/dog/Publicados/1998/19980123/Anuncio9672_gl.html'
---
<p>O achegamento da Administración ós administrados mediante o establecemento dos centros de decisión no lugar onde se producen as necesidades dia</p>
<p>rias é un dos principios constitucionais que deben guia-la actuación das administracións públicas co fin de acadar unha xestión máis rápida, áxil e eficaz que redunde en beneficio daqueles.</p>
<p>Na súa virtude, facendo uso das facultades que me confiren os artigos 43.3º e 44 da Lei 1/1983, do 22 de xuño, da Xunta e do seu presidente, na redacción dada pola Lei 11/1988, do 20 de outubro, e o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, así como o artigo 72.4º da Lei 11/1992, do 7 de outubro, de réxime financeiro e presupostario de Galicia,</p>
<p>DISPOÑO:</p>
<p>Artigo 1º</p>
<p>Deléganse nos delegados provinciais da Consellería de Familia e Promoción do Emprego, Muller e Xuventude, no seu respectivo ámbito territorial, as atribucións que como órgano de contratación lle corresponden á consellería nas seguintes materias:</p>
<p>1. A contratación de tódolos servicios de asistencia técnica e de servicios específicos e concretos non habituais, relativos a gastos correntes con cargo ó capítulo II dos orzamentos xerais desta Comunidade Autónoma, coma os de limpeza e mantemento.</p>
<p>2. A contratación de subministración de bens funxibles, con cargo ó capítulo II, necesarios para o funcionamento diario dos centros e servicios xestionados polos órganos periféricos.</p>
<p>3. A realización de tódolos trámites previos e o asinamento dos contratos individuais para o ingreso de menores de características especiais en centros e para o ingreso en garderías infantís e o pagamento, así como toda a xestión ulterior das obrigas xurdidas do seu asinamento e da dos convenios de cooperación ou colaboración e da xestión indirecta da prestación de servicios públicos que xeren obrigas de contido económico para a Administración autonómica.</p>
<p>4. A contratación, baixo a modalidade de xestión de servicios públicos, por concesión administrativa, dos servicios prestados nos centros dependentes da consellería, realizados por persoas físicas ou xurídicas alleas á Administración autonómica, por conta propia delas, sen que orixine un gasto para a Administración como contraprestación á realización do servicio, como poden se-la prestación de servicios de cafetería, perruquería e outros análogos.</p>
<p>5. A competencia para efectua-las contratacións de persoal interino que se realicen ó abeiro do disposto no artigo 4 do Real decreto 2546/1994, do 29 de decembro, as cales serán tramitadas e subscritas por eles.</p>
<p>6. A autorización das comisións de servicio no ámbito provincial a todo o persoal adscrito ás delegacións.</p>
<p>Artigo 2º</p>
<p>As resolucións administrativas que se adopten facendo uso das delegacións contidas na presente orde farán constar expresamente esta circunstancia e consideraranse dictadas pola autoridade que as conferiu.</p>
<p>Artigo 3º</p>
<p>A conselleira poderá, en calquera momento, revogar e avoca-lo exercicio das competencias delegadas na presente orde, da que quedan excluídos, en todo caso, os supostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición derrogatoria</p>
<p>Quedan derrogadas tódalas disposicións de igual ou inferior rango que se opoñan ó disposto na presente orde.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de xaneiro de 1998.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>496</p>

