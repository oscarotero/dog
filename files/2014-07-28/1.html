---
date: '2014-07-28'
id: G0244-210714-0001
page: 32470
number: 141
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  ORDE do 21 de xullo de 2014 pola que se regula o outorgamento dos premios do
  xogo de bingo tradicional.
range: Orde
url: >-
  https://www.xunta.gal/dog/Publicados/2014/20140728/AnuncioG0244-210714-0001_gl.html
---
<p>O artigo 27.27 do Estatuto de autonomía de Galicia, aprobado mediante a Lei orgánica 1/1981, do 6 de abril, atribúelle á nosa comunidade autónoma a competencia exclusiva en materia de casinos, xogos e apostas e, en virtude de tal atribución, aprobouse a Lei 14/1985, do 23 de outubro, reguladora dos xogos e apostas en Galicia.</p>
    <p>En desenvolvemento da citada lei e no que respecta ao xogo do bingo, ditouse o Decreto 181/2002, do 10 de maio, polo que se aprobou o Regulamento do xogo do bingo, que sería modificado parcialmente polo Decreto 9/2007, do 25 de xaneiro, polo Decreto 113/2010, do 1 de xullo, e recentemente polo Decreto 61/2014, do 21 de maio, no que se diferiu a regulación de certos aspectos relacionados co xogo ao que se establecese mediante orde da consellería competente en materia de xogo.</p>
    <p>Así, en virtude da modificación realizada no Regulamento do xogo do bingo polo dito Decreto 61/2014, do 21 de maio, supedítase ao que se determine mediante orde da consellería competente en materia de xogo, entre outras cousas, a porcentaxe de premios no xogo do bingo nas súas modalidades de bingo tradicional, simultáneo e electrónico e a cantidade que se distribuirá en premios en cada partida entre a liña, o bingo e a prima e a prima-plus, así como os límites do número de extraccións que resulten necesarias para obter estes premios.</p>
    <p>En exercicio das facultades que me confire o artigo 34 da Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo 1. <em>Obxecto e ámbito de aplicación</em> </p>
    <p>Esta orde ten por obxecto a fixación das contías e das porcentaxes dos premios do xogo do bingo tradicional que se desenvolva na Comunidade Autónoma de Galicia, así como das extraccións necesarias para obter os ditos premios.</p>
    <p>Artigo 2. <em>Porcentaxe destinada a premios </em></p>
    <p>A porcentaxe destinada a premios no xogo do bingo, na súa modalidade de bingo tradicional, será do 70 % das cantidades xogadas.</p>
    <p>Artigo 3. <em>Contía dos premios</em> </p>
    <p>1. A cantidade que se distribuirá en premios en cada partida consistirá no 70 % do valor facial da totalidade dos cartóns vendidos nela e a súa contía determinarase da seguinte forma:</p>
    <p>a) Liña. A contía do premio da liña será a que resulte de detraer o 5 % do valor facial dos cartóns vendidos en cada partida.</p>
    <p>b) Bingo ordinario. A contía do premio do bingo ordinario será a que resulte de detraer o 50 % do valor facial da totalidade dos cartóns vendidos en cada partida.</p>
    <p>c) Prima. A contía do premio da prima será a que resulte de detraer o 15 % do valor facial dos cartóns vendidos en cada partida.</p>
    <p>Artigo 4. <em>Premio da prima </em></p>
    <p>1. A dotación do premio da prima será dividida en dúas categorías de premio denominados prima e prima-plus.</p>
    <p>2. A distribución da porcentaxe da prima entre o premio da prima e o premio da prima-plus estará sometida ás seguintes regras:</p>
    <p>a) O premio da prima estará dotado dun 12 % e o da prima-plus dun 3 %.</p>
    <p>b) No premio da prima-plus dotarase o 80 % do seu importe para o premio en xogo ata alcanzar o seu importe máximo determinado mentres que o 20 % restante constituirá a reserva, que pasará integramente a constituír a dotación inicial do novo premio de prima-plus.</p>
    <p>c) O premio de prima será outorgado á persoa ou persoas que completen e canten o bingo ordinario co número de extraccións menor ou igual ao fixado pola sala, que non poderá ser inferior a 40, a partir da partida inmediata posterior a aquela en que se alcanzase o importe ou contía mínima necesaria para obter o premio. </p>
    <p>No suposto de que o premio de prima non fose adxudicado por superarse o número de extraccións fixado inicialmente, este incrementarase nunha unidade de extracción en cada unha das partidas posteriores ata que se produza a adxudicación.</p>
    <p>O premio de prima-plus será outorgado á persoa ou persoas que completen e canten o bingo co número de extraccións menor ou igual ao fixado pola sala, que non poderá ser inferior a 38. </p>
    <p>No suposto de que o premio de prima-plus non fose adxudicado por terse superado o número de extraccións fixado e unha vez alcanzada a contía máxima, este incrementarase nunha unidade de extracción diaria en cada unha das sesións de xogo posteriores ata que se produza a adxudicación e as detraccións adicionais destinaranse na súa totalidade a constituír o importe do novo premio de prima-plus.</p>
    <p>O número de extraccións necesarias para cada sesión anunciarase ao comezo de cada unha das partidas sucesivas.</p>
    <p>d) A cantidade máxima que se outorgará polo premio da prima será determinada por cada sala no momento de fixar o número de extraccións para este premio e terá como límite máximo a contía de 1.500 €.</p>
    <p>A cantidade máxima que se outorgará polo premio da prima-plus será determinada por cada sala e terá como límite máximo a contía de 15.000 €.</p>
    <p>Disposición derradeira única. <em>Entrada en vigor</em> </p>
    <p>A presente orde entrará en vigor o primeiro día do mes seguinte ao da súa publicación.</p>
    <p>Santiago de Compostela, 21 de xullo de 2014</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

