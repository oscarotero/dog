---
date: '2014-07-28'
id: O150-170714-0001
page: 32492
number: 141
agency: Escola Galega de Administración Pública
section: III. Outras disposicións.
title: >-
  RESOLUCIÓN do 8 de xullo de 2014 pola que se convocan as Xornadas sobre as
  novas directivas de contratación pública e a súa transposición.
range: Resolución
url: >-
  https://www.xunta.gal/dog/Publicados/2014/20140728/AnuncioO150-170714-0001_gl.html
---
<p>Dentro do plan de actividades da Escola Galega de Administración Pública para o ano 2014 e de acordo coas funcións atribuídas pola Lei 4/1987, do 27 de maio, de creación da Escola, modificada pola Lei 10/1989, do 10 de xullo, convócanse as Xornadas sobre as novas directivas de contratación pública e a súa transposición, conforme as seguintes bases:</p>
    <p>1. Obxectivos.</p>
    <p>A contratación pública desempeña un papel clave na Estratexia Europa 2020, como un dos instrumentos baseados no mercado interior que deben ser utilizados para conseguir un crecemento intelixente, sustentable e integrador, garantindo ao mesmo tempo un uso con maior racionalidade económica dos fondos públicos.</p>
    <p>Con ese fin, a Unión Europea considerou que deben revisarse e modernizarse as vixentes normas sobre contratación pública, que posibiliten incrementar a eficiencia do gasto público e facilitar, en particular, a participación das pequenas e medianas empresas (peme) na contratación pública, así como permitir que os poderes públicos empreguen a contratación pública en apoio de obxectivos sociais comúns.</p>
    <p>Así mesmo, facíase preciso aclarar determinadas nocións e conceptos básicos para garantir a seguridade xurídica e incorporar diversos aspectos resaltados por reiterada xurisprudencia do Tribunal de Xustiza da Unión Europea relativa á contratación pública. </p>
    <p>Por outro lado, a transposición das directivas 2014/23, 2014/24 e 2014/25 antes do 18 de abril de 2016 vai coincidir co despregamento efectivo e xeneralizado do novo período 2014-2020 de programación plurianual dos fondos europeos, que pode estender os seus efectos financeiros ata 2023. Por isto resulta imprescindible que as administracións públicas estean preparadas para a inmediata aplicación das normas que as traspoñan. A difusión e o coñecemento exhaustivo das novas directivas permitirá evitar así incorrer en supostos de futuras e hipotéticas correccións financeiras, motivadas por diverxencias de criterio coa Comisión Europea, en canto á interpretación destas. En suma, a correcta praxe na xestión dos fondos da Unión Europea exixe coñecer en profundidade esta normativa mesmo antes do prazo límite de transposición.</p>
    <p>Galicia, pola súa dobre condición de beneficiaria deses fondos e de integrante da Eurorrexión co Norte de Portugal, que debe axudar a mellorar a contratación transfronteiriza que tamén pretende impulsar esta reforma, ten que realizar un singular esforzo de adaptación ao novo marco legal europeo. Polo cal, a EGAP considerou prioritario situarse á vangarda neste cambio e ser un dos primeiros centros de formación de empregados públicos en transmitir os coñecementos indispensables para culminar unha correcta transición cara á aplicación do novo ámbito xurídico.</p>
    <p>Deste xeito, a EGAP deseñou unhas xornadas en que se contrastarán as visións da Comisión Europea, institución garante da estrita e puntual aplicación das novas directivas, de altos representantes da Administración xeral do Estado e da Comunidade Autónoma de Galicia, así como o rigor técnico-xurídico de especialistas universitarios de recoñecida experiencia na materia.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– As novas directivas europeas de contratación pública e a Estratexia Europa 2020: orientacións da Comisión Europea en liña co mercado interior.</p>
    <p>– A adaptación do dereito español da contratación pública ás directivas europeas: balance e perspectivas.</p>
    <p>– Desafíos das CC.AA. ante o novo marco europeo de contratación pública.</p>
    <p>– O proceso de mellora permanente na contratación pública: experiencia do Tribunal Administrativo Central de Recursos Contractuais ante as novas directivas de contratación.</p>
    <p>– Transposición das novas directivas de contratación pública: similitudes e diferenzas respecto do marco vixente en España.</p>
    <p>– A transposición das directivas 2014/23, 2014/24 e 2014/25: análise comparada no ámbito europeo e internacional.</p>
    <p>3. Destinatarios.</p>
    <p>Os destinatarios destas xornadas son fundamentalmente asesores xurídicos e interventores, persoal de servizos públicos de contratación, xestores de fondos da UE, contratistas e potenciais contratistas, así como persoas interesadas no campo da contratación pública e interesados en xeral.</p>
    <p>4. Desenvolvemento.</p>
    <p>Lugar: EGAP, rúa Madrid, 2-4, Santiago de Compostela.</p>
    <p>Datas: 18 e 19 de setembro de 2014.</p>
    <p>Horario: 18 de setembro, das 16.30 ás 19.30 horas; 19 de setembro, das 9.30 ás 14.30 horas.</p>
    <p>Duración: 7 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/</p>
    <p>O prazo para inscribirse estará aberto desde o día seguinte ao da publicación desta resolución no Diario Oficial de Galicia ata o 16 de setembro de 2014.</p>
    <p>Poderá obterse calquera outra información, das 8.30 ás 14.30 horas, nos teléfonos: 981 54 62 41 e 981 54 62 39.</p>
    <p>7. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento destas xornadas, así como a facultade de cancelalas se o escaso número de solicitudes non xustificase a súa realización.</p>
    <p>8. Recoñecemento de créditos ECTS.</p>
    <p>Esta xornada será recoñecida con créditos ECTS para os estudos de grao da Universidade de Vigo e doutras universidades que, con posterioridade á publicación desta resolución, asinen un convenio coa EGAP que recolla esta circunstancia. A equivalencia académica da xornada establecerase en función da súa duración e de conformidade co establecido no regulamento da cada universidade, sempre que se superen os criterios establecidos pola EGAP para a obtención do certificado oficial.</p>
    <p>10. Certificado de asistencia oficial.</p>
    <p>Ao final das xornadas entregaráselles un certificado de asistencia a aquelas persoas inscritas que tivesen participado asiduamente e sempre que a súa asistencia for igual ou superior ao 90 % das horas lectivas programadas. Neste documento aparecerán, de forma expresa, o contido, a carga lectiva, a data, o lugar de realización destas xornadas e o selo oficial da institución.</p>
    <p>Santiago de Compostela, 8 de xullo de 2014</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

