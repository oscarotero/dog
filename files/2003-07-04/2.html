---
date: '2003-07-04'
id: 158D2
page: 8
number: 129
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 25 de xuño de 2003, conxunta das consellerías de Educación e
  Ordenación Universitaria e de Emigración, pola que se establece e regula o
  programa de axudas para estudios universitarios destinadas a emigrantes
  galegos ou ós seus descendentes.
range: Orde
url: 'https://www.xunta.gal/dog/Publicados/2003/20030704/Anuncio158D2_gl.html'
---
<p>A Consellería de Emigración é o órgano da Administración da Comunidade Autónoma ó que lle corresponden as competencias en materia de desenvolvemento da Lei 4/1983, do 15 de xuño, de recoñecemento da galeguidade, relacións coas comunidades galegas no exterior e política de apoio á inmigración nacional e estranxeira en Galicia.</p>
<p>A Consellería de Educación e Ordenación Universitaria asumiu as competencias que en materia de universidades lle foron transferidas á Comunidade Autónoma polo Decreto 1754/1987, do 18 de decembro (BOE do 19 de xaneiro de 1988; DOG do 17 de febreiro de 1988). Estas competencias fóronlle asignadas á Consellería de Educación no Decreto 62/1988, do 17 de marzo (DOG do 8 de abril).</p>
<p>En consecuencia, a Consellería de Emigración, a través da Dirección Xeral de Emigración e a Con</p>
<p>sellería de Educación e Ordenación Universitaria, a través da Dirección Xeral de Universidades, manifestan o interese de pór en marcha un programa que contribúa ó financiamento de estudios universitarios nas universidades do Sistema Universitario de Galicia.</p>
<p>Con este programa preténdese que aquelas familias galegas residentes no exterior poidan ofrecerlles ós seus fillos a posibilidade de realizar estudios para obter unha titulación universitaria en calquera das tres universidades de Galicia. Búscase deste xeito que estes mozos poidan formarse no eido cultural e educativo galego, no seo das súas institucións académicas, para desenvolver posteriormente o seu labor profesional tanto en Galicia como no país de residencia dos seus pais, á vez que se contribúe ó fortalecemento das súas orixes galegas.</p>
<p>Por todo isto, e desde os principios e obxectivos expostos, e no exercicio das facultades conferidas polo artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Programa de axudas para estudios universitarios destinadas a emigrantes galegos ou ós seus descendentes</p>
<p>Artigo 1º.-Obxecto.</p>
<p>O obxecto deste programa é a convocatoria de bolsas de estudios destinadas ós galegos, ós seus fillos e netos, con residencia familiar no estranxeiro, con especiais aptitudes para o estudio, con insuficiencia</p>
<p>de medios económicos e que desexen realizar estudios universitarios de primeiro e segundo ciclo ou terceiro ciclo (etapa de formación), coa consecución das correspondentes titulacións nalgunha das universidades do Sistema Universitario de Galicia. Terán preferencia aqueles que pretendan seguir estudios de 1º e 2º ciclo.</p>
<p>En función do rendemento académico do beneficiario, e condicionada ó límite de crédito previsto, a axuda poderase renovar ata completa-lo ciclo de estudios, logo de solicitude nas correspondentes convocatorias.</p>
<p>Tódolos trámites necesarios para matricularse na universidade galega elixida deberán ser realizados directamente polos propios solicitantes.</p>
<p>Artigo 2º.-Competencia.</p>
<p>A competencia para coñecer e resolve-las solicitudes de axudas presentadas ó abeiro desta orde correspóndelles, conxuntamente, ó conselleiro de Emigración e ó conselleiro de Educación e Ordenación Universitaria.</p>
<p>Artigo 3º.-Orzamento e contía das axudas convocadas.</p>
<p>1. Para a concesión das bolsas destinarase un total de 180.303,62 euros con cargo á aplicación orzamentaria 17.02.213-A.480.0, dos orzamentos xerais da Comunidade Autónoma de Galicia para o ano 2003. Para a dita finalidade a Consellería de Educación, a través da Dirección Xeral de Universidades, transfire a cantidade de 90.151,81 euros á Dirección Xeral de Emigración da Consellería de Emigración.</p>
<p>Sen embargo, a cantidade total destinada ás bolsas poderase incrementar de acordo coas dispoñibilidades de crédito das dúas direccións xerais convocantes.</p>
<p>2. A contía máxima de cada axuda non poderá supera-la cantidade de 5.400 euros e determinarase en función dos ingresos familiares, da valoración do expediente académico e do país de procedencia.</p>
<p>Artigo 4º.-Período.</p>
<p>Os estudios universitarios para os que van destinadas estas axudas deberán realizarse durante o curso académico 2003-2004.</p>
<p>Artigo 5º.-Requisitos.</p>
<p>Poderán solicitar estas axudas e, se é o caso, ser beneficiarios delas os alumnos que acrediten documentalmente os seguintes requisitos:</p>
<p>a) Ser galego, fillo ou neto de galego.</p>
<p>b) Que os seus pais ou titores legais carezan de medios económicos suficientes para acada-la finalidade deste programa.</p>
<p>c) Que teñan fixada a súa residencia familiar no estranxeiro.</p>
<p>d) No caso de desexar cursar estudios de 1º e 2º ciclo no Sistema Universitario de Galicia, deberán ter realizados tódolos seus estudios con continuidade nos sistemas educativos oficiais vixentes e estaren cursando no momento da convocatoria estudios de grao medio, no seu último curso, ou estudios universitarios de primeiro ou segundo ciclo sen que estes estean rematados.</p>
<p>No caso de desexar cursar estudios de 3º ciclo (etapa de formación) deberán ter obtido o seu título universitario nos tres últimos anos, agás aqueles estudiantes que xa se atopen incorporados na actualidade no Sistema Universitario de Galicia.</p>
<p>Artigo 6º.-Solicitudes e prazo de presentación.</p>
<p>1. As solicitudes, no modelo oficial (que se publica como anexo a esta orde e ó dispor dos interesados nas dependencias da Consellería de Emigración e da Consellería de Educación e Ordenación Universitaria, e na Internet nos enderezos http:www.xunta.es/conselle/ceoug/dxu e no http:www.xunta.es/conselle/em) presentaranse xunto coa documentación correspondente no rexistro xeral da Consellería de Emigración, dirixidas á Dirección Xeral de Emigración (rúa Os Basquiños, 2, 15704 Santiago de Compostela, A Coruña), no da Consellería de Educación e Ordenación Universitaria, dirixidas á Dirección Xeral de Universidades (edificio administrativo San Caetano s/n, 15781 Santiago de Compostela, A Coruña) ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999 (BOE do 14 de xaneiro) para a presentación de instancias. Se no uso deste dereito a </p>
<p>solicitude é remitida por correo, presentarase en sobre aberto para que sexa datada e selada polo funcionario de correos antes de certificala.</p>
<p>2. O prazo de presentación de solicitudes xunto coa documentación relacionada no artigo 7.1, alíneas a), b), c), d), e), f) e g), e artigo 7.2, alíneas a), c), d), e) e g) será de 40 días hábiles contados a partir do seguinte ó da publicación desta orde no Diario Oficial de Galicia.</p>
<p>3. O prazo de presentación do resto da documentación será o seguinte:</p>
<p>-Ata o 31 de xullo ou o 30 de setembro do 2003 para a documentación relacionada no artigo 7.1, alínea h), nas convocatorias de xuño e setembro.</p>
<p>-Ata o 15 de outubro de 2003 para a documentación relacionada no artigo 7.1, alíneas i), k) e l).</p>
<p>-No momento de expedición e, en calquera caso, antes do 15 de novembro de 2003, para a documentación relacionada no artigo 7.1, alínea j).</p>
<p>-No prazo de 10 días desde que, conforme o procedemento administrativo correspondente, se teña a posibilidade de consegui-la documentación, para a sinalada no artigo 7.2, alíneas b) e f).</p>
<p>Artigo 7º.-Documentación.</p>
<p>7.1. Os solicitantes das axudas, agás os citados no artigo 7.2, deberán presenta-la seguinte documentación:</p>
<p>a) Solicitude segundo o modelo normalizado do anexo I desta orde.</p>
<p>b) Fotocopia do DNI ou doutro documento acreditativo da nacionalidade do solicitante.</p>
<p>c) Documento acreditativo da súa condición de galego ou ascendencia galega.</p>
<p>d) Documentos xustificativos da residencia no estranxeiro dos seus pais ou titores legais.</p>
<p>e) Xustificación documental dos ingresos económicos da unidade familiar ou, no caso de traballar por conta propia, declaración xurada responsable.</p>
<p>f) Declaración do conxunto de tódalas solicitudes efectuadas ou concedidas, para un mesmo proxecto, das distintas administracións públicas competentes.</p>
<p>g) Certificación académica detallada dos estudios realizados polo solicitante nos tres últimos cursos académicos inmediatamente anteriores ó que estea cursando na actualidade, na que figuren as cualificacións obtidas en cada materia cursada, as súas datas de obtención e o número exacto de convocatorias investidas en cada materia. Tamén deberá presentar unha escala de notas aplicada polos centros onde realizou os estudios.</p>
<p>No caso de estudios validados, deberá presentarse, así mesmo, certificación académica, de indénticas características, para os estudios de orixe.</p>
<p>h) Xustificación das cualificacións obtidas no curso 2002-2003 ou, no caso dos países nos que o curso académico coincide cos anos naturais, as correspondentes ó curso 2002.</p>
<p>i) Os solicitantes que se matriculen por primeira vez nunha universidade galega deberán presentar un dos dous xustificantes seguintes:</p>
<p>-De recepción da presentación ante a facultade elixida da documentación necesaria para a validación das disciplinas cursadas.</p>
<p>-Certificación que acredite a superación das probas de acceso á universidade.</p>
<p>j) Xustificante de estar admitido para matricularse ou xustificante de matrícula no curso académico 2003/2004.</p>
<p>k) Para os alumnos de terceiro ciclo, certificado do secretario do departamento no que conste a admisión do solicitante no programa de doutoramento ou, no caso de que aínda non se fixese pública a relación de admitidos, copia da solicitude de admisión do solicitante no programa de terceiro ciclo, na que figure o rexistro de entrada no correspondente organismo.</p>
<p>l) Documento facilitado por unha entidade bancaria a nome do interesado, no que conste o código conta cliente comprensivo dos códigos que identifican o banco, a oficina, o díxito de control e o número de conta no que se aboará o importe da axuda.</p>
<p>7.2. No caso dos alumnos matriculados nalgunha das universidades do Sistema Universitario de Galicia que xa fosen beneficiarios nalgunha das convocatorias da Consellería de Emigración ou da Consellería de Educación e Ordenación Universitaria durante o curso 2002/2003 e desexen continuar estudios nas devanditas universidades, deberán presenta-la seguinte documentación:</p>
<p>a) Solicitude segundo o modelo normalizado do anexo I desta orde.</p>
<p>b) Certificación académica referida ó curso 2002/2003.</p>
<p>c) Documentos xustificativos da residencia no estranxeiro dos seus pais ou titores legais.</p>
<p>d) Xustificación documental dos ingresos económicos da unidade familiar ou, no caso de traballar por conta propia, declaración xurada responsable.</p>
<p>e) Declaración do conxunto de tódalas solicitudes efectuadas ou concedidas, para un mesmo proxecto, das distintas administracións públicas competentes.</p>
<p>f) Xustificante de matrícula no curso académico 2003/2004.</p>
<p>g) Documento facilitado por unha entidade bancaria a nome do interesado, no que conste o código conta cliente comprensivo dos códigos que identifican o banco, a oficina, o díxito de control e o número de conta no que se aboará o importe da axuda.</p>
<p>7.3. Tódolos documentos teñen que ser oficiais, expedidos polas autoridades competentes e, no caso de estudios realizados no estranxeiro, legalizados ben mediante apostila ben por vía diplomática.</p>
<p>Artigo 8º.-Tramitación.</p>
<p>Unha vez revisadas as solicitudes, se estas non estivesen debidamente cubertas ou non se xuntase a documentación esixida, o servicio correspondente requerirá do interesado que, no prazo de 10 días, emende a falta ou achegue os documentos preceptivos, con indicación de que, se así non o fixese, se considerará desistido da súa petición, de conformidade co disposto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, dictándose resolución para o efecto.</p>
<p>Artigo 9º.-Selección dos beneficiarios.</p>
<p>9.1. Comisión avaliadora.</p>
<p>A selección dos candidatos será realizada por unha comisión avaliadora integrada por:</p>
<p>Presidente:</p>
<p>O subdirector xeral de Universidades ou persoa na que delegue.</p>
<p>Vocais:</p>
<p>A subdirectora xeral de Programas Sociais da Dirección Xeral de Emigración.</p>
<p>O xefe do Servicio de Apoio e Orientación da Dirección Xeral de Universidades.</p>
<p>A vicerrectora de Estudiantes da Universidade de Santiago de Compostela.</p>
<p>O vicerrector de Relacións Institucionais da Universidade de Vigo.</p>
<p>A vicerrectora de Ordenación Académica da Universidade da Coruña.</p>
<p>Secretario:</p>
<p>O xefe do Servicio de Atención Social ós Emigrantes da Dirección Xeral de Emigración, que actuará como secretario con voz e voto.</p>
<p>Se por calquera causa, no momento en que a comisión avaliadora teña que examina-las solicitudes, algún dos compoñentes non puidese asistir, será substituído pola persoa que para o efecto se nomee. Este nomeamento deberá recaer noutra persoa da dirección xeral correspondente, ou da universidade, en virtude da súa representación.</p>
<p>Se a comisión de valoración considerase que algún dos documentos presentados, dos esixidos no artigo 7º, non acredita suficientemente o conxunto dos requisitos e condicións referidos, poderá requirir do interesado que achegue no prazo de 10 días o documento ou documentos pertinentes.</p>
<p>9.2. Criterios xerais de selección.</p>
<p>A selección de bolseiros faraa a comisión avaliadora, atendendo ós seguintes criterios:</p>
<p>-Valoración do expediente académico do solicitante en función das materias aprobadas e as súas cualificacións segundo o número de convocatorias e o número de materias/créditos por curso.</p>
<p>-Valoración das circunstancias económicas da unidade familiar.</p>
<p>-País de procedencia, con especial atención ós residentes en países de máis lonxe ou en situación de crise.</p>
<p>No caso de que o solicitante fose adxudicatario dunha axuda da Consellería de Emigración ou da Consellería de Educación e Ordenación Universitaria, no curso 2002-2003, e persistan as circunstancias económicas da súa unidade familiar:</p>
<p>-Aproveitamento académico no curso 2002-2003.</p>
<p>Artigo 10º.-Resolución.</p>
<p>1. O prazo máximo para resolver será de seis meses, que comezarán a contar desde a data de publicación desta orde no Diario Oficial de Galicia. Transcorrido o dito prazo sen que se dictasen as resolucións expresas, poderán entenderse desestimadas as solicitudes, de acordo co establecido nos artigos 1 e 2 da Lei 6/2001, do 29 de xuño, de adecuación da normativa da Comunidade Autónoma de Galicia á Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. As resolucións que se dicten neste procedemento esgotan a vía administrativa, e contra elas cabe interpoñer potestativamente recurso de reposición ante o mesmo órgano que as dictou, no prazo dun mes contado a partir do día seguinte ó da recepción da correspondente notificación, no caso de resolucións expresas, ou no prazo de tres meses contados a partir do día seguinte a aquel no que se entenda producido o acto presunto, no caso de resolucións desestimadas por silencio administrativo, de acordo co disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Así mesmo, poderá interpoñerse recurso contencioso-administrativo ante o Tribunal Superior de Xustiza de Galicia, no prazo de dous meses contados a partir do día seguinte ó da recepción da correspondente notificación, no caso de resolucións expresas, ou no prazo de seis meses contados a partir do día seguinte a aquel no que se entenda producido o acto presunto, no caso de resolucións desestimadas por silencio administrativo, de acordo co establecido na Lei 29/1998, do 13 de xullo, da xurisdicción contencioso-administrativa.</p>
<p>Artigo 11º.-Aceptación da bolsa e pagamento.</p>
<p>A aceptación da bolsa farase mediante documento asinado polo bolseiro no que se compromete a cumprir tódalas condicións recollidas nestas bases.</p>
<p>Para o aboamento das axudas convocadas nesta orde, e de acordo co estipulado nos artigos 15 e 16 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, poderase acordar no momento da concesión un anti</p>
<p>cipo de pagamento de ata un 80%, librándose o 20% restante no momento en que o beneficiario presente documentos acreditativos de cursa-los estudios así como unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes ou calquera dos seus organismos, entes ou sociedades.</p>
<p>O pagamento ó beneficiario faráselle mediante transferencia bancaria ou cheque bancario nominativo.</p>
<p>Artigo 12º.-Obrigas dos bolseiros.</p>
<p>Os beneficiarios das axudas quedan obrigados ó seguinte:</p>
<p>-Incorporarse á universidade na que se van realiza-los estudios ó comezo do curso académico 2003/2004 ou, de non ser posible, no momento de matriculación efectiva e, en todo caso, antes do 15 de decembro de 2003.</p>
<p>-Residir durante o curso académico en Galicia.</p>
<p>-Ó finaliza-lo curso académico o beneficiario remitirá á Dirección Xeral de Emigración ou á Dirección Xeral de Universidades, antes do día 30 de outubro de 2004, certificación académica dos estudios realizados durante o desfrute da bolsa.</p>
<p>-Someterse ós requisitos legais e regulamentarios que recolla a normativa xeral de aplicación ás axudas e subvencións da Xunta de Galicia, así como ás actuacións de comprobación que respecto da xestión de fondos pode efectua-la entidade concedente e as de control financeiro que realice a Intervención Xeral da Comunidade Autónoma e os procementos fiscalizadores do Tribunal de Contas e do Consello de Contas.</p>
<p>Artigo 13º.-Incompatibilidades, modificación da resolución de concesión e revogación.</p>
<p>Estas bolsas son incompatibles coa realización dun traballo remunerado ou co desfrute de calquera outro tipo de bolsas ou axudas, tanto de institucións públicas como privadas.</p>
<p>Non se concederán axudas para a realización de estudios de especialización, títulos propios das universidades, nin estudios de posgrao.</p>
<p>Os beneficiarios das axudas quedan obrigados a comunicarlle á Consellería de Emigración, no momento en que se produza, calquera alteración dos requisitos esixidos na convocatoria ou de circunstancias sobrevidas que impidan ou dificulten a realización dos estudios, podendo esta consellería adopta-la resolución de modificación da concesión ou de revogación que corresponda.</p>
<p>Procederá a revogación das axudas, así como o reintegro total ou parcial das cantidades percibidas e a esixencia dos xuros de demora, nos casos e nos termos previstos no artigo 78 da Lei de réxime financeiro e orzamentario de Galicia e no Decreto 287/2000.</p>
<p>Disposición adicional</p>
<p>Única.-Delégase no director xeral de Emigración e no director xeral de Universidades a competencia para coñecer e resolver, conxuntamente, a concesión ou denegación das axudas presentadas ó abeiro desta orde.</p>
<p>De conformidade co establecido no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, as resolucións administrativas que se adopten por delegación indicarán expresamente esta circunstancia e consideraranse dictadas polo órgano delegante. A delegación será revogable en calquera momento polo órgano que a conferira.</p>
<p>Disposicións derradeiras</p>
<p>Primeira.-Autorízanse o director xeral de Emigración da Consellería de Emigración e o director</p>
<p>xeral de Universidades da Consellería de Educación e Ordenación Universitaria para dicta-las resolucións que sexan necesarias para o cumprimento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de xuño de 2003.</p>
<p>Aurelio D. Miras PortugalCelso Currás Fernández</p>
<p>Conselleiro de EmigraciónConselleiro de Educación</p>
<p>e Ordenación Universitaria</p>

