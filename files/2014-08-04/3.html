---
date: '2014-08-04'
id: O3G1-230714-0001
page: 33472
number: 146
agency: Instituto Enerxético de Galicia
section: III. Outras disposicións.
title: >-
  RESOLUCIÓN do 22 de xullo de 2014 pola que se regulan e se convocan as axudas
  económicas para o pagamento de parte da factura eléctrica, a través do tícket
  eléctrico social de Galicia durante o primeiro semestre de 2014, ás familias
  con fillos menores a cargo cuxos ingresos non superen o IPREM.
range: Resolución
url: >-
  https://www.xunta.gal/dog/Publicados/2014/20140804/AnuncioO3G1-230714-0001_gl.html
---
<p>A Lei orgánica 1/1981, do 6 de abril, do Estatuto de autonomía de Galicia, atribúelle á Comunidade Autónoma de Galicia no seu artigo 28.3 o desenvolvemento lexislativo e a execución da lexislación estatal respecto do réxime enerxético.</p>
    <p>O artigo 1 do Decreto 110/2013, do 4 de xullo, polo que se establece a estrutura orgánica da Consellería de Economía e Industria dispón que esta é o órgano superior da Administración xeral da Comunidade Autónoma de Galicia ao cal lle corresponde o exercicio das competencias e funcións no ámbito, entre outros, da enerxía, de acordo co establecido na Constitución española e no Estatuto de autonomía de Galicia.</p>
    <p>O Instituto Enerxético de Galicia (Inega) é un ente de dereito público creado especificamente mediante a Lei 3/1999, do 11 de maio, que presta soporte á consellería competente en materia enerxética.</p>
    <p>O acceso á enerxía eléctrica é unha necesidade básica. O importe da factura eléctrica incrementouse considerablemente nos últimos anos debido principalmente ao aumento dos custos fixos derivados do déficit de tarifa que se inclúen na factura eléctrica, e que non se poden reducir mediante un menor consumo enerxético. Este feito, unido ao contexto económico actual, dá lugar a que moitas familias non teñan posibilidades económicas para o pagamento da cantidade de enerxía suficiente para cubrir as súas necesidades básicas, e máis concretamente, aquelas que teñen menores ingresos e cargas familiares. </p>
    <p>Resulta conveniente, polo tanto, realizar algunha actuación co obxectivo de paliar estas dificultades, polo que se establece esta resolución de axudas para o pagamento de parte da factura eléctrica a través do tícket eléctrico social de Galicia ás familias en que convivan fillos menores de 18 anos e que teñan uns ingresos totais da unidade de convivencia non superiores ao indicador público de renda de efectos múltiples (IPREM).</p>
    <p>O tícket eléctrico social de Galicia vén completar o bono social que establece a Lei 24/2013, do 26 de decembro, do sector eléctrico que se aplica aos consumidores vulnerables, definidos no artigo 45 desta lei como aqueles consumidores de electricidade que cumpran coas características sociais, de consumo e de poder adquisitivo que se determinen.</p>
    <p>Esta resolución adáptase ao disposto na Lei 38/2003, do 17 de novembro, xeral de subvencións, así como ao seu regulamento aprobado polo Real decreto 887/2006, do 21 de xullo, e tamén se adapta ao disposto na Lei 9/2007, do 13 de xuño, de subvencións de Galicia, e ao disposto no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, tendo en conta os principios de publicidade, transparencia, concorrencia, obxectividade, igualdade, non discriminación, eficacia no cumprimento dos obxectivos fixados pola Administración da Xunta de Galicia e eficiencia na asignación e utilización dos recursos públicos e os demais requisitos exixidos na Lei 11/2013, do 26 de decembro, de orzamentos xerais da Comunidade Autónoma de Galicia para o ano 2014. </p>
    <p>Tendo en conta o obxecto e finalidade desta resolución, será tramitada polo procedemento de concorrencia non competitiva previsto no artigo 19.2 da Lei 9/2007, do 13 de xuño, de subvencións de Galicia, axilizando o procedemento e permitindo un prazo de solicitude máis amplo, o que redunda en beneficio dos interesados.</p>
    <p>A tramitación desta resolución realizarase en colaboración cos servizos sociais municipais básicos, de acordo co exposto no artigo 84.2.a da Lei 10/2013, do 27 de novembro, de inclusión social de Galicia, e de acordo coa asistencia recíproca entre administracións que establece o artigo 200 da Lei 5/1997, do 22 de xullo, reguladora da Administración local de Galicia.</p>
    <p>Esta resolución de axudas xestionarase telematicamente, segundo o establecido no artigo 27 da Lei 11/2007, do 22 de xuño, de acceso dos cidadáns aos servizos públicos, tendo en conta o elevado número de potenciais beneficiarios e considerando o fin social da axuda, coa finalidade de acadar unha maior axilidade na súa tramitación e pagamento, o que redundará de xeito beneficioso sobre os destinatarios da axuda. </p>
    <p>No suposto de que o peticionario non teña capacidade técnica ou económica, ou que por outros motivos non teña garantido o acceso e a dispoñibilidade dos medios tecnolóxicos precisos, a súa identificación ou autenticación poderá ser validamente realizada por un empregado público do concello correspondente, mediante o uso do sistema de sinatura electrónica de que estea dotado, segundo dispón o artigo 22 da Lei 11/2007. </p>
    <p>Esta resolución terá efectos retroactivos, segundo o establecido no artigo 57.3 da Lei 30/1992, do 26 de novembro, de réxime xurídico das administracións públicas e do procedemento administrativo común, e subvencionarase o gasto en consumo de electricidade correspondente ao primeiro semestre de 2014.</p>
    <p>As axudas que se establecen nesta resolución financiaranse con cargo á aplicación orzamentaria 08.A2.733A.480.0 dos orzamentos do Instituto Enerxético de Galicia para 2014, por importe de 600.000 €.</p>
    <p>De acordo co anterior,</p>
    <h2>RESOLVO:</h2>
    <p>Artigo 1. Obxecto </p>
    <p>1. O obxecto desta resolución é regular a convocatoria de axudas para a concesión do tícket eléctrico social para o primeiro semestre de 2014 familias en que convivan fillos menores de 18 anos e nas cales a suma dos ingresos totais da unidade de convivencia non superen o indicador público de renda de efectos múltiples (IPREM).</p>
    <p>2. Para estes efectos, considérase unidade de convivencia o conxunto de todas as persoas que viven no mesmo domicilio.</p>
    <p>Artigo 2. Tipo de axuda</p>
    <p>1. A axuda consiste nunha cantidade fixa semestral que ten por obxecto contribuír ao pagamento da factura eléctrica daquelas familias con fillos menores a cargo, cuxos ingresos totais durante o ano 2013 non superen o IPREM. A contía da axuda non poderá superar o importe da factura eléctrica pagada durante o semestre.</p>
    <p>2. Establécese unha cantidade de 45 € ao semestre para as unidades de convivencia que cumpran os requisitos, incrementándose esta cantidade ata 60 € para as que acrediten ser familia numerosa.</p>
    <p>Artigo 3. Requisitos das persoas beneficiarias</p>
    <p>Poderán solicitar esta axuda as persoas residentes na Comunidade Autónoma de Galicia que teñan ao seu cargo fillos menores de 18 anos e un gasto derivado da<br>subministración de enerxía eléctrica na súa vivenda habitual. Os requisitos que deben cumprir os beneficiarios da axuda son:</p>
    <p>1. Ser residentes na Comunidade Autónoma de Galicia.</p>
    <p>2. Ter fillos menores a cargo.</p>
    <p>3. Estar aboando a correspondente factura de enerxía eléctrica a unha comercializadora.</p>
    <p>4. Non superar os límites de renda establecidos no artigo anterior.</p>
    <p>5. Non estar incurso nas prohibicións para obter a condición de beneficiario, recollidas no artigo 10 da Lei 9/2007, de 13 do xuño, de subvencións.</p>
    <p>6. Só poderá presentarse unha única solicitude por unidade de convivencia. </p>
    <p>Artigo 4. Colaboración cos servizos sociais municipais básicos</p>
    <p>1. No artigo 84.2.a da Lei 10/2013, do 27 de novembro, de inclusión social de Galicia, establécese que lle corresponde aos concellos a detección das persoas en situación de exclusión e o asesoramento e información sobre os recursos existentes. Deste xeito, os servizos sociais municipais asesorarán e colaborarán cos solicitantes na presentación telemática das solicitudes. </p>
    <p>2. Así mesmo, para o suposto en que o peticionario da axuda non teña capacidade técnica ou económica ou que por outros motivos non teña garantido o acceso e a dispoñibilidade dos medios tecnolóxicos precisos, a súa identificación ou autenticación poderá ser validamente realizada por un empregado público do concello correspondente, mediante o uso do sistema de sinatura electrónica de que estea dotado, segundo dispón o artigo 22 da Lei 11/2007. Para tal fin, o peticionario deberá outorgar a preceptiva autorización no modelo normalizado establecido no anexo III.</p>
    <p>3. O solicitante da axuda declara no anexo I que os ingresos de todos os membros da unidade de convivencia durante o exercicio 2013 non superan o IPREM. Esta declaración responsable deberá vir acompañada dun informe de valoración da situación de necesidade emitido polos servizos sociais comunitarios básicos municipais. </p>
    <p>Artigo 5. Lugar e prazo de presentación das solicitudes </p>
    <p>1. A presentación das solicitudes realizarase unicamente por medios electrónicos a través do formulario normalizado accesible desde a sede electrónica da Xunta de Galicia, https://sede.xunta.es, e desde a páxina web do Instituto Enerxético de Galicia,<br>http://www.inega.es, de conformidade co establecido nos artigos 27.6 da Lei 11/2007, do 22 de xuño, de acceso electrónico dos cidadáns aos servizos públicos, e 24.2 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>2. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia.</p>
    <p>3. A documentación complementaria presentarase electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade do orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada, segundo o disposto no artigo 35.2 da Lei 11/2007, do 22 de xuño, de acceso electrónico dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>4. O prazo de presentación será de tres meses a partir do día seguinte ao da publicación da presente resolución no Diario Oficial de Galicia.</p>
    <p>5. A presentación fóra de prazo da solicitude, así como a presentación de máis dunha solicitude por unidade familiar, implicará a súa inadmisión.</p>
    <p>Artigo 6. Documentación que se debe presentar coas solicitudes</p>
    <p>A documentación que se debe presentar xunto coa solicitude (anexo I) debidamente cuberta é a seguinte:</p>
    <p>1. No caso de non autorizar a consulta de datos por parte da Xunta de Galicia no Sistema de verificación de datos de identidade do Ministerio de Facenda e Administracións Públicas, de conformidade co disposto no artigo 2 do Decreto 255/2008, copia dixitalizada do documento de identidade en vigor da persoa solicitante, e do resto das persoas integrantes da unidade de convivencia, no caso de non autorizar a consulta a través do anexo II (Autorización dos restantes membros da unidade de convivencia para a verificación de datos de identidade).</p>
    <p>2. Autorización aos servizos sociais municipais do concello para a presentación electrónica da solicitude e da documentación relativa ao ticket eléctrico social de Galicia (anexo III).</p>
    <p>3. Informe emitido polos servizos sociais municipais básicos sobre as necesidades económicas da unidade de convivencia.</p>
    <p>4. Copia dixitalizada do libro de familia ou, no seu defecto, outro documento que acredite oficialmente a súa situación familiar.</p>
    <p>5. Certificado de empadroamento da persoa solicitante durante os seis primeiros meses do ano 2014. </p>
    <p>6. Facturas emitidas no exercicio 2014 en concepto de subministración eléctrica correspondentes á vivenda que é residencia habitual do solicitante da axuda, e xustificantes de pagamento. </p>
    <p>7. Certificado de convivencia.</p>
    <p>8. Copia do título de familia numerosa no caso en que o dito título non fose expedido pola Comunidade Autónoma de Galicia, ou no caso en que si fose expedido pola Xunta de Galicia e o solicitante non autorice a súa consulta.</p>
    <p>9. No caso de arrendamento, e sempre que o arrendatario se faga cargo dos gastos de electricidade, achegarase o contrato de arrendamento correspondente.</p>
    <p>Artigo 7. Consentimentos e autorizacións</p>
    <p>1. A tramitación do procedemento require a incorporación de datos en poder das administracións públicas. Polo tanto, os modelos de solicitude incluirán autorizacións expresas ao órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberán achegarse os documentos comprobantes dos datos, nos termos exixidos polas normas reguladoras do procedemento.</p>
    <p>2. De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a Consellería publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, se poidan impoñer nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>Artigo 8. Datos de carácter persoal</p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autorizan as persoas interesadas mediante a presentación das solicitudes, serán incluídos nun ficheiro denominado concesión de subvencións cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é o Instituto Enerxético de Galicia. Os dereitos de acceso, rectificación, cancelación e oposición poderanse exercer ante o Instituto Enerxético de Galicia, mediante o envío dunha comunicación ao seguinte enderezo: rúa Avelino Pousa Antelo, nº 5, 15073 Santiago de Compostela, ou a través dun correo electrónico a inega.info@xunta.es.</p>
    <p>Artigo 9. Procedemento de concesión</p>
    <p>1. O procedemento de concesión destas axudas tramitarase ao abeiro do disposto no artigo 19.2 da Lei 9/2007, do 13 de xuño, de subvencións de Galicia, tendo en conta que polo obxecto e finalidade da axuda non será necesario realizar a comparación e prelación das solicitudes presentadas nun único procedemento. </p>
    <p>2. As solicitudes avaliaranse e resolveranse conforme a orde de presentación, mentres se dispoña de crédito orzamentario suficiente. O esgotamento dos fondos será obxecto de publicación no Diario Oficial de Galicia e na páxina web do Instituto Enerxético de Galicia.</p>
    <p>Artigo 10. Resolución das solicitudes</p>
    <p>1. O Instituto Enerxético de Galicia resolverá a concesión das axudas no prazo dun mes contado desde o día seguinte ao da data da súa presentación. Na resolución indicarase de modo expreso a contía da axuda. Transcorrido o dito prazo sen recaer resolución expresa, as solicitudes teranse por desestimadas.</p>
    <p>2. Notificada ou publicada a resolución, se os interesados propostos como beneficiarios non renuncian expresamente á axuda no prazo de dez días contados desde a notificación de concesión, considérase que a aceptan, e procederase ao seu pagamento.</p>
    <p>Artigo 11. Modificación da resolución de concesión</p>
    <p>Toda alteración das circunstancias tidas en conta para a concesión da subvención poderá dar lugar á modificación da resolución de concesión, tal e como se establece no artigo 17 da Lei 9/2007, do 13 de xuño, de subvencións de Galicia. Ademais, o Inega poderá rectificar de oficio a resolución cando exista un erro material, de feito ou aritmético, tal e como se recolle no artigo 35 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>Artigo 12. Procedemento de xustificación e pagamento das axudas</p>
    <p>1. As axudas concedidas en concepto de tícket eléctrico non requirirán outra xustificación que a acreditación da condición de beneficiario, segundo o previsto no artigo 28.9 da Lei 9/2007, do 13 de xuño, de subvencións de Galicia. Tal condición debe acreditarse co cumprimento do estipulado no artigo 3 desta resolución, mediante a presentación da documentación estipulada no seu artigo 6. Logo da comprobación de que a dita documentación é correcta e de que o solicitante cumple todos os requisitos exixidos para ter a condición de beneficiario, procederase ao pagamento segundo o establecido no artigo 60.1 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>2. O pagamento da axuda establecida nesta resolución farase unicamente na conta que os solicitantes fagan constar na solicitude, que deberá permanecer activa mentres non se teña constancia da finalización do expediente. A Administración non se fará responsable da imposibilidade de efectuar o ingreso por causas alleas á propia tramitación do expediente. </p>
    <p>Artigo 13. Control das axudas</p>
    <p>Tal e como se recolle no artigo 51.3 do Regulamento da Lei 9/2007, do 13 de xuño, de subvencións de Galicia, o Instituto Enerxético de Galicia revisará, mediante un control a posteriori, entre un 5 e un 25 % das axudas outorgadas que resulten elixidas mediante mostraxe estatística.</p>
    <p>Artigo 14. Obrigas das persoas beneficiarias</p>
    <p>A concesión da axuda comporta as seguintes obrigas:</p>
    <p>1. Seguir as directrices que marca a resolución de convocatoria.</p>
    <p>2. Cooperar coa Administración en cantas actividades de inspección e verificación se leven a cabo, para asegurar o correcto destino da axuda.</p>
    <p>3. As establecidas para os beneficiarios no artigo 11 da Lei 9/2007, do 13 de xuño, de subvencións de Galicia.</p>
    <p>Artigo 15. Compatibilidade das axudas</p>
    <p>Estas axudas serán incompatibles con outras prestacións sociais autonómicas de carácter periódico, concedidas coa finalidade de dar cobertura a este tipo de necesidades básicas da unidade familiar.</p>
    <p>Artigo 16. Reintegro</p>
    <p>Procederase ao reintegro, total ou parcial, das cantidades percibidas, así como dos xuros de demora correspondentes desde o momento do pagamento da axuda ata a data en que se acorde a procedencia do reintegro, segundo o disposto no artigo 33 da Lei 9/2007, do 13 de xuño, de subvencións de Galicia, nos seguintes casos:</p>
    <p>1. Obtención da subvención falseando as condicións requiridas ou ocultando aquelas que o impedisen.</p>
    <p>2. Incumprimento total ou parcial do obxecto da axuda.</p>
    <p>3. Incumprimento da obriga de xustificación. </p>
    <p>Artigo 17. Infraccións e sancións</p>
    <p>As persoas beneficiarias atópanse suxeitas ao réxime de infraccións e sancións que en materia de subvencións establece o título IV da Lei 9/2007, do 13 de xuño, de subvencións de Galicia.</p>
    <p>Artigo 18. Réxime de recursos </p>
    <p>1. As resolucións ditadas ao abeiro do procedemento previsto nestas bases porán fin á vía administrativa e contra elas caberá interpoñer recurso contencioso-administrativo, ante os xulgados competentes segundo a Lei 29/1998, do 13 de xullo, reguladora da xurisdición contencioso-administrativa. O prazo de interposición é de dous (2) meses contados desde o día seguinte ao da recepción da notificación da resolución, ou ben de seis (6) meses contados a partir do día seguinte a aquel no que se produza o acto presunto.</p>
    <p>2. Con carácter potestativo, os interesados poderán interpoñer recurso de reposición perante o órgano que ditou a resolución no prazo dun (1) mes, desde o día seguinte ao da recepción da notificación da resolución ou de tres (3) meses contados a partir do día seguinte a aquel en que se produza o acto presunto, segundo o establecido nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común. </p>
    <p>3. A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>4. Non se poderá interpoñer recurso contencioso-administrativo ata que se resolva expresamente ou se produza a desestimación presunta do recurso de reposición interposto.</p>
    <p>Santiago de Compostela, 22 de xullo de 2014</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

