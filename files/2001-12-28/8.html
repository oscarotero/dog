---
date: '2001-12-28'
id: 1509E
page: 16
number: 250
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 20 de decembro de 2001 sobre delegación de competencias no secretario
  xeral da Consellería de Industria e Comercio.
range: Orde
url: 'https://www.xunta.gal/dog/Publicados/2001/20011228/Anuncio1509E_gl.html'
---
<p>A actividade administrativa da Consellería de Industria e Comercio supón unha concentración de funcións arredor do seu titular que aconsella, dado o seu volume, recorrer á delegación de competencias no secretario xeral da consellería sen esquece-lo debido respecto ós principios que informan a actividade administrativa e que a nosa Constitución recolle no seu artigo 103.1º.</p>
<p>A delegación de competencias permite a axilización administrativa necesaria e redunda en beneficio tanto da Administración como dos administrados, dentro do máis rigoroso respecto ás garantías xurídicas que a tutela dos intereses públicos esixe.</p>
<p>Na súa virtude, facendo uso das facultades que me confiren os artigos 43.3º da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro,</p>
<p>DISPOÑO:</p>
<p>Artigo 1º</p>
<p>1. Deléganse no secretario xeral as seguintes competencias:</p>
<p>a) O despacho e resolución daqueles expedientes e asuntos de índole administrativa que estean atribuídos ó titular da consellería.</p>
<p>b) A autorización e disposicións dos gastos xerais dos servicios da Consellería de Industria e Comercio, así como o seu compromiso e liquidación, ata o límite dos créditos autorizados e non reservados á aprobación do Consello da Xunta de Galicia, solicitando da Consellería de Economía e Facenda a ordenación dos pagamentos.</p>
<p>c) As funcións que como órgano de contratación lle son atribuídas ó titular da consellería pola lexislación vixente.</p>
<p>d) A designación das comisións do servicio, con dereito a indemnización, previsto no artigo 4 do Decreto 149/1984, do 13 de setembro, de todo persoal dependente da Consellería de Industria e Comercio.</p>
<p>e) As facultades que lle corresponden ó conselleiro en materia de persoal.</p>
<p>f) A disposición de canto concirne ó réxime interno da consellería cando non sexa competencia do conselleiro ou doutra dirección xeral.</p>
<p>g) O exercicio da competencia para resolve-los recursos administrativos que se interpoñan contra as resolucións dos órganos centrais e periféricos da consellería nos casos en que a delegación non estea prohibida expresamente.</p>
<p>h) A subscrición, modificación e prórroga dos convenios de colaboración con outras administracións públicas ou entes de dereito público, así como cos particulares que outorgue esta consellería sempre e cando:</p>
<p>1º Non conteñan ningunha obriga de gasto de carácter plurianual.</p>
<p>2º Non conteñan ningunha obriga de gasto no exercicio vixente por importe superior a 50.000.000 de ptas.</p>
<p>2. En caso de ausencia ou enfermidade do secretario xeral, as competencias mencionadas no punto anterior quedarán delegadas nos directores xerais, seguindo a orde de prelación establecida no decreto que en cada momento regule a estructura orgánica da consellería durante o tempo que persistan as devanditas causas.</p>
<p>Artigo 2º</p>
<p>As resolucións administrativas que se adopten e mailos convenios que se subscriban facendo uso da delegación de competencias conferida pola presente orde farán constar expresamente esta circunstancia e consideraranse como propios do órgano delegante.</p>
<p>Artigo 3º</p>
<p>O conselleiro poderá reclamar, en calquera momento, o exercicio das competencias que son delegadas por esta orde, das que quedan excluídos, en todo caso, os supostos previstos no artigo 13.2º da Lei de réxime xurídico das administracións públicas e do procedemento administrativo común e no artigo 44.2º da Lei reguladora da Xunta e do seu presidente.</p>
<p>Disposición derrogatoria</p>
<p>Quedan derrogadas as ordes do 13 de outubro de 1999 e do 9 de decembro de 1999 e todas aquelas disposicións de igual ou inferior rango que se opoñan ó previsto nesta orde.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 20 de decembro de 2001.</p>
<p>Juan Rodríguez Yuste</p>
<p>Conselleiro de Industria e Comercio</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

