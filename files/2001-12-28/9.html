---
date: '2001-12-28'
id: 150A6
page: 16
number: 250
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: IV. OPOSICIÓNS E CONCURSOS
title: >-
  Orde do 18 de decembro de 2001 pola que se convoca proceso selectivo para o
  ingreso no corpo de xestión da Administración da Xunta de Galicia, escala
  técnica de inspección turística.
range: Orde
url: 'https://www.xunta.gal/dog/Publicados/2001/20011228/Anuncio150A6_gl.html'
---
<p>De conformidade co establecido no Decreto 122/2001, do 18 de maio, polo que se aproba a oferta de emprego público correspondente a diversas prazas de Administración xeral e especial, así</p>
<p>como do persoal laboral da Comunidade Autónoma de Galicia para o ano 2001 (DOG nº 106, do 1 de xuño), esta consellería, no uso das competencias que lle atribúe a Lei 4/1988, do 26 de maio, da función pública de Galicia segundo a redacción que lle deu a Lei 3/1995, do 10 de abril, (DOG nº 76, do 20 de abril),</p>
<p>DISPÓN:</p>
<p>Convocar proceso selectivo para o ingreso no corpo de xestión da Administración da Xunta de Galicia, grupo B, escala técnica de inspección turística, con suxeición ás seguintes:</p>
<p>Bases da convocatoria</p>
<p>I. Normas xerais.</p>
<p>I.1. O obxecto do proceso selectivo será a cobertura de dezaseis (16) prazas do corpo de xestión da Administración da Xunta de Galicia (grupo B), escala técnica de inspección turística, polos sistemas de promoción interna e de acceso libre, polo procedemento de concurso-oposición, ó que seguirá un curso selectivo de formación.</p>
<p>I.1.1. O número total de vacantes reservadas ó sistema de promoción interna ascende a catro (4) prazas, correspondentes ó 25% do total das vacantes.</p>
<p>O número total de vacantes reservadas ó sistema de acceso libre ascende a doce (12) prazas.</p>
<p>As prazas sen cubrir das reservadas ó sistema de promoción interna acumularanse ó sistema de acceso libre.</p>
<p>I.1.2. Os aspirantes só poderán participar nun dos dous sistemas.</p>
<p>I.1.3. De conformidade coa disposición adicional sétima da Lei 4/1988, do 26 de maio, da función pública de Galicia segundo a redacción dada pola Lei 4/1991, do 8 de marzo, e co Decreto 122/2001, do 18 de maio, polo que se aproba a oferta de emprego público correspondente a diversas prazas de Administración xeral e especial, así como do persoal laboral da Comunidade Autónoma de Galicia para o ano 2001 (DOG nº 106, do 1 de xuño), do total de prazas reservarase unha (1) para ser cuberta por persoa con discapacidade igual ou superior ó 33%. Esta cota de reserva aplicarase ó sistema de acceso libre.</p>
<p>Os aspirantes con minusvalideces con grao de discapacidade igual ou superior ó 33% deberán acreditar tal condición, xunto coa súa solicitude e, así mesmo, xustificar estar en posesión ou en condicións de obte-la certificación de compatibilidade coas funcións propias do corpo e escala emitida polos órganos competentes da Administración correspondente.</p>
<p>No suposto de que tal praza non sexa cuberta por persoa coa minusvalidez esixible, pasará a integrarse nas restantes prazas correspondentes ó sistema de acceso libre.</p>
<p>I.1.4. Ó presente proceso selectivo seralle aplicable a Lei 4/1988, do 26 de maio, da función pública de Galicia, modificada pola Lei 4/1991, do 8 de marzo e 3/1995, do 10 de abril, a Lei 30/1984, do 2 de agosto, modificada pola Lei 23/1988, do</p>
<p>28 de xullo; o Regulamento de selección de persoal da Administración da Comunidade Autónoma de Galicia, o Decreto 40/2001, do 1 de febreiro, de refundición normativa en materia de inspección de turismo e órganos competentes no procedemento sancionador, e demais normas concordantes, así como o disposto nesta convocatoria.</p>
<p>I.2. Requisitos dos candidatos.</p>
<p>I.2.1. Para seren admitidos á realización das probas selectivas os aspirantes deberán reuni-los seguintes requisitos:</p>
<p>I.2.2. Para promoción interna:</p>
<p>I.2.2.1. Estar en posesión ou en condicións de obte-lo título de enxeñeiro técnico, diplomado universitario, arquitecto técnico ou equivalente.</p>
<p>1.2.2.2. Estar en posesión ou en condicións de obte-lo permiso de conducir da clase B1.</p>
<p>I.2.2.3. Non estar separado do servicio de ningunha Administración pública en virtude de expediente disciplinario nin atoparse inhabilitado por sentencia firme para o exercicio de funcións públicas.</p>
<p>I.2.2.4. Os aspirantes deberán ser funcionarios da Administración da Xunta de Galicia e pertencer o día da publicación desta convocatoria no Diario Oficial de Galicia a algún dos corpos ou escalas integrados no grupo C (corpo administrativo ou corpo de axudante facultativo de Administración da Xunta de Galicia) de acordo co disposto no Decreto 91/1991, do 20 de marzo, de integración dos funcionarios na Administración da Comunidade Autónoma de Galicia, ter unha antigüidade de, polo menos, dous anos no corpo ou escala de orixe e posuí-la titulación requirida para o acceso á escala.</p>
<p>I.2.3. Para acceso libre:</p>
<p>I.2.3.1. Ser español.</p>
<p>I.2.3.2. Ter cumpridos os dezaoito anos.</p>
<p>I.2.3.3. Estar en posesión ou en condicións de obte-lo título de enxeñeiro técnico, diplomado universitario, arquitecto técnico ou equivalente.</p>
<p>1.2.3.4. Estar en posesión ou en condicións de obte-lo permiso de conducir da clase B-1.</p>
<p>I.2.3.5. Non padecer enfermidade nin estar afectado por limitación física ou psíquica que sexa incompatible co desempeño das funcións da escala.</p>
<p>I.2.3.6. Non estar separado do servicio de ningunha Administración pública en virtude de expediente disciplinario nin atoparse inhabilitado por sentencia firme para o exercicio de funcións públicas.</p>
<p>1.2.3.7. De se-lo caso, estar en posesión do documento xustificativo de discapacidade igual ou superior ó 33%, conforme coa normativa vixente e así mesmo, estar en posesión ou en condicións de obte-lo certificado a que fai referencia a base 1.1.3.</p>
<p>I.2.4. Tódolos requisitos enumerados na base I.2.2 e I.2.3 deberán posuírse no día de finalización do prazo de presentación de solicitudes.</p>
<p>I.3. Solicitudes.</p>
<p>I.3.1. Os que desexen tomar parte no proceso selectivo deberán facelo constar mediante instancia (anexo I), que será facilitada nas dependencias da Administración da Xunta de Galicia ás que se fai referencia na base I.3.2.</p>
<p>Xunto coa instancia presentarase a seguinte documentación:</p>
<p>a) Fotocopia do documento nacional de identidade.</p>
<p>b) Xustificante de ter aboados os dereitos de exame, expedido pola entidade bancaria correspondente, ou, de se-lo caso, a copia cotexada da cualificación de minusvalidez, para os efectos da exención prevista no parágrafo cuarto desta base e do disposto nas bases I.1.3 e I.3.3.</p>
<p>c) Documento xustificativo de estar en posesión do título do curso de perfeccionamento de galego ou estudios equivalentes, debidamente homologados pola Dirección Xeral de Política Lingüística da Consellería de Educación e Ordenación Universitaria da Xunta de Galicia, para os efectos da exención prevista na base II.1.1.</p>
<p>d) Así mesmo, os aspirantes con minusvalidez con grao de discapacidade igual ou superior ó 33% deberán xustificar xunto coa solicitude estar en posesión ou en condicións de obte-la certificación de compatibilidade coas funcións propias do corpo e escala emitida polos órganos competentes da Administración correspondente, para acreditar que reúnen o requisito de aptitude para o desempeño das correspondentes funcións,</p>
<p>Para os efectos de información o teléfono de contacto é o 902 12 00 12 en horario de 9 ás 19 horas de luns a venres e de 9 ás 14 horas os sábados.</p>
<p>Por imperativo legal, de conformidade co disposto no artigo 31.3º da Lei 4/2000, do 27 de decembro, de orzamentos xerais da Comunidade Autónoma de Galicia para o ano 2001, que modifica o Decreto lexislativo 1/1992, do 11 de abril, polo que se aproba o texto articulado das bases contidas no capítulo 3º do título II da Lei 13/1991, do 9 de decembro, de taxas, prezos e exaccións reguladoras da Comunidade Autónoma de Galicia, como requisito necesario para participar no proceso selectivo, deberase aboar previamente en concepto de dereitos de exame o importe de 6.780 pesetas ou 40,75 euros, e, de se-lo caso, os gastos de transferencia correspondentes, utilizando para iso o impreso de autoliquidación sinalado no anexo IV. O dito impreso facilitaráselles ós interesados no rexistro xeral da Consellería da Presidencia, Relacións Institucionais e Administración Pública, nos das súas delegacións provinciais e nas oficinas comarcais da Xunta de Galicia.</p>
<p>Estarán exentos do pagamento das taxas por dereitos de inscrición os que posúan unha discapacidade</p>
<p>igual ou superior ó 33%, circunstancia que deberá ser acreditada documentalmente xunto coa instancia, presentando copia cotexada da cualificación da minusvalidez.</p>
<p>A presentación do xustificante do ingreso das taxas, no que non figure o selo da entidade bancaria con indicación da data, determinará a exclusión do aspirante. En ningún caso a presentación deste xustificante suporá a substitución da presentación, en tempo e forma, da solicitude.</p>
<p>O importe aboado en concepto de dereitos de exame devolverase, logo dos trámites correspondentes, só ós aspirantes excluídos que o soliciten no prazo dun mes contado a partir do día seguinte ó da publicación no DOG da resolución definitiva da Dirección Xeral da Función Pública á que fai referencia o punto terceiro da base I.4.2.</p>
<p>I.3.2. A presentación de solicitudes farase no rexistro xeral da Consellería da Presidencia, Relacións Institucionais e Administración Pública, no das súas delegacións provinciais, oficinas comarcais da Xunta de Galicia, así como nos lugares previstos no artigo 38 da Lei de réxime xurídico das administracións públicas e do procedemento administrativo común, no prazo de vinte días naturais, contados a partir do seguinte ó da publicación desta convocatoria no Diario Oficial de Galicia, e dirixiranse ó director xeral da Función Pública da Consellería da Presidencia, Relacións Institucionais e Administración Pública.</p>
<p>As solicitudes subscritas no estranxeiro poderán cursarse, no prazo expresado no parágrafo anterior, a través das representacións diplomáticas ou consulares españolas correspondentes, que as remitirán seguidamente ó organismo competente.</p>
<p>I.3.3. Os aspirantes cun grao de discapacidade igual ou superior ó 33%, a que se refire a base I.1.3 deberán indica lo expresamente na solicitude, especificando claramente o tanto por cento de discapacidade recoñecida polo órgano competente.</p>
<p>Así mesmo, de se-lo caso, os aspirantes con algunha discapacidade poderán solicita-las posibles adaptacións de medios para a realización dos exercicios en que esta adaptación sexa necesaria, todo iso conforme o contido na Lei 13/1982, do 7 de abril e no Decreto 122/2001, do 18 de maio, polo que se aproba a oferta de emprego público para o ano 2001.</p>
<p>I.4. Admisión de aspirantes.</p>
<p>I.4.1. Finalizado o prazo de presentación de instancias, o director xeral da Función Pública dictará resolución de conformidade co establecido no artigo 12 do Regulamento de selección de persoal da Administración da Comunidade Autónoma de Galicia, que se publicará no Diario Oficial de Galicia, e na que se declarará aprobada a lista provisional de admitidos e excluídos. Na lista deberán constar, en todo caso, os apelidos, nome e número de documento nacional de identidade.</p>
<p>I.4.2. Os aspirantes excluídos disporán dun prazo de dez días, contados a partir do seguinte ó da publicación da resolución, para poder emendar, de se-lo caso, o defecto que motivase a exclusión.</p>
<p>Para tal efecto a estimación ou desestimación das ditas peticións de emendas entenderanse implícitas na resolución pola que se publique a listaxe definitiva.</p>
<p>Unha vez transcorrido o dito prazo, a Dirección Xeral da Función Pública dictará resolución definitiva, contra a que se poderá interpoñer recurso potestativo de reposición perante esta consellería, no prazo dun mes contado desde o día seguinte ó da súa publicación no Diario Oficial de Galicia, de conformidade co establecido na Lei 30/1992, do 26 de novembro, ou poderase interpoñer directamente recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia no prazo de dous meses contados desde a mesma data, de conformidade co disposto no artigo 8.2º da Lei 29/1998, do 13 de xullo, en relación co artigo 10.1º do mesmo texto legal.</p>
<p>O feito de figurar na relación de admitidos non prexulga que se lles recoñeza ós interesados a posesión dos requisitos esixidos no procedemento que se convoca. Cando da documentación que debe presentarse no caso de supera-lo proceso selectivo se desprenda que non posúen algún dos requisitos, os interesados decaerán en tódolos dereitos que puideran derivar da súa participación no procedemento.</p>
<p>II. Proceso de selección.</p>
<p>O proceso de selección será o de concurso-oposición, ó que seguirá un curso selectivo de formación.</p>
<p>II.1. Fase de oposición.</p>
<p>O programa que rexerá as probas selectivas será o publicado no Diario Oficial de Galicia nº 77, do 20 de abril de 2001, aprobado pola Orde do 5 de abril de 2001.</p>
<p>II.1.1. Exercicios.</p>
<p>a) Primeiro exercicio, de carácter eliminatorio: consistirá en contestar por escrito a un cuestionario de cen (100) preguntas tipo test con catro (4) respostas alternativas propostas polo tribunal, que será o resultante do sorteo de entre dous (2) cuestionarios elaborados previamente polo mesmo e correspondentes ó contido do programa. O tempo máximo de duración será de dúas horas e trinta minutos.</p>
<p>Cada opositor poderá obter copia do exercicio realizado cando este remate.</p>
<p>No prazo das vintecatro horas seguintes ó da celebración farase pública, no lugar de realización do exercicio, o modelo de corrección do test, indicando as respostas correctas.</p>
<p>Este exercicio cualificarase de 0 a 20 puntos, sendo necesario para superalo obter un mínimo de 10 puntos. Para iso terase en conta que por cada tres respostas incorrectas se descontará unha correcta.</p>
<p>Corresponderalle ó tribunal determina-lo número de respostas correctas esixido para acada-la puntuación mínima.</p>
<p>As puntuacións publicaranse unha vez rematada a corrección da totalidade dos exercicios.</p>
<p>b) Segundo exercicio: de carácter eliminatorio, constará de dúas (2) partes, quedando os aspirantes de promoción interna exentos da realización da segunda parte.</p>
<p>Primeira parte: consistirá en desenvolver, por escrito no prazo máximo de 90 minutos, un (1) tema dos correspondentes á parte especial do programa, que se elixirá entre dous (2) extraídos ó azar.</p>
<p>Segunda parte (só para o acceso libre): consistirá en desenvolver, por escrito no prazo máximo de 90 minutos, un (1) tema dos correspondentes á parte xeral do programa, que se elixirá entre dous (2) extraídos ó azar.</p>
<p>Ámbalas partes se realizarán sucesivamente logo de chamamentos do tribunal. Rematada a primeira parte, o tribunal efectuará novo chamamento, só para os aspirantes de acceso libre, para a realización da segunda parte do exercicio.</p>
<p>Posteriormente os aspirantes serán convocados oportunamente polo tribunal para proceder á lectura pública do exercicio, que será levada a cabo polo seu autor, ou na súa imposibilidade, por rogo del e na súa presencia, pola persoa que designe ou por un membro do tribunal.</p>
<p>O tribunal poderá dispoñe-la obtención de copias fotoestáticas dos exercicios para cotexa-la lectura efectuada polo aspirante.</p>
<p>Para os aspirantes de promoción interna o exercicio cualificarase de 0 a 10 puntos, sendo necesario para superalo obter como mínimo 5 puntos, correspondéndolle ó tribunal determina-lo nivel de coñecementos esixidos para acada-la puntuación mínima.</p>
<p>Para os aspirantes provenientes da quenda de acceso libre este exercicio cualificarase de 0 a 20 puntos, sendo necesario para superalo obter como mínimo 10 puntos. A cualificación total obterase pola suma correspondente á primeira parte do exercicio que se cualificará de 0 a 10 puntos e da segunda parte que se cualificará tamén de 0 a 10 puntos. Esta suma non poderá ter lugar no suposto de que a cualificación obtida en calquera das partes do exercicio fose inferior a 5 puntos, caso no que non se superará o exercicio. Corresponderalle ó tribunal determina-lo nivel de coñecementos esixidos para acada-las puntuacións mínimas.</p>
<p>As puntuacións publicaranse diariamente unha vez rematada a exposición dos exercicios correspondentes.</p>
<p>c) Terceiro exercicio, de carácter eliminatorio, constará de dúas probas:</p>
<p>Primeira proba: consistirá na traducción dun texto do castelán ó galego elixido por sorteo de entre tres textos propostos polo tribunal.</p>
<p>Segunda proba: consistirá na traducción dun texto do galego ó castelán, elixido por sorteo de entre tres textos propostos polo tribunal.</p>
<p>O tempo máximo para a realización do exercicio será dunha hora.</p>
<p>Este exercicio valorarase como apto ou non apto, sendo necesario para superalo obte-lo resultado de apto, correspondendo ó tribunal determina-lo nivel de coñecementos esixidos para acada-lo resultado de apto.</p>
<p>Os resultados publicaranse unha vez rematada a corrección da totalidade dos exercicios.</p>
<p>Estarán exentos da realización do terceiro exercicio os aspirantes que acrediten a posesión do curso de perfeccionamento de galego, ou estudios equivalentes, debidamente homologados pola Dirección Xeral de Política Lingüística da Consellería de Educación e Ordenación Universitaria da Xunta de Galicia. Tal acreditación deberá presentarse xunto coa instancia de conformidade co previsto na base I.3.1.</p>
<p>d) Cuarto exercicio, de carácter eliminatorio: consistirá na resolución por escrito dun (1) suposto práctico relacionado coas materias correspondentes á parte especial do programa, e será o resultante do sorteo entre dous (2) supostos elaborados previamente polo tribunal.</p>
<p>O exercicio terá unha duración máxima de 2 horas e cualificarase de 0 a 10 puntos, sendo necesario para superalo obter un mínimo de 5 puntos, correspondendo ó tribunal determina-lo nivel de coñecementos esixidos para acada-la puntuación mínima.</p>
<p>Para a realización do cuarto exercicio os opositores poderán servirse de textos legais sen comentarios, excluíndose os libros de consulta.</p>
<p>As puntuacións publicaranse unha vez rematada a corrección do exercicio.</p>
<p>II.1.2. Os aspirantes deberán presentarse para a realización de cada exercicio provistos de DNI ou documento fidedigno acreditativo da súa identidade, a xuízo do tribunal. Así mesmo, deberán presentarse provistos do correspondente lapis do nº 2 e goma de borrar para a realización do exercicio tipo test.</p>
<p>II.1.3. Os exercicios celebraranse a porta pechada sen outra asistencia que a dos opositores, membros do tribunal e os colaboradores designados por este, excepto á exposición do segundo exercicio, que se realizará en sesión pública.</p>
<p>II.1.4. Desenvolvemento dos exercicios:</p>
<p>II.1.4.1. A orde de actuación dos opositores iniciarase alfabeticamente polo primeiro da letra T, de conformidade co establecido na resolución da Dirección Xeral da Función Pública do 14 de febreiro de 2001, polo que se publica o resultado do sorteo celebrado o 13 de febreiro (Diario Oficial de Galicia nº 39, do 23 de febreiro), ó tratarse dunha convocatoria correspondente ó ano 2001.</p>
<p>II.1.4.2. En calquera momento os aspirantes poderán ser requiridos polo tribunal correspondente coa finalidade de acredita-la súa personalidade.</p>
<p>II.1.4.3. Os aspirantes serán convocados para cada exercicio en único chamamento, sendo excluído da oposición quen non compareza, podéndose considera-los casos de forza maior, debidamente xustificados e libremente apreciados polo tribunal, para efectos dun posterior chamamento.</p>
<p>II.1.4.4. A publicación dos sucesivos anuncios de celebración do segundo e restantes exercicios será efectuada polo tribunal nos locais onde se celebrase o primeiro, e por calquera outro medio, se se xulga conveniente, para facilita-la súa máxima divulgación, cun mínimo de corenta e oito horas de antelación á sinalada para a súa iniciación.</p>
<p>II.1.4.5. En calquera momento do proceso selectivo, se o tribunal tivera coñecemento de que algún</p>
<p>aspirante non cumpre algún dos requisitos esixidos pola convocatoria, logo da audiencia do interesado, deberá acorda-la súa exclusión, se procede.</p>
<p>Contra tal acordo poderá interpoñerse recurso de alzada conforme o previsto no artigo 114 da Lei de réxime xurídico das administracións públicas e do procedemento administrativo común.</p>
<p>II.2. Fase de concurso.</p>
<p>Nesta fase valoraranse os seguintes méritos:</p>
<p>II.2.1. Para o acceso mediante promoción interna:</p>
<p>II.2.1.1. Experiencia profesional:</p>
<p>a) Servicios prestados na Administración da Xunta de Galicia: valoraranse os servicios prestados con carácter definitivo na Administración da Xunta de Galicia no grupo C desta, a razón de 0,04 puntos por mes de servicios efectivos ou fracción.</p>
<p>b) Servicios prestados noutras administracións: valoraranse os servicios prestados con carácter definitivo noutras administracións, no grupo C desta, a razón de 0,02 puntos por mes de servicios efectivos ou fracción.</p>
<p>A puntuación máxima por este epígrafe II.2.1.1 será de 4 puntos.</p>
<p>II.2.1.2. Grao persoal consolidado, ata o tope de 3,5 puntos:</p>
<p>a) Nivel 14: 0,5 puntos.</p>
<p>b) Por cada dous niveis superiores: 0,5 puntos.</p>
<p>II.2.1.3. Traballo desenvolvido:</p>
<p>Polo desempeño, como funcionario do grupo C, de postos de traballo incluídos no intervalo de niveis correspondentes ó grupo B: 0,25 puntos por ano completo, ata o tope de 4 puntos. Só se terán en conta os intervalos de niveis de aplicación ós funcionarios da Administración da Comunidade Autónoma de Galicia.</p>
<p>II.2.1.4. Cursos de formación e traballo investigador:</p>
<p>a) Por cada curso sobre inspección turística: 1 punto.</p>
<p>b) Por cada curso en materia turística ou sobre materia inspectora: 0,20 puntos.</p>
<p>c) Por cada traballo ou estudio de investigación en materia turística, en concepto de autor ou coautor: 1 punto.</p>
<p>Só se valorarán aqueles cursos cunha duración acreditada igual ou superior a 16 horas, convocados ou organizados pola EGAP, INAP, escolas oficiais de formación das restantes comunidades autónomas, universidades, INEM, entidades, institucións e empresas públicas, así como os cursos homologados e os informados favorablemente pola comisión de formación continua da Comunidade Autónoma de Galicia.</p>
<p>Os traballos ou estudios que se valorarán deberán ser promovidos ou realizados por iniciativa de calquera administración ou institución pública.</p>
<p>Só se terán en conta os cursos e traballos ou estudios realizados nos últimos dez anos anteriores á publicación da presente convocatoria no Diario Oficial de Galicia.</p>
<p>Non se valorarán os diplomas relativos á celebración de xornadas, seminarios, simposios e similares.</p>
<p>A puntuación máxima deste epígrafe será de 3,5 puntos.</p>
<p>II.2.1.5 A puntuación obtida na fase de concurso no poderá supera-los 15 puntos, sumando os epígrafes II.2.1.1. a II.2.1.4.</p>
<p>II.2.2. Para o acceso libre:</p>
<p>II.2.2.1 Servicios prestados:</p>
<p>a) Por cada mes de servicios prestados ou fracción na Administración da Xunta de Galicia en postos da inspección turística: 0,20 puntos.</p>
<p>b) Por cada mes de servicios prestados ou fracción noutras administracións públicas en postos da inspección turística: 0,15 puntos.</p>
<p>A puntuación máxima por este epígrafe II.2.2.1 será de 7 puntos.</p>
<p>II.2.2.2. Cursos de formación e traballo investigador.</p>
<p>a) Por cada curso sobre inspección turística: 1 punto.</p>
<p>b) Por cada curso en materia turística ou sobre materia inspectora: 0,20 puntos.</p>
<p>c) Por cada traballo ou estudio de investigación en materia turística, en concepto de autor ou coautor: 1 punto.</p>
<p>Só se valorarán aqueles cursos cunha duración acreditada igual ou superior a 16 horas, convocados ou organizados pola EGAP, INAP, escolas oficiais de formación das restantes comunidades autónomas, universidades, INEM, entidades, institucións e empresas públicas, así como os cursos homologados e os informados favorablemente pola comisión de formación continua da Comunidade Autónoma de Galicia.</p>
<p>Os traballos ou estudios que se valorarán deberán ser promovidos ou realizados por iniciativa de calquera administración ou institución pública.</p>
<p>Só se terán en conta os cursos e traballos ou estudios realizados nos últimos dez anos anteriores á publicación da presente convocatoria no Diario Oficial de Galicia.</p>
<p>Non se valorarán os diplomas relativos á celebración de xornadas, seminarios, simposios e similares.</p>
<p>A puntuación máxima deste epígrafe será de 4 puntos.</p>
<p>II.2.2.3. A puntuación obtida na fase de concurso no poderá supera-los 11 puntos, sumando os epígrafes II.2.2. 1. e II.2.2.2.</p>
<p>II.2.3. Os méritos enumerados nas bases II.2.1. e II.2.2. deberán referirse á data de publicación da convocatoria no Diario Oficial de Galicia.</p>
<p>Os méritos, requisitos e datos imprescindibles deberán ser acreditados mediante certificado, que se xuntará coa instancia que se presente, segundo os modelos que figuran como anexos II e III a esta orde, debendo xuntar á dita certificación o funcionario competente que certifique as fotocopias da documentación correspondente ás distintas situacións e méritos que se invoquen, que formarán parte integrante da certificación e presentaranse cotexadas fidedignamente debendo numerarse de acordo co indicado modelo, significando que non se terán en conta as certificacións que non se axusten ó establecido anteriormente.</p>
<p>As certificacións deberán ser expedidas polas unidades seguintes de acordo co destino definitivo de cada aspirante:</p>
<p>-Servicios centrais:</p>
<p>Secretario xeral, subdirector xeral ou xefes do servicio que teñan atribuídas funcións en materia de xestión de persoal, dependentes da secretaría xeral da consellería respectiva ou dos seus organismos autónomos.</p>
<p>-Servicios periféricos:</p>
<p>Secretarios ou, de se-lo caso, funcionario responsable da área de Persoal das delegacións/direccións territoriais, provinciais ou comarcais da consellería respectiva, ou dos seus organismos autónomos.</p>
<p>II.2.4. Rematada a fase de oposición e respecto dos aspirantes que aprobaran tódolos exercicios, o tribunal procederá á baremación dos méritos da fase de concurso, publicándose no Diario Oficial de Galicia, con indicación da puntuación obtida por cada aspirante. Contra a baremación, os aspirantes que o consideren oportuno poderán presentar reclamación perante o propio tribunal no prazo de dez días hábiles contados a partir do seguinte ó da publicación no Diario Oficial de Galicia da dita baremación.</p>
<p>II.3. Á vista das reclamacións presentadas e realizadas, se é o caso, as oportunas correccións á baremación inicialmente asignada a cada aspirante, os tribunais farán públicas no Diario Oficial de Galicia as puntuacións definitivas da fase de concurso.</p>
<p>Así mesmo, o tribunal publicará as propostas independentes, de se-lo caso, tanto polo sistema de promoción interna como polo de acceso libre, de aspirantes que deben realiza-lo curso selectivo e que non poderán supera-lo número de prazas convocadas, con indicación do seu documento nacional de identidade.</p>
<p>A orde de puntuación será a acadada pola suma da obtida nos exercicios da oposición e na fase de concurso.</p>
<p>No suposto de empate nas puntuacións de dous ou máis aspirantes, este será resolto pola puntuación obtida na fase de oposición, e se isto, non fose suficiente, pola puntuación obtida nos exercicios primeiro, segundo e cuarto, e por último, pola puntuación obtida na fase de concurso, ata que se resolva este. De persisti-lo empate resolverase pola orde alfabética á que se refire a base II.2.2.</p>
<p>O tribunal resolverá os empates que se produzan, de acordo cos criterios expresados no parágrafo anterior.</p>
<p>O presidente do tribunal número 1 enviará proposta conxunta de ámbalas dúas listas de aspirantes que deben realiza-lo curso selectivo ó director xeral da Función Pública.</p>
<p>II.4. Curso selectivo de formación.</p>
<p>II.4.1. Os aspirantes incluídos nas propostas do tribunal ás que se refire a base II.3 deberán realizar con aproveitamento, para obte-lo seu nomeamento como funcionarios de carreira, un curso selectivo, que organizará e impartirá a Escola Galega de Administración Pública. O curso terá como finalidade a</p>
<p>adquisición de coñecementos para a preparación específica dos aspirantes para o exercicio das funcións da inspección turística.</p>
<p>O curso valorarase coa cualificación de apto ou non apto.</p>
<p>O curso terá unha duración de cen (100) horas, impartíndose nel o conxunto de materias relacionadas coas funcións e procedementos da inspección turística.</p>
<p>Parte do curso selectivo consistirá na realización dun período de prácticas na inspección turística central ou nas inspección turísticas provinciais.</p>
<p>Durante o período de realización deste curso, os aspirantes que participen nel serán nomeados funcionarios en prácticas coa situación xurídica prevista nos artigos 16 e 17 do Decreto 95/1991, do 20 de marzo, e demais disposicións de aplicación.</p>
<p>II.4.2. No que se refire ás características concretas de desenvolvemento do curso selectivo, estas indicaranse oportunamente mediante norma específica ó respecto.</p>
<p>II.4.3. Rematado o curso o tribunal, á vista da proposta motivada que lle formule o director do curso, declarará aptos ou non aptos os distintos aspirantes.</p>
<p>Os aspirantes que non superen o curso selectivo, poderán incorporarse ó inmediatamente posterior, coa puntuación asignada no concurso-oposición ó último dos participantes nel. De non superalo, perderán tódolos seus dereitos para seren nomeados funcionarios de carreira.</p>
<p>III. Tribunais.</p>
<p>III.1. Os tribunais cualificadores do proceso serán designados por orde da Consellería da Presidencia, Relacións Institucionais e Administración Pública, e a súa composición será a determinada polo previsto no artigo 7 do Regulamento de selección de persoal da Administración da Comunidade Autónoma de Galicia.</p>
<p>III.2. Ademais dos tribunais que se designen na orde da Consellería da Presidencia, Relacións Institucionais e Administración Pública, poderán nomearse máis tribunais para xulga-lo proceso, por proposta do tribunal número 1, cando polo número de aspirantes isto fose necesario.</p>
<p>A autoridade convocante publicará no DOG resolución pola que se nomeen os novos tribunais, de se-lo caso.</p>
<p>III.3. Os membros dos tribunais deberán absterse de intervir, notificándollo ó director xeral da Función Pública da Consellería da Presidencia, Relacións Institucionais e Administración Pública, cando concorran neles circunstancias das previstas no artigo 28 da Lei de réxime xurídico das administracións públicas e do procedemento administrativo común ou se realizasen tarefas de preparación de aspirantes a probas selectivas nos cinco anos anteriores á publicación da convocatoria.</p>
<p>O presidente poderá solicitar dos membros do tribunal declaración expresa de non atoparse incursos nas circunstancias previstas no artigo 28 da Lei de</p>
<p>réxime xurídico das administracións públicas e do procedemento administrativo común.</p>
<p>Así mesmo, os aspirantes poderán recusa-los membros do tribunal cando concorran as circunstancias previstas nesta base.</p>
<p>III.4. A autoridade convocante publicará no DOG resolución pola que se nomeen os novos membros do tribunal, que substituirán ós que perdesen a súa condición por algunha das causas previstas na base III.3.</p>
<p>III.5. Logo da convocatoria do presidente do tribunal número 1, constituiranse os tribunais en sesión conxunta. Tal constitución entenderase válida con que asistan a ela a maioría dos membros de cada tribunal.</p>
<p>A realización da sesión de constitución terá lugar no prazo máximo de trinta días a partir da publicación dos tribunais e mínimo de dez días antes da realización do primeiro exercicio.</p>
<p>Na dita sesión, os tribunais, baixo a dirección e coordinación do tribunal número 1, adoptarán tódalas decisións que lles correspondan para o correcto desenvolvemento das probas selectivas.</p>
<p>Especialmente cando as circunstancias así o aconsellen os tribunais poderán acordar que a celebración de calquera dos exercicios da fase de oposición se realice simultaneamente en varias localidades.</p>
<p>III.6. A partir da sesión de constitución, cada tribunal, para actuar validamente, requirirá a presencia da maioría dos seus membros, titulares ou suplentes.</p>
<p>III.7. O procedemento de actuación dos tribunais axustarase en todo momento ó disposto na Lei de réxime xurídico das administracións públicas e do procedemento administrativo común.</p>
<p>III.8. A cada tribunal corresponderalle xulgar un número determinado de aspirantes que estarán comprendidos entre as letras do abecedario correspondentes ós apelidos dos opositores que se lles asignasen.</p>
<p>III.9. A un dos tribunais corresponderalle xulga-los aspirantes correspondentes ó sistema de promoción interna.</p>
<p>III.10. Corresponderalle ó tribunal nomeado co número un:</p>
<p>-Cursar de orde do seu presidente citación ó resto dos tribunais para constituírse nun acto conxunto.</p>
<p>-Mediante anuncio público no DOG e demais anuncios correspondentes, fixarase o lugar, a data e a hora de realización do primeiro exercicio.</p>
<p>-Recibi-los expedientes dos demais tribunais relativos ó transcurso das probas e respectivas propostas, e eleva-la proposta definitiva de aprobados.</p>
<p>III.11. Co obxecto de acada-la necesaria coordinación entre os tribunais cualificadores, todos actuarán conxuntamente baixo a dirección do número 1, que resolverá cantas consultas, interpretacións e criterios de valoración e de unificación que poidan presentar e solicita-los restantes tribunais sobre as normas da convocatoria.</p>
<p>Os tribunais cualificadores actuarán coordinadamente procurando a maior uniformidade nos criterios valorativos dos exercicios, sen prexuízo de que funcionarán con autonomía no que se refire á selección dos aspirantes, formulando as súas propias propostas.</p>
<p>III.12. Por cada sesión do tribunal levantarase acta, que, lida ó principio da sesión seguinte e feitas, de se-lo caso, as rectificacións que procedan, autorizarase coa sinatura do secretario e o visto e prace do presidente.</p>
<p>III.13. Cada tribunal poderá dispoñe-la incorporación ós seus traballos de asesores especialistas para as probas correspondentes os exercicios que estime pertinente, limitándose os ditos asesores a presta-la súa colaboración nas súas especialidades técnicas. A designación de tales asesores deberá comunicárselle ó director xeral da Función Pública da Consellería da Presidencia, Relacións Institucionais e Administración Pública.</p>
<p>III.14. Os tribunais cualificadores adoptarán as medidas precisas naqueles casos en que resulte necesario, de forma que os aspirantes con discapacidades gocen de similares condicións para a realización dos exercicios que os restantes participantes. Neste sentido estableceranse, para as persoas con discapacidades que o soliciten na forma prevista na base I.3.3., as adaptacións posibles en medios para a súa realización.</p>
<p>Se na súa realización se lle suscitasen dúbidas ó tribunal respecto da capacidade do aspirante para o desempeño das actividades habitualmente desenvolvidas polos funcionarios do corpo ó que opta, poderá solicita-lo correspondente dictame do órgano competente.</p>
<p>III.15. O presidente de cada tribunal adoptará as medidas oportunas para garantir que os exercicios da fase de oposición que se realicen en forma escrita sexan corrixidos sen que se coñeza a identidade dos aspirantes, utilizando para iso os impresos adecuados.</p>
<p>Os tribunais excluirán aqueles candidatos con exercicios nos que figuren marcas ou signos que permitan coñece-la identidade do opositor.</p>
<p>III.16. Os tribunais que actúen no proceso selectivo terán a categoría segunda das recollidas no Decreto 144/2001, do 7 de xuño.</p>
<p>O número máximo de sesións de cada un dos tribunais será fixado por resolución da Dirección Xeral da Función Pública, podendo só ser ampliado o número delas, segundo causa xustificada, pola dita dirección xeral.</p>
<p>III.17. En ningún caso o tribunal poderá aprobar nin declarar que superaron o proceso selectivo un número superior de aspirantes que o de prazas convocadas. Calquera proposta de aprobados que contraveña o establecido será nula de pleno dereito.</p>
<p>III.18. As comunicacións que formulen os aspirantes ós tribunais dirixiranse á Consellería da Presidencia, Relacións Institucionais e Administración Pública, Dirección Xeral da Función Pública (edificio administrativo San Caetano. Santiago de Compostela).</p>
<p>IV. Presentación de documentación e nomeamento de funcionarios en prácticas e de carreira.</p>
<p>V.1. Por orde da Consellería da Presidencia, Relacións Institucionais e Administración Pública elevarase a definitiva a proposta dos tribunais dos aspirantes que deben realiza-lo curso selectivo, de conformidade coa base II.3, que se publicará no Diario Oficial de Galicia, e a partir da dita publicación computaranse o prazo de 20 días naturais para que os aspirantes presenten na Dirección Xeral da Función Pública os seguintes documentos:</p>
<p>a) Fotocopia compulsada polo órgano competente do título esixido na base I.2, ou certificación académica que acredite ter realizado tódolos estudios para a obtención do título, ou de se-lo caso documento que acredite fidedignamente a posesión do correspondente título académico</p>
<p>b) Fotocopia compulsada polo órgano competente, do permiso de conducir da clase B-1, ou documento que acredita fidedignamente a súa posesión.</p>
<p>c) Declaración baixo a súa responsabilidade de non ter sido separado do servicio de ningunha Administración pública en virtude de expediente disciplinario nin atoparse inhabilitado por sentencia firme para o exercicio de funcións públicas.</p>
<p>d) Deberá presentarse certificado médico oficial no que se acrediten os extremos sinalados na base I.2.3.5.</p>
<p>V.2. Respecto das persoas que accedan pola cota de reserva de minusválidos, e no caso de que o certificado de minusvalidez sufrira modificacións con respecto o inicio do procedemento, a Consellería da Presidencia, Relacións Institucionais e Administración Pública requirirá documento acreditativo sobre a compatibilidade co desempeño das correspondentes funcións, ó órgano competente da Consellería de Sanidade e Servicios Sociais, e de se-lo caso, da Administración correspondente.</p>
<p>V.3. Os que tiveran a condición de funcionarios de carreira están exentos de xustificar documentalmente as condicións e demais requisitos xa probados para obte-lo seu anterior nomeamento, debendo presentar certificación do servicio de persoal da consellería ou organismo do que dependan para acreditar tal condición, con expresión do número e importe de trienios, así como a data do seu cumprimento.</p>
<p>V.4. Os que dentro do prazo fixado, salvo os casos de forza maior, non presentasen a documentación ou do exame desta se deducise que carecen dalgún dos requisitos sinalados na base I.2., non poderán ser nomeados funcionarios en prácticas e quedarán anuladas as súas actuacións, sen prexuízo da responsabilidade en que incorresen por falsidade na solicitude inicial.</p>
<p>V.5. Unha vez cumpridos os requisitos esixidos con anterioridade, os aspirantes serán nomeados funcionarios en prácticas mediante orde do conselleiro da Presidencia, Relacións Institucionais e Administración Pública, que se publicará no DOG, de acordo coa puntuación obtida. O nomeamento terá efectos desde o inicio do curso selectivo a que se refire a base II.4.</p>
<p>V.6. Rematado o curso selectivo, o tribunal fará públicos os resultados obtidos nel e a orde de puntuación dos aspirantes que superen o proceso selectivo efectuarase de acordo coa puntuación obtida nos probas selectivas da oposición e na fase de concurso.</p>
<p>V.7. A petición de destinos por parte dos funcionarios en prácticas que superaron o curso selectivo, deberase realizar unha vez rematado o proceso selectivo, logo de ofertalos.</p>
<p>V.8. A adxudicación das prazas ós aspirantes que superen o proceso selectivo efectuarase de acordo co disposto na base V.6, tendo en conta que en todo caso e de conformidade co disposto no artigo 22.2º do Regulamento de provisión de postos de traballo, promoción profesional e promoción interna, os aspirantes que ingresen polo sistema de promoción interna terán preferencia sobre os aspirantes provenientes do sistema de acceso libre para cubri-las vacantes correspondentes.</p>
<p>No sistema de promoción interna, os aspirantes que superen o proceso selectivo poderán tomar posesión da praza que viñesen desempeñando con carácter definitivo, cando esta, de conformidade cos requisitos esixidos na relacións de postos de traballo, poida ser desempeñada por funcionarios pertencentes ó corpo e escala á que accedan, de acordo co disposto no artigo 60 da Lei 4/1988, do 26 de maio, modificada pola Lei 3/1995, da función pública de Galicia.</p>
<p>V.9. Rematado o proceso selectivo, os que o superasen serán nomeados funcionarios de carreira mediante orde do conselleiro da Presidencia, Relacións Institucionais e Administración Pública, que se publicará no Diario Oficial de Galicia, e na que se indicará o destino adxudicado de acordo coa puntuación obtida.</p>
<p>V.10. A toma de posesión dos aspirantes aprobados efectuarase no prazo dun mes, contado a partir da data de publicación do seu nomeamento no DOG, de conformidade coas disposicións previstas na Lei 4/1988, do 26 de maio, da función pública de Galicia, modificada polas leis 4/1991, do 8 de marzo e 3/1995, do 10 de abril, e demais normas concordantes.</p>
<p>VI. Disposición derradeira.</p>
<p>Contra esta orde, que pon fin á vía administrativa, poderase interpoñer recurso potestativo de reposición ante esta consellería, no prazo dun mes contado desde o día seguinte ó da súa publicación no Diario Oficial de Galicia, de conformidade co establecido na Lei 30/1992, do 26 de novembro, ou poderase impugnar directamente ante a sala do contencioso-administrativo do Tribunal Superior de Xustiza de Galicia, no prazo de dous meses, contados desde a mesma data, segundo o artigo 8.2º en conexión co artigo 10.1º da Lei 29/1998, do 13 de xullo.</p>
<p>Santiago de Compostela, 18 de decembro de 2001.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>
<p>Instruccións para o/a interesado/a.</p>
<p>* Instruccións xerais.</p>
<p>-Escriba soamente á máquina ou con bolígrafo sobre superficie dura, empregando maiúsculas de tipo imprenta.</p>
<p>-Asegúrese de que os datos resultan claramente lexibles en tódolos exemplares.</p>
<p>-Evite dobra-lo papel e realizar correccións, emendas ou riscadas.</p>
<p>-Non escriba nos espacios sombreados ou reservados.</p>
<p>-Non esqueza asina-lo impreso.</p>
<p>-Non esqueza achega-lo impreso de autoliquidación de taxas debidamente cuberto e selado pola entidade bancaria.</p>
<p>-Non esqueza xuntar fotocopia do seu DNI ou documentación acreditativa segundo a base I.3.1 da convocatoria.</p>
<p>-Non esqueza xuntar copia cotexada da cualificación da minusvalidez e certificación de compatibilidade co exercicio das funcións, de se-lo caso.</p>
<p>-Non esqueza achegar copia do documento xustificativo de estar en posesión do curso de galego ou estudios equivalentes segundo o esixido na correspondente convocatoria.</p>
<p>* Instruccións particulares.</p>
<p>1. Forma de acceso: consigne cun X o recadro casilla de promoción interna ou acceso libre segundo conveña.</p>
<p>2. Escala ou especialidade: á que opta.</p>
<p>Quenda de discapacitados: os discapacitados que reunindo os requisitos legais esixibles pretendan participar pola quenda reservada a personas discapacitadas deberán facelo constar expresamente no recadro que figura na instancia cun si.</p>

