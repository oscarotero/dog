---
date: '2007-05-08'
page: 7
number: 88
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 85/2007, do 12 de abril, polo que se crea e se regula o Observatorio
  Galego da Convivencia Escolar.
range: Decreto
---
<p>A educación para a convivencia democrática, o traballo a favor da cidadanía e os dereitos humanos e a posta en marcha de plans de mellora da convivencia escolar nos centros educativos, constitúen obxectivos básicos que a Administración educativa galega quere propiciar de maneira decidida e inequívoca no marco das súas competencias.</p>
<p>Dada a súa complexidade e o feito de que son múltiples as causas que poden deteriorar esta convivencia, cómpre facer unha análise rigorosa dos factores que inciden nela e faise necesario promover a multidisciplinariedade á hora de abordalos no ámbito da máxima colaboración interinstitucional para o seu tratamento e prevención. A Consellería de Educación e Ordenación Universitaria considera que, aínda que lle corresponde a responsabilidade educativa, debe xuntar esforzos coas diversas consellerías con competencias en campos complementarios á súa acción.</p>
<p>A convivencia pacífica é un dos retos da sociedade actual, e posúe múltiples facetas que precisan da colaboración de distintas instancias, especialmente, da Vicepresidencia da Igualdade e do Benestar, da Consellería de Presidencia, Administracións Públicas e Xustiza, e da Consellería de Sanidade. Son estas, pois, as instancias que se inclúen neste decreto.</p>
<p>Na Lei orgánica 2/2006, do 3 de maio, de educación, recóllese entre os principios e fins do sistema educativo español, a educación para a prevención de conflitos e para a súa resolución pacífica, así como a non-violencia en todos os ámbitos da vida persoal, familiar e social.</p>
<p>Finalmente, sublíñase que esta norma ten por obxecto crear e regular o Observatorio Galego da Convivencia Escolar como un instrumento destinado a aplicar as medidas que para o ámbito educativo establece a Lei 27/2005, do 30 de novembro, de fomento da educación e da cultura de paz, co fin de promover a cultura de paz e non-violencia na nosa sociedade. A súa posta en marcha supón unha iniciativa institucional de grande transcendencia no deseño e na organización das estratexias que se deben adoptar para o fomento dunha cultura de paz, en que o conflito pase de ser considerado un problema a ser visto como un desafío educativo, polo que se pode integrar todo o alumnado desde o marco do respecto e a igualdade.</p>
<p>De conformidade co exposto, por proposta da conselleira de Educación e Ordenación Universitaria, no exercicio da facultade outorgada polo artigo 34 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, co informe do Consello Escolar de Galicia, logo da deliberación do Consello da Xunta de Galicia, na súa reunión de doce de abril de dous mil sete,</p>
<p>DISPOÑO:</p>
<p>Artigo 1º.- Obxecto.</p>
<p>Este decreto ten por obxecto crear e regular o Observatorio Galego da Convivencia Escolar, como órgano colexiado de carácter consultivo e de apoio a toda a comunidade educativa no que se refire á convivencia escolar, adscrito á Consellería de Educación e Ordenación Universitaria a través da Dirección Xeral de Ordenación e Innovación Educativa.</p>
<p>Artigo 2º.- Fins.</p>
<p>O Observatorio Galego da Convivencia Escolar terá como finalidade analizar e propoñer actuacións de investigación, prevención e intervención en relación coa mellora do clima escolar, así como ser canle de participación de todos os sectores con responsabilidades no tema da convivencia.</p>
<p>Artigo 3º.- Funcións.</p>
<p>1. Para o cumprimento dos seus fins, corresponden ao Observatorio Galego da Convivencia Escolar as seguintes funcións:</p>
<p>a) Avaliar sistematicamente a situación da convivencia nos centros, establecendo estratexias para a recollida de información, análise e difusión dos datos, impulsando a investigación neste ámbito.</p>
<p>b) Propoñer iniciativas de cara á mellora do clima escolar, elevando propostas de actuación á Administración educativa e realizando o seguimento e avaliación destas iniciativas.</p>
<p>c) Informar e asesorar as administracións sobre aspectos normativos relacionados coa convivencia e coas actuacións dirixidas á súa mellora.</p>
<p>d) Propoñer liñas de actuación en materia de formación do profesorado no que respecta á convivencia escolar, promover a elaboración de materiais e recursos e facilitar o intercambio de experiencias.</p>
<p>e) Asesorar a comunidade educativa nos temas propios do observatorio.</p>
<p>f) Elaborar un informe anual sobre a convivencia escolar.</p>
<p>2. No cumprimento das funcións anteriores deberá terse en conta, nos casos que sexa procedente, a perspectiva de xénero, que será especificamente valorada nos informes, avaliacións, iniciativas e propostas de liñas de actuación para previr e tratar a violencia por razón de sexo.</p>
<p>Artigo 4º.- Organización.</p>
<p>O observatorio organizarase en tres niveis: autonómico, provincial e de centro educativo. Os tres niveis coordinaranse polo principio de competencias que figura nos artigos 6 e 7.</p>
<p>Artigo 5º.- Organización e funcionamento do Observatorio da Convivencia Escolar a nivel autonómico.</p>
<p>1. O observatorio, a nivel autonómico, funcionará en Pleno e en Comisión Permanente, podéndose acordar a creación, ademais, das mesas técnicas de traballo que se consideren oportunas. Tanto na constitución do Pleno como na Comisión Permanente tenderase a unha composición equilibrada de mulleres e homes.</p>
<p>2. O Pleno manterá unha reunión anual de carácter ordinario e con carácter extraordinario cantas veces sexa convocado pola presidencia, por iniciativa propia ou a proposta de, polo menos, unha terceira parte dos seus membros.</p>
<p>3. A Comisión Permanente estará integrada por cinco membros do Pleno, elixidos por este, e asistida polo persoal técnico dos sectores implicados para realizar aquelas tarefas do observatorio que precisen de continuidade. Estará presidida pola conselleira de Educación e Ordenación Universitaria ou persoa do Pleno en quen delegue.</p>
<p>4. O Pleno do Observatorio Galego da Convivencia Escolar estará constituído polos seguintes membros:</p>
<p>a) A persoa titular da Consellería de Educación e Ordenación Universitaria, que actuará como presidenta.</p>
<p>b) A persoa titular da Dirección Xeral de Ordenación e Innovación Educativa, que actuará como vicepresidenta.</p>
<p>c) As persoas titulares das restantes direccións xerais da Consellería de Educación e Ordenación Universitaria, ou persoas en quen deleguen, con rango de subdirector xeral ou subdirectora xeral.</p>
<p>d) A persoa titular da Secretaría Xeral da Consellería de Educación e Ordenación Universitaria, ou persoa en quen delegue.</p>
<p>e) Unha persoa representante da Dirección Xeral de Xustiza da Consellería de Presidencia, Administracións Públicas e Xustiza, con rango de director xeral ou directora xeral ou de subdirector xeral ou subdirectora xeral.</p>
<p>f) Unha persoa representante da Secretaría Xeral do Benestar da Vicepresidencia de Igualdade e do Benestar con rango de director xeral ou directora xeral ou de subdirector xeral ou subdirectora xeral.</p>
<p>g) Unha persoa representante da Consellería de Sanidade, con rango de director xeral ou directora xeral ou de subdirector xeral ou subdirectora xeral.</p>
<p>h) Unha persoa representante da Alta Inspección de Educación.</p>
<p>i) Unha persoa representante do Consello Escolar de Galicia.</p>
<p>j) Unha persoa representante da Federación Galega de Municipios e Provincias.</p>
<p>k) Unha persoa representante da Xunta Autonómica de Directores de centros educativos.</p>
<p>l) Dúas persoas representantes das confederacións de asociacións de pais e nais, unha delas de centros educativos públicos e outra dos centros educativos privados concertados.</p>
<p>m) Unha persoa representante das confederacións de asociacións de alumnado.</p>
<p>n) Unha persoa representante por cada organización sindical con representación na mesa sectorial docente.</p>
<p>o) Unha persoa representante da patronal dos centros de ensino privados concertados.</p>
<p>p) Tres persoas de recoñecido prestixio no referente á convivencia escolar.</p>
<p>q) Unha persoa funcionaria da Consellería de Educación e Ordenación Universitaria, designada pola Dirección Xeral de Ordenación e Innovación Educativa, que actuará como secretaria, con voz e sen voto.</p>
<p>Artigo 6º.- Organización e funcionamento do Observatorio da Convivencia Escolar a nivel provincial.</p>
<p>1. Constituirase un Observatorio Provincial da Convivencia Escolar en cada unha das provincias, que funcionará en Pleno. En todo caso tenderase a unha composición equilibrada de mulleres e homes nos membros do Pleno.</p>
<p>2. O Pleno manterá dúas reunións anuais de carácter ordinario, en xuño e decembro, e con carácter extraordinario cantas veces sexa convocado pola súa presidencia, a iniciativa propia ou a proposta de, polo menos, unha terceira parte das persoas membros.</p>
<p>3. Os Observatorios Provinciais da Convivencia Escolar terán como funcións específicas:</p>
<p>a) A elaboración dun informe semestral en que se recolla a análise da convivencia e conflitividade do ámbito da súa provincia, así como as iniciativas provinciais, que será trasladado ao Observatorio da Convivencia Escolar a nivel autonómico.</p>
<p>b) A coordinación de actuacións conxuntas das consellerías implicadas e relacionadas coa mellora da convivencia no ámbito da provincia.</p>
<p>c) Aqueloutras que lle sexan encomendadas pola Administración educativa ou polo Pleno do Observatorio Autonómico da Convivencia Escolar.</p>
<p>4. Os observatorios provinciais da convivencia escolar estarán constituídos por:</p>
<p>a) O delegado ou delegada provincial da Consellería de Educación e Ordenación Universitaria, a quen lle corresponderá a presidencia.</p>
<p>b) O inspector xefe ou inspectora xefa do Servizo Provincial de Inspección Educativa da Consellería de Educación e Ordenación Universitaria, a quen lle corresponderá a vicepresidencia.</p>
<p>c) O delegado ou delegada provincial da Consellería de Presidencia, Administracións Públicas e Xustiza, ou persoa en quen delegue.</p>
<p>d) O delegado ou delegada provincial da Vicepresidencia de Igualdade e do Benestar, ou persoa en quen delegue.</p>
<p>e) O delegado ou delegada provincial da Consellería de Sanidade, ou persoa en quen delegue.</p>
<p>f) A persoa especialista en trastornos da conduta do Equipo de Orientación Específico da provincia.</p>
<p>g) Unha persoa representante dos centros de formación e recursos do profesorado da provincia.</p>
<p>h) Unha persoa representante da Xunta Provincial de Directores.</p>
<p>i) Unha persoa representante da Federación Galega de Municipios e Provincias.</p>
<p>j) Unha persoa funcionaria, designada pola Delegación Provincial da Consellería de Educación Ordenación Universitaria, que actuará como secretaria, con voz e sen voto.</p>
<p>Artigo 7º.- Organización e funcionamento do Observatorio da Convivencia Escolar nos centros educativos.</p>
<p>1. Nos centros educativos sostidos con fondos públicos de niveis non universitarios constituírase, no seo do consello escolar, un Observatorio da Convivencia Escolar, que funcionará en Pleno. En todo caso tenderase a unha composición equilibrada de mulleres e homes nos membros do Pleno.</p>
<p>2. Manterán tres reunións anuais de carácter ordinario, unha por trimestre, e con carácter extraordinario cantas veces sexa convocado pola súa presidencia, por iniciativa propia ou por proposta de, polo menos, unha terceira parte dos seus membros.</p>
<p>3. Os Observatorios da Convivencia Escolar dos centros educativos terán como funcións específicas:</p>
<p>a) A participación na dinamización do plan de convivencia do centro e na mediación escolar.</p>
<p>b) A elaboración dun informe anual sobre a análise da convivencia e conflitividade no seu ámbito, así como sobre as iniciativas a nivel centro. Este informe será trasladado ao Observatorio da Convivencia Escolar a nivel provincial.</p>
<p>c) A coordinación de actuacións conxuntas dos ámbitos implicados e relacionadas coa mellora da convivencia.</p>
<p>d) Propoñer á Administración educativa todas aquelas medidas que se consideren oportunas para a mellora da convivencia escolar no centro.</p>
<p>e) Aqueloutras que lle sexan encomendadas pola Administración educativa ou polo Observatorio da Convivencia Escolar a nivel provincial.</p>
<p>4. Os observatorios da convivencia escolar dos centros educativos, segundo proceda e na forma que se determine pola Consellería de Educación e Ordenación Universitaria, estarán integrados por:</p>
<p>a) O director ou directora do centro, a quen lle corresponderá a presidencia.</p>
<p>b) O xefe ou xefa de estudos, a quen lle corresponderá a vicepresidencia.</p>
<p>c) De un a catro representantes do profesorado en función do número de alumnado, unidades e niveis impartidos no centro.</p>
<p>d) O orientador ou orientadora do centro, se é o caso.</p>
<p>e) Unha persoa representante do alumnado.</p>
<p>f) Unha persoa da asociación de pais e nais con máis representatividade no centro ou, no seu defecto, unha persoa representante de pais e nais.</p>
<p>g) A persoa do consello escolar do centro que desempeñe a función de desenvolver os programas e iniciativas de coeducación.</p>
<p>h) Unha persoa representante do persoal non docente.</p>
<p>Unha das persoas anteditas, con destino no centro educativo, actuará como secretario ou secretaria e levantará acta.</p>
<p>Estarán abertos á participación do profesorado titor relacionado co tema que se analice e dos profesionais de sanidade, dos servizos sociais e das asociacións do sector que poidan colaborar na mellora da convivencia escolar.</p>
<p>Artigo 8º.- Funcións da presidencia do Observatorio Galego da Convivencia Escolar e dos observatorios provinciais e de centros educativos.</p>
<p>Correspóndenlle á presidencia as seguintes funcións:</p>
<p>a) A representación do observatorio, segundo corresponda, actuando como seu voceiro/a.</p>
<p>b) Acordar a convocatoria das sesións ordinarias e extraordinarias, así como a fixación da orde do día.</p>
<p>c) Presidir as reunións e moderar o desenvolvemento destas.</p>
<p>d) Garantir o cumprimento das disposicións legais establecidas neste decreto.</p>
<p>Artigo 9º.- Funcións da vicepresidencia do Observatorio Galego da Convivencia Escolar e dos observatorios provinciais e de centros educativos.</p>
<p>Correspóndenlle á vicepresidencia as seguintes funcións:</p>
<p>a) Substituír a presidencia no caso de vacante, enfermidade, ausencia e outras causas de imposibilidade.</p>
<p>b) Cantas funcións lle sexan delegadas pola presidencia.</p>
<p>Artigo 10º.- Funcións dos membros do Observatorio Galego da Convivencia Escolar e dos observatorios provinciais e de centros educativos.</p>
<p>Correspóndenlles as seguintes funcións:</p>
<p>a) Asistir ás reunións e participar nos debates, expoñendo a súa opinión e formulando as propostas que consideren convenientes.</p>
<p>b) Propoñerlle á presidencia, a través da secretaría, a inclusión de puntos na orde do día das sesións ordinarias e formular rogos e preguntas. Cando a proposta de inclusión na orde do día sexa presentada por un terzo dos membros, o tema incluirase na devandita orde do día.</p>
<p>Artigo 11º.- Nomeamento.</p>
<p>1. O nomeamento das persoas integrantes do Observatorio Galego da Convivencia Escolar no nivel autonómico e provincial será competencia da persoa titular da Consellería de Educación e Ordenación Universitaria, por proposta das organizacións, órganos, centros e institucións ás que pertenzan os seus membros. O nomeamento das persoas integrantes do Observatorio da Convivencia Escolar nos centros educativos corresponde ao director ou directora por proposta dos colectivos representados.</p>
<p>2. O nomeamento dos membros será por un período de dous anos a partir da data da súa publicación e será renovable por outros dous. No suposto de que un dos membros perdese a súa representatividade, procederase ao seu cesamento e designarase unha persoa substituta, conforme o sinalado anteriormente e polo tempo que reste de exercicio no cargo.</p>
<p>Artigo 12º.- Medios persoais e materiais.</p>
<p>1. A Consellería de Educación e Ordenación Universitaria atenderá con cargo aos seus medios a constitución e funcionamento deste órgano colexiado.</p>
<p>2. Crearase un espazo específico para o Observatorio Galego da Convivencia Escolar no portal educativo que será canle de comunicación entre os distintos observatorios, así como de información e difusión dos estudos, investigacións e materiais que se elaboren.</p>
<p>Artigo 13º.- Réxime xurídico.</p>
<p>A organización e funcionamento do Observatorio Galego da Convivencia Escolar rexerase polo disposto no seu regulamento de réxime interior, que deberá aprobarse polo Pleno por maioría, e axustarse ás previsións contidas na Lei 30/1992, do 26 de novembro, de réxime xurídico das administracións públicas e de procedemento administrativo común.</p>
<p>Disposición adicional</p>
<p>Única.-Centros de menos de seis unidades.</p>
<p>A Consellería de Educación e Ordenación Universitaria regulará a composición do Observatorio da Convivencia Escolar nos centros educativos de menos de seis unidades.</p>
<p>Disposición derradeira</p>
<p>Primeira.-Desenvolvemento.</p>
<p>Autorízase a Consellería de Educación e Ordenación Universitaria para ditar cantas disposicións sexan precisas para a aplicación e desenvolvemento deste decreto.</p>
<p>Segunda.-Entrada en vigor.</p>
<p>Este decreto entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, doce de abril de dous mil sete.</p>
<p>Emilio Pérez Touriño</p>
<p>Presidente</p>
<p>Laura Sánchez Piñón</p>
<p>Conselleira de Educación e Ordenación</p>
<p>Universitaria</p>

