---
date: '1999-12-14'
id: 1317E
page: 14
number: 239
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Decreto 312/1999, do 11 de novembro, polo que se refunde a normativa existente
  en materia de muller.
range: Decreto
url: 'https://www.xunta.gal/dog/Publicados/1999/19991214/Anuncio1317E_gl.html'
---
<p>O recoñecemento da igualdade de dereitos, así como a no discriminación entre o home e a muller, é un trazo común a tódalas sociedades democráticas, polo que hai que pretender que a muller, con independencia do nivel económico, cultural e social ó que pertenza, poida elixir libremente a opción persoal, profesional, familiar e política que prefira, determinando deste xeito, dunha forma real e non só nominal, a súa participación na sociedade, sen que isto supoña a renuncia das súas aspiracións familiares e da súa personalidade feminina.</p>
<p>Por outra banda cómpre defende-la colaboración entre o home e a muller, fronte á confrontación, xa que é necesario entende-la sociedade desde o punto de vista máis humano, e, neste sentido, colaborar esixe que as relacións entre homes e mulleres se desenvolvan nun ámbito de igualdade, tanto na vida privada e profesional como cívica.</p>
<p>Desde unha óptica privada, hai que introducir na sociedade a idea de que as obrigas da muller son obrigas de toda a sociedade e, dentro da unidade familiar, de tódolos membros por igual.</p>
<p>Desde unha perspectiva profesional, hai que chegar ó punto no que a promoción e o soldo non se diferencien en función dos sexos.</p>
<p>Xa desde o punto de vista político, convén ter en conta que unha democracia ten que permitir unha representación paritaria de homes e mulleres en papeis de responsabilidade, e nese sentido son necesarias medidas que favorezan a participación das mulleres en tódolos organismos ó servicio da comunidade.</p>
<p>Acada-la igualdade real nestes tres campos referidos esixe non só o correspondente desenvolvemento normativo, feito na súa maior parte por imperativo da Constitución española e do Estatuto de autonomía, senón que é preciso modificar actividades e estructuras sociais con respecto a unha liña de actuación que dea efectividade ó principio de igualdade.</p>
<p>Para estes efectos, o artigo 4.1º e 2º do Estatuto de autonomía de Galicia, contempla a posibilidade de que os poderes públicos leven a cabo as accións encamiñadas a promove-las condicións de igualdade, así como a remove-los atrancos que impidan ou dificulten a súa plenitude, para o que se adoptarán as medidas que consideren oportunas.</p>
<p>A Lei 3/1991, do 14 de xaneiro, creou o Servicio Galego de Promoción da Igualdade do Home e da Muller, como organismo autónomo, de carácter admi-</p>
<p>nistrativo con categoría de dirección xeral, adscrito á Consellería de Familia e Promoción do Emprego, Muller e Xuventude polo Decreto 488/1997, do 26 de decembro, polo que se establece a estructura orgánica da consellería.</p>
<p>Este decreto ten por obxecto a refundición dunha serie de disposicións reguladoras dos distintos órganos que levan a cabo na nosa Comunidade Autónoma accións encamiñadas a promove-las condicións de igualdade entre o home e a muller, así como a erradicar calquera discriminación que poida existir neste sentido.</p>
<p>En concreto refúndense nesta disposición por unha banda o Decreto 236/1991, do 4 de xullo, polo que se establece a estructura orgánica e funcional do Servicio Galego de Promoción da Igualdade do Home e da Muller, e a Orde do 18 de xullo de 1991, que o desenvolve.</p>
<p>Por outra banda, recóllense en cadanseu capítulo os órganos colexiados existentes nesta materia, como son: Comisión Autonómica da Muller e a Comisión Asesora de Publicidade Non Sexista creados respectivamente polos decretos 106/1997, do 17 de abril, e polo Decreto 137/1998, do 30 de abril.</p>
<p>Por todo o exposto é polo que, por proposta da conselleira de Familia e Promoción do Emprego, Muller e Xuventude e logo de deliberación do Consello da Xunta de Galicia na súa reunión do día once de novembro de mil novecentos noventa e nove,</p>
<p>DISPOÑO:</p>
<p>Capítulo I</p>
<p>Servicio Galego de Promoción da Igualdade do Home e da Muller</p>
<p>Sección primeira</p>
<p>Disposicións xerais</p>
<p>Artigo 1º.-Estructura.</p>
<p>Para o desempeño das súas funcións, o Servicio Galego de Promoción da Igualdade do Home e da Muller, estructúrase nos seguintes órganos:</p>
<p>1. O Consello.</p>
<p>2. A Dirección.</p>
<p>3. A Secretaría.</p>
<p>4. Así mesmo, atópanse adscritos ó Servicio Galego de Promoción da Igualdade do Home e da Muller os seguintes órganos:</p>
<p>a) A Comisión Autonómica da Muller.</p>
<p>b) Comisión Asesora de Publicidade Non Sexista.</p>
<p>Sección segunda</p>
<p>Do Consello</p>
<p>Artigo 2º.-O Consello.</p>
<p>O Consello do Servicio Galego de Promoción da Igualdade do Home e da Muller é o órgano superior</p>
<p>deste e axustarase ó disposto na Lei 3/1991, do 14 de xaneiro, pola que se establece a estructura orgánica do servicio.</p>
<p>Artigo 3º.-Sede do Consello.</p>
<p>O Consello do Servicio de Promoción da Igualdade do Home e da Muller ten a súa sede en Santiago de Compostela e poderá, nembargantes, realiza-las súas sesións en calquera lugar do territorio da Comunidade Autónoma.</p>
<p>Artigo 4º.-Funcionamento do Consello.</p>
<p>O Consello actuará en Pleno ou en Comisión Permanente.</p>
<p>Sección terceira</p>
<p>Do Pleno</p>
<p>Artigo 5º.-Composición.</p>
<p>1. Formarán parte do Pleno do Consello, segundo o disposto no artigo 5 da Lei 3/1991, do 14 de xaneiro, os seguintes membros:</p>
<p>a) Presidente: a conselleira de Familia e Promoción do Emprego, Muller e Xuventude.</p>
<p>b) Vicepresidente: a directora xeral do servicio.</p>
<p>c) Vocais:</p>
<p>-Un representante con categoría de director xeral nomeado por cada unha das consellerías do goberno de Galicia.</p>
<p>-Cinco persoas de relevante prestixio no eido das ciencias sociais, económicas e xurídicas designadas polo Consello da Xunta de Galicia.</p>
<p>d) Secretario: actuará como secretario quen o sexa do Servicio Galego de Promoción da Igualdade do Home e da Muller.</p>
<p>2. Os representantes con categoría de dirección xeral poderán designar suplentes que deberán te-la condición de subdirectores/as.</p>
<p>Artigo 6º.-Funcións do Pleno.</p>
<p>O Pleno, que estará composto por tódolos membros do Consello, terá as seguintes funcións:</p>
<p>1) Aproba-lo anteproxecto de orzamento do organismo.</p>
<p>2) Aproba-lo plan anual de actividades.</p>
<p>3) Aproba-la memoria de xestión anual e remitila ás institucións públicas competentes na materia.</p>
<p>4) Coordinar tódolos traballos e actividades que desenvolvan os distintos departamentos da Xunta de Galicia en temas que afecten a situación da muller.</p>
<p>5) A adopción de acordos e a revisión de informes sobre as diversas materias que constitúan as funcións do Consello.</p>
<p>6) Aprobar e modifica-lo regulamento de funcionamento interno do Consello.</p>
<p>7) A constitución das comisións de traballo que considere necesarias determinando a súa composición. As comisións de traballo examinarán os temas que o Pleno decida e remitirán a este as conclusións dos seus traballos.</p>
<p>8) Aprobar, rexeitar, ou modifica-los proxectos e informes en tódalas cuestións nas que actúe.</p>
<p>9) Delegar na Comisión Permanente a execución de asuntos concretos.</p>
<p>Artigo 7º.-Funcionamento.</p>
<p>1. O Pleno reunirase con carácter ordinario unha vez ó ano e, con carácter extraordinario, por iniciativa da/do súa/seu presidenta/presidente, por petición da comisión permanente ou por proposta dun tercio dos seus membros.</p>
<p>2. Os acordos deste deberán ser aprobados pola maioría absoluta dos asistentes con dereito a voto.</p>
<p>Sección cuarta</p>
<p>A Comisión Permanente</p>
<p>Artigo 8º.-Composición.</p>
<p>A Comisión Permanente do Consello estará constituída pola directora do Servicio e seis vocais, tres polos representantes da Administración autonómica e tres polos vocais designados polo Consello da Xunta de Galicia entre persoas de recoñecido prestixio. Actuará como secretario, con voz pero sen voto, quen o sexa do Pleno do Consello.</p>
<p>Artigo 9º.-Funcións.</p>
<p>Serán funcións da Comisión Permanente, entre outras, as seguintes:</p>
<p>1) Elabora-lo anteproxecto do orzamento do servicio.</p>
<p>2) Emitir informe sobre a memoria da xestión anual.</p>
<p>3) Prepara-las sesións do Pleno, confecciona-la orde do día, fixa-la data das sesións e leva-la documentación necesaria para a realización deste.</p>
<p>4) Apoiar e impulsa-las actividades das comisións de traballo que se constitúan no Pleno e coordina-lo seu funcionamento.</p>
<p>5) Estudiar, tratar e resolver cantas cuestións lle sexan encomendadas polo Pleno.</p>
<p>6) Adopta-las medidas necesarias para o cumprimento dos obxectivos do servicio.</p>
<p>7) Cantas funcións lle encomende o Consello en Pleno ou someta á súa consideración a directora.</p>
<p>Artigo 10º.-Funcionamento.</p>
<p>1. A comisión permanente reunirase, de modo ordinario, unha vez ó ano e, de forma extraordinaria, cada vez que sexa convocada polo/pola seu/súa presidente/presidenta.</p>
<p>2. Os acordos da Comisión Permanente adoptaranse por maioría absoluta dos asistentes con dereito a voto.</p>
<p>Sección quinta</p>
<p>Normas comúns</p>
<p>Artigo 11º.-Atribucións dos presidentes do Pleno e da Comisión Permanente.</p>
<p>Correspóndelles ós presidentes dos órganos do Consello do Servicio Galego de Promoción da Igualdade do Home e da Muller, entre outras, as seguintes funcións:</p>
<p>1) Asumir e te-la súa representación actuando como portavoces destes.</p>
<p>2) Convocar, presidir e levanta-las sesións. Antes de le-la orde do día, darase conta das comunicacións que afecten o órgano que preside.</p>
<p>3) Dirixi-las deliberacións, velar polo mantemento da orde e pola observación deste regulamento, conceder ou retira-lo uso da palabra, someter a votación as propostas e proclama-los resultados.</p>
<p>4) Dictar e formaliza-las instruccións que sexan necesarias para o cumprimento das funcións do órgano correspondente.</p>
<p>5) Referenda-las actas e autorizar coa súa sinatura a documentación que afecte o Pleno ou a Comisión respectivamente.</p>
<p>Artigo 12º.-Dos vocais.</p>
<p>1. Os vocais do Consello serán designados polo conselleiro respectivo ou polo Consello da Xunta de Galicia.</p>
<p>2. Correspóndelles ós vocais:</p>
<p>a) Coñecer previamente a orde do día das reunións e a información precisa sobre os temas incluídos.</p>
<p>b) Exerce-lo seu dereito ó voto.</p>
<p>c) Participar nos debates das sesións.</p>
<p>d) Solicitar que se someta a debate algún asunto non incluído na orde do día.</p>
<p>e) Formular rogos e preguntas.</p>
<p>f) O dereito á información xeral necesaria para cumprir debidamente as funcións designadas no Consello.</p>
<p>g) Cantas funcións sexan intrínsecas á súa condición de vocais.</p>
<p>3. Os vocais teñen a obriga de gardar sixilo nas materias que se declaren reservadas.</p>
<p>4. Os vocais non poderán atribuírse a representación ou facultade do Consello ou da Comisión Permanente, a non ser que expresamente llas outorgase, para cada caso en concreto, o órgano competente.</p>
<p>5. Os vocais perderán a súa condición de tales por algunha das seguintes causas:</p>
<p>a) Falecemento.</p>
<p>b) Por decreto do Consello da Xunta de Galicia ou por orde da respectiva consellería, segundo os casos nos que se ordena a súa substitución, trala comunicación oportuna ó secretario do servicio.</p>
<p>c) Por renuncia do designado, cando así proceda, trala comunicación ó secretario do servicio.</p>
<p>Artigo 13º.-O secretario do Consello.</p>
<p>1. Actuará como secretario dos órganos do Consello, con voz pero sen voto, quen o sexa do servicio.</p>
<p>2. O secretario do Consello levará a cabo as seguintes funcións:</p>
<p>a) Convocar, por orde do presidente, as reunións.</p>
<p>b) Asistir ás reunións do Pleno e da Comisión Permanente, levantando actas delas, na que fará constar como mínimo:</p>
<p>-Lugar de reunión, data, hora e comezo.</p>
<p>-Relación nominal dos membros que están presentes e ausentes que escusasen a súa asistencia, e das persoas que, se é o caso, estivesen citadas para informar sobre algunha cuestión en concreto.</p>
<p>-Carácter ordinario ou extraordinario da sesión.</p>
<p>-Asuntos que figuren na orde do día.</p>
<p>-Expresión sintetizada de cada unha das intervencións dos membros do Consello. Calquera membro poderá solicitar que se lle transcriba íntegra a súa intervención, sempre que achege no acto o texto escrito que se corresponda exacta e fielmente con aquela, facéndose constar así na acta e xuntándose copia autenticada do escrito.</p>
<p>-O resultado das votacións.</p>
<p>-Hora de finalización da sesión.</p>
<p>Cando non se realice sesión, por calquera motivo, o secretario suplirá o acto por unha dilixencia autenticada coa súa sinatura e a do presidente na que fará consta-la causa de que non se realizase e, se procede, o nome dos asistentes e dos que se escusaron.</p>
<p>As actas, logo de aprobadas, serán asinadas polo secretario e visadas polo presidente, sendo o primeiro o responsable da súa custodia.</p>
<p>c) Expedir certificacións dos acordos e informes aprobados no Pleno ou na Comisión Permanente, visados polo presidente.</p>
<p>d) Calquera outra función que sexa encomendada polos órganos do Consello.</p>
<p>Artigo 14º.-Convocatorias.</p>
<p>1. Correspóndelle ó presidente do Consello ordena-la convocatoria das reunións.</p>
<p>2. As convocatorias faranse sempre por escrito e polos medios máis idóneos para garanti-la súa recepción, coa debida antelación, que será, como mínimo de dez días hábiles para as reunións ordinarias e</p>
<p>de catro para as extraordinarias. Non obstante, o presidente, no caso de especial urxencia e inaprazable necesidade, poderá altera-lo dito prazo, sempre que se lles garanta ós membros dos órganos do Consello o coñecemento previo e suficiente da orde do día.</p>
<p>3. As convocatorias deberán conte-la data, hora e lugar da reunión así como a orde do día, e incluír, en todo caso, a documentación adecuada para o estudio previo.</p>
<p>4. Na citación da primeira convocatoria incluirase a da segunda, tendo en conta que entre as dúas convocatorias deberá transcorrer polo menos media hora.</p>
<p>5. Para que os órganos do Consello queden validamente constituídos deberán concorrer, en primeira convocatoria, a maioría absoluta dos seus membros. En segunda convocatoria será suficiente a asistencia da terceira parte dos membros.</p>
<p>Artigo 15º.-Orde do día.</p>
<p>1. Na orde do día das sesións ordinarias incluiranse a lectura e, se procede, a aprobación da acta da sesión ordinaria anterior e das extraordinarias que se celebren entre as dúas así como os demais puntos que se acorden.</p>
<p>2. Na orde do día das sesións extraordinarias incluiranse os temas propostos pola presidencia.</p>
<p>Artigo 16º.-Asistencia ás sesións.</p>
<p>Os membros do Consello terán dereito á percepción das compensacións económicas que se determinen, polos conceptos que proceda, pola asistencia a sesións e reunións dos órganos do Consello, así como ás que se fixen do mesmo modo polos traballos especiais en representación destes.</p>
<p>Sección sexta</p>
<p>A Dirección</p>
<p>Artigo 17º.-Funcións.</p>
<p>Á Dirección como órgano superior do Consello correspóndelle o exercicio das seguintes funcións:</p>
<p>1) Exerce-la vicepresidencia do Consello en Pleno.</p>
<p>2) Presidi-las reunións da Comisión Permanente do Consello.</p>
<p>3) Te-la representación do servicio.</p>
<p>4) A posta en práctica das medidas e a execución dos acordos do Pleno ou da Comisión Permanente do Consello.</p>
<p>5) Actuar como órgano de contratación do servicio.</p>
<p>6) Dispo-los gastos propios do servicio e solicitar dos órganos competentes a ordenación dos pagamentos correspondentes dentro dos límites establecidos na lexislación vixente.</p>
<p>7) Elevar ó Pleno do Consello o anteproxecto de orzamentos do servicio para a súa aprobación, se procede.</p>
<p>8) Elevar ó Pleno do Consello, para a súa aprobación se procede, a memoria de xestión anual do servicio tralo seu informe pola Comisión Permanente.</p>
<p>9) Elevar ó Pleno do Consello, para a súa aprobación se procede, o plan anual de actividades.</p>
<p>10) A xefatura do persoal adscrito ó servicio.</p>
<p>11) A dirección, impulso e coordinación de tódalas actividades do servicio.</p>
<p>12) Tódalas demais que lle competan ó servicio e non se encomendasen expresamente a outro órgano, así como aquelas que lle delegue ou encomende o Pleno ou a Comisión Permanente do Consello.</p>
<p>Artigo 18º.-Estructura da Dirección.</p>
<p>1. Con nivel orgánico de subdirección xeral e directamente dependente da Dirección do servicio, atópase a Secretaría.</p>
<p>2. Así mesmo, depende da Dirección o Servicio de Administración Xeral.</p>
<p>Sección sétima</p>
<p>Servicio de Administración Xeral</p>
<p>Artigo 19º.-Funcións.</p>
<p>O Servicio de Administración Xeral é un órgano de xestión administrativa e de apoio e asesoramento técnico ós demais órganos do servicio, correspondéndolle, entre outras, as seguintes funcións:</p>
<p>1) A administración do persoal funcionario, interino ou laboral adscrito ó servicio.</p>
<p>2) A xestión económica e orzamentaria dos créditos asignados nos orzamentos xerais da Comunidade Autónoma para o cumprimento dos seus fins.</p>
<p>3) O estudio, informe e proposta de resolución dos recursos administrativos interpostos contra actos dictados polos órganos do servicio suxeitos a dereito administrativo, sen prexuízo da competencia doutros órganos.</p>
<p>4) Preparación do anteproxecto de orzamentos do servicio.</p>
<p>5) A tramitación dos expedientes de contratación.</p>
<p>6) Tódolos demais asuntos relativos ó réxime interior do servicio así como propor e levar a cabo as medidas tendentes á mellora das súas actuacións.</p>
<p>7) Calquera outra que lle encomende ou delegue a Dirección do servicio.</p>
<p>Sección oitava</p>
<p>A Secretaría</p>
<p>Artigo 20º.-Estructura.</p>
<p>1. Configúrase como órgano técnico e xestor en materias directamente relacionadas coa prestación de servicios soamente dirixidos á muller.</p>
<p>2. Adscrito á Secretaría atópase o Servicio de Cooperación, Estudios e Programas.</p>
<p>Artigo 21º.-Funcións.</p>
<p>Entre outras, terá as seguintes funcións:</p>
<p>1) Elabora-las propostas dos textos normativos relativos á consecución dos obxectivos do servicio, así como o seguimento da lexislación vixente nos aspectos que poidan afecta-lo principio de igualdade entre o home e a muller, e a emisión de informe previo sobre as disposicións de carácter xeral sobre o tema.</p>
<p>2) Elaborar ou propo-la realización de estudios sobre a realidade da muller galega.</p>
<p>3) Propo-la adopción das medidas necesarias para que se esixa o cumprimento da lexislación laboral no relativo ás competencias propias do servicio.</p>
<p>4) Propo-las medidas tendentes para a efectiva coordinación das actuacións e programas dos diversos órganos ou entes da Administración autonómica.</p>
<p>5) Elaborar e pór en práctica os plans e programas de actuación que, para a consecución dos obxectivos do servicio, aprobe o consello, así como velar pola efectiva coordinación das accións que para o efecto leven a cabo os entes locais.</p>
<p>6) Desenvolve-las accións de cooperación coas entidades con obxectivos afíns ós propios do servicio, así como, de acordo coas disposicións legais, con outras comunidades autónomas e en xeral, con outras administracións públicas.</p>
<p>7) Propor e, de se-lo caso, levar a cabo as medidas necesarias para velar polo cumprimento dos tratados e convenios internacionais dentro do ámbito de actuación do servicio, segundo as competencias estatutariamente asumidas.</p>
<p>8) Elaborar e executa-los plans de actuación de fomento do emprego e formación profesional das mulleres así como incentiva-la súa participación en tódolos ámbitos sociais.</p>
<p>9) Controla-la xestión dos equipamentos sociais e a prestación dos servicios sociais necesarios para o cumprimento dos seus obxectivos.</p>
<p>10) Propo-la adopción das medidas que legalmente se consideren convenientes en casos de violacións, acosos sexuais ou calquera suposto concreto de discriminación por razón do sexo.</p>
<p>11) A tramitación de tódalas convocatorias de axudas e subvencións para a prestación de servicios sociais dirixidos á muller.</p>
<p>12) A organización e promoción de conferencias e cursos sobre temas relacionados coa muller.</p>
<p>13) O informe sobre a conveniencia da realización de contratos administrativos ou a sinatura de convenios sobre a prestación de servicios sociais dirixidos á muller ou entidades sobre esta.</p>
<p>14) A recompilación de información e documentación, así como a edición e difusión de publicacións relativas á muller, elaborando e mantendo actua</p>
<p>lizado un banco de datos que poida servir de apoio ó desenvolvemento das actividades propias do servicio.</p>
<p>15) Desempeña-la secretaría do Consello.</p>
<p>16) Calquera outra que lle sexa delegada ou encomendada pola Dirección do servicio.</p>
<p>Capítulo II</p>
<p>Comisión Autonómica da Muller</p>
<p>Artigo 22º.-Finalidade.</p>
<p>A Comisión Autonómica da Muller ten a finalidade de se-la vía de comunicación entre o Servicio Galego de Promoción da Igualdade do Home e da Muller e a sociedade en xeral, sendo a canle da dita comunicación as deputacións e concellos, as asociacións de mulleres e os axentes sociais, de forma que permita e favoreza a transformación do papel das mulleres na sociedade galega, fomentando unha participación máis activa destas.</p>
<p>Artigo 23º.-Funcións.</p>
<p>Serán funcións propias da comisión:</p>
<p>1) Asesorar, informar e propoñerlle á Dirección do Servicio Galego de Promoción da Igualdade do Home e da Muller cantas medidas se consideren convenientes en materia de promoción e fomento da igualdade de ámbolos dous sexos e da participación da muller na vida política, cultural, económica e social.</p>
<p>2) Asesora-la Dirección do Servicio Galego de Promoción da Igualdade do Home e da Muller respecto das accións que se van levar a cabo para o cumprimento dos obxectivos fixados na Lei de creación do servicio.</p>
<p>3) Potencia-la coordinación entre as institucións que actúen no eido da igualdade en Galicia.</p>
<p>4) Calquera outra actuación que lle fose encomendada polo Pleno do Consello do Servicio Galego de Promoción da Igualdade do Home e da Muller.</p>
<p>Artigo 24º.-Composición.</p>
<p>A Comisión Autonómica da Muller estará composta polos seguintes membros:</p>
<p>1) Presidenta: directora xeral do Servicio Galego de Promoción da Igualdade do Home e da Muller.</p>
<p>2) Vicepresidenta: elixida entre os membros da comisión.</p>
<p>3) Vocais:</p>
<p>-Tres representantes das vocalías da muller das organizacións sindicais máis representativas da Comunidade Autónoma de Galicia.</p>
<p>-Representación das corporacións locais: tres representantes que serán designados pola Federación Galega de Municipios e Provincias, que se repartirán do seguinte xeito:</p>
<p>-Un/unha representante das deputacións provinciais.</p>
<p>-Un/unha representante dos concellos cunha poboación superior a 20.000 habitantes.</p>
<p>-Un/unha representante dos concellos cunha poboación inferior a 20.000 habitantes.</p>
<p>-Asociacións de amas de casa: dúas representantes.</p>
<p>-Asociacións de mulleres rurais: dúas representantes.</p>
<p>-Asociacións de mulleres empresarias: unha representante.</p>
<p>-Asociacións sociais e culturais: dous representantes.</p>
<p>-Organizacións non gobernamentais (ONG) que traballen con colectivos de mulleres con problemática e de especial dificultade: unha representante.</p>
<p>-Mulleres mariscadoras: unha representante.</p>
<p>-Un/unha representante do Servicio Galego de Promoción da Igualdade do Home e da Muller, designado/a pola directora xeral do Servicio Galego de Igualdade.</p>
<p>4) Secretario/a: o/a secretario/a do Servicio Galego de Promoción da Igualdade do Home e da Muller.</p>
<p>Artigo 25º.-Os vocais.</p>
<p>1. Por cada vocal titular nomearase tamén un suplente que o substituirá nos casos legalmente previstos.</p>
<p>2. As/os vocais serán nomeados/as polo presidente/a da comisión, por proposta da institución, asociación ou entidade a que representen, e o nomeamento deberá publicarse no Diario Oficial de Galicia; poderán ser apartados do seu cargo de igual xeito.</p>
<p>3. A duración do mandato dos vocais representativos será de catro anos, sen prexuízo da súa reelección e da posibilidade de substitución dos titulares e dos suplentes durante o dito período, por proposta da institución, asociación ou entidade a quen represente.</p>
<p>4. A proposta de separación de vocais, titulares ou suplentes deberá serlle comunicada á presidenta da comisión, a través do/a secretario/a, xunto coa proposta do novo representante.</p>
<p>Artigo 26º.-Comisión. Reunións.</p>
<p>1. A comisión reunirase en sesión ordinaria unha vez por semestre, logo da convocatoria da presidencia, no lugar e na hora que se determine, co obxecto de trata-los asuntos incluídos na orde do día.</p>
<p>2. Ademais, a comisión reunirase con carácter extraordinario cando así o considere a presidencia ou ben por proposta de dous tercios dos membros que compoñen a comisión.</p>
<p>Artigo 27º.-Funcións da Presidencia.</p>
<p>1. Son funcións da presidenta:</p>
<p>a) Exerce-la representación da comisión.</p>
<p>b) Convoca-las reunións, formula-la orde do día e presidir e modera-lo desenvolvemento dos debates.</p>
<p>c) Someter á consideración da comisión tódolos asuntos que sexan da súa competencia.</p>
<p>d) Visa-las actas e certificacións dos acordos da comisión.</p>
<p>e) Cantas outras resulten propias da súa condición de presidenta.</p>
<p>2. Nos casos de ausencia, vacante ou enfermidade da presidenta, esta será substituída pola vicepresidenta.</p>
<p>Artigo 28º.-Funcións da vicepresidencia.</p>
<p>Correspóndelle á vicepresidenta:</p>
<p>1) Colaborar coa presidenta nas tarefas que esta lle encomende e substituíla nos casos legalmente previstos.</p>
<p>2) Aqueloutras que lle sexan encomendadas pola normativa de réxime interno e tódalas que sexan inherentes á súa condición de vicepresidenta.</p>
<p>Artigo 29º.-Funcións da secretaria.</p>
<p>A secretaria levará a cabo as seguintes funcións:</p>
<p>1) Convocar por orde da presidenta, as reunións da Comisión Autonómica da Muller.</p>
<p>2) Asistir ás reunións da comisión, levantando acta delas.</p>
<p>3) Expedir certificacións, visadas pola presidenta, das propostas e informes aprobados pola comisión.</p>
<p>Capítulo III</p>
<p>Comisión Asesora de Publicidade Non Sexista</p>
<p>Artigo 30º.-Creación e finalidade.</p>
<p>1. A Comisión Asesora de Publicidade Non Sexista é o órgano colexiado adscrito ó Servicio Galego de Promoción da Igualdade do Home e da Muller, co obxecto de asesorar e orienta-las entidades, asociacións, axentes publicitarios que o requiran, ofrecendo criterios alternativos para elimina-lo sexismo nas mensaxes publicitarias e incorporar accións positivas que coadxuven á erradicación de todo tipo de discriminación por razón de sexo das persoas.</p>
<p>2. Así mesmo, por instancia de parte interesada, canalizará as queixas que se reciban en relación coa publicidade sexista.</p>
<p>Artigo 31º.-Ámbito de actuación.</p>
<p>1. O labor da Comisión Asesora de Publicidade Non Sexista estará centrado na publicidade que se difunda a través de soportes publicitarios e os medios de comunicación que teñen a súa sede principal nesta Comunidade Autónoma.</p>
<p>2. Naqueles casos nos que a publicidade sexa de ámbito estatal a comisión asesora, unha vez analizado o asunto obxecto de protesta, remitirá o asunto para o seu coñecemento ó órgano creado para o efecto polo Instituto da Muller do Ministerio de Traballo e Asuntos Sociais.</p>
<p>Artigo 32º.-Funcións.</p>
<p>Corresponderán á Comisión Asesora de Publicidade Non Sexista as seguintes funcións:</p>
<p>1) Atende-las peticións de asesoramento que se remitan, facilitando criterios e alternativas co fin de evita-lo sexismo da publicidade.</p>
<p>2) Servir de vía para canaliza e orienta-las queixas que se reciban coa publicidade sexista, de acordo co establecido na Lei xeral de publicidade.</p>
<p>3) Calquera outra función que, no marco das súas competencias, se lle atribúa por algunha disposición xeral ou regulamentaria.</p>
<p>Artigo 33º.-Composición.</p>
<p>A Comisión Asesora de Publicidade Non Sexista estará integrada:</p>
<p>1) Presidenta: directora xeral do Servicio Galego de Promoción da Igualdade do Home e da Muller.</p>
<p>2) Vicepresidente: secretario/a do Servicio Galego de Promoción da Igualdade do Home e da Muller.</p>
<p>3) Vocais:</p>
<p>-Un/unha representante, con categoría de director/a xeral por cada unha das seguintes consellerías designado a proposta do conselleiro/a respectivo/a:</p>
<p>-Consellería da Presidencia e Administración Pública.</p>
<p>-Consellería de Educación e Ordenación Universitaria.</p>
<p>-Consellería de Industria e Comercio.</p>
<p>-Consellería de Cultura, Comunicación Social e Turismo.</p>
<p>-Un/unha representante da Secretaría Xeral de Relacións cos Medios Informativos designado polo seu secretario xeral.</p>
<p>-Un/unha representante dunha asociación de mulleres que forme parte da Comisión Autonómica da Muller, designado/a pola directora xeral do Servicio Galego de Promoción da Igualdade do Home e da Muller, por proposta da referida Comisión Autonómica da Muller.</p>
<p>-Un/unha representante das asociacións de consumidores/as, designado/a polo Consello Galego de Consumidores e Usuarios.</p>
<p>-Un/unha representante da Compañía de Radio Televisión de Galicia designado/a polo presidente do consello asesor por proposta deste.</p>
<p>-Un/unha representante das asociacións de xornalistas designado/a pola directora xeral do Servicio Galego de Promoción da Igualdade do Home e da Muller, por proposta das asociacións de xornalistas do territorio da Comunidade Autónoma.</p>
<p>-Un/unha representante do Servicio de Cooperación, Estudios e Programas do Servicio Galego de Promoción da Igualdade do Home e da Muller, designado/a pola directora xeral del.</p>
<p>-O/a xefe/a do gabinete de comunicación da Consellería de Familia e Promoción do Emprego, Muller e Xuventude, designada pola conselleira de Familia e Promoción do Emprego, Muller e Xuventude.</p>
<p>4) Secretario/a: funcionario/a do Servicio Galego de Promoción de Igualdade do Home e da Muller, designado/a pola súa directora xeral.</p>
<p>Artigo 34º.-Sesións.</p>
<p>1. A comisión reunirase alomenos dúas veces ó ano, podendo realizarse reunións extraordinarias por petición da presidencia ou cando o solicite a maioría dos membros dela, nos casos en que se considere necesario dar unha resposta urxente ás cuestións solicitadas.</p>
<p>2. Os acordos serán adoptados por maioría de votos.</p>
<p>O voto de calidade do presidente dirimirá os acordos no suposto de empate.</p>
<p>Disposición adicional</p>
<p>Única.-Autorízaselles ós órganos colexiados contemplados neste decreto a modifica-la periodicidade das convocatorias das reunións destes.</p>
<p>Disposición derrogatoria</p>
<p>Única.-Quedan derrogadas cantas disposicións de igual ou inferior rango se opoñan ó disposto no presente decreto e, en particular:</p>
<p>1) Decreto 236/1991, do 4 de xullo, polo que se establece a estructura orgánica e funcional do Servicio Galego de Promoción da Iguadade do Home e da Muller (DOG nº 136, do 17 de xullo).</p>
<p>2) Decreto 106/1997, do 17 de abril, polo que se regula a creación da Comisión Autonómica da Muller (DOG nº do 9 de maio).</p>
<p>3) Decreto 137/1998, do 30 de abril, polo que se crea a Comisión Asesora de Publicidade Non Sexista e se regula a súa composición e funcionamento (DOG nº 90, do 13 de maio).</p>
<p>4) Orde de 18 de xullo de 1991, pola que se desenvolve a estructura orgánica do Servicio Galego de Promoción da Igualdade do Home e da Muller (DOG nº 147, do 2 de agosto).</p>
<p>Disposición derradeira</p>
<p>Única.-Este decreto entrará en vigor ós vinte días da súa publicación no Diario Oficial de Galicia.</p>
<p>Santiago de Compostela, once de novembro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>

