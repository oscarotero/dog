---
date: '2015-09-29'
id: G0165-180915-0002
page: 38018
number: 186
agency: Consellería do Medio Rural e do Mar
section: III. Outras disposicións.
title: >-
  ORDE do 17 de setembro de 2015 pola que se acorda a cesión en propiedade dun
  espectrofotómetro de luminiscencia, propiedade da Comunidade Autónoma de
  Galicia, ao Instituto Tecnolóxico para o Control do Medio Mariño de Galicia
  (Intecmar).
range: Orde
url: >-
  https://www.xunta.gal/dog/Publicados/2015/20150929/AnuncioG0165-180915-0002_gl.html
---
<p>O Decreto 132/2014, do 2 de outubro, polo que se aproba a estrutura orgánica da Consellería do Medio Rural e do Mar, dispón no seu artigo 1 que esta é o órgano da Administración da Comunidade Autónoma de Galicia con competencias en cooperación pesqueira interinstitucional e co exterior, de acordo co establecido no Estatuto de autonomía para Galicia e segundo os termos sinalados pola Constitución española, sen prexuízo das competencias que poidan corresponderlles aos outros organismos da Comunidade Autónoma. </p>
    <p>O dito decreto, no seu artigo 16, establece que a Dirección Xeral de Desenvolvemento Pesqueiro é un órgano de dirección dependente da Secretaría Xeral do Mar á cal corresponde a investigación mariña, que se desenvolverá en coordinación coa consellería competente en materia de investigación e desenvolvemento tecnolóxico.</p>
    <p>O artigo 16.2 do Decreto 132/2014, do 2 de outubro, establece que a Dirección Xeral de Desenvolvemento Pesqueiro contará para o exercicio das súas funcións, dependendo funcionalmente da dirección xeral, co Centro de Investigacións Mariñas (Cima), que exercerá as funcións relativas á actividade investigadora e, particularmente, as referidas ás áreas de procesos oceanográficos costeiros, recursos mariños, acuicultura e patoloxía.</p>
    <p>Ao Cima correspóndenlle a coordinación, programación e xestión das infraestruturas e medios dispoñibles, tanto en equipamento como en persoal, dedicados á investigación mariña; a xestión e o control de gastos de funcionamento e execución dos proxectos de investigación; o fomento da coordinación interinstitucional e a integración interdisciplinar para unha optimización do rendemento da investigación mariña en Galicia e, en xeral, cantos asuntos lle sexan encomendados pola dirección xeral en razón da súa competencia.</p>
    <p>O artigo 82 da Lei 5/2011, do 30 de setembro, de patrimonio da Comunidade Autónoma de Galicia, permite que os bens e dereitos patrimoniais da Comunidade Autónoma de Galicia poidan ser cedidos gratuitamente para a realización de fins de utilidade pública ou interese social a outras administracións públicas, fundacións públicas e entidades sen ánimo de lucro, sempre que a súa afectación ou explotación non se considere previsible.</p>
    <p>O artigo 83 da Lei 5/2011 establece que a cesión de bens mobles do patrimonio da Comunidade Autónoma de Galicia é competencia do titular da consellería que teña a adscrición do ben.</p>
    <p>O 15 de xullo de 2015, o Instituto Tecnolóxico para o Control do Medio Mariño (Intecmar) solicitou á Consellería do Medio Rural e do Mar, a cesión dun espectrofotómetro de luminiscencia, situado no Centro de Investigación Mariña (Cima) de Corón.</p>
    <p>O fin de utilidade pública a que á Consellería do Medio Rural e do Mar vai destinar o Intecmar o ben cedido é a determinación de pigmentos fotosintéticos (clorofila «a», «b» e «c») por espectrofluorimetría con extracción de acetona mediante a técnica de Nevaux e Panouse dentro do programa de control que leva a cabo a Unidade de Oceanografía e Fitoplancto do Intecmar.</p>
    <p>En consecuencia, de conformidade con previsto no artigo 27, número 15, do Estatuto de autonomía de Galicia, e en uso das facultades que me confire a Lei 5/2011, do 30 de setembro, de patrimonio da Comunidade Autónoma de Galicia, e a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1</p>
    <p>Acordar a cesión en propiedade, ao Instituto Tecnolóxico para o Control do Medio Mariño (Intecmar), dun espectrofotómetro das seguintes características:</p>
    <p>Espectrofotómetro de luminiscencia.</p>
    <p>Modelo LS-50B.</p>
    <p>Número de serie: 35735 (901).</p>
    <p>Artigo 2</p>
    <p>A cesión queda sometida ás seguintes cláusulas:</p>
    <p>a) De conformidade co establecido polo artigo 82 da Lei 5/2011, do 30 de setembro, de patrimonio da Comunidade Autónoma de Galicia, o ben cedido destinarao a entidade cesionaria a fins de utilidade pública ou interese social.</p>
    <p>b) Coa cesión outórgaselle ao Intecmar a propiedade do ben moble cedido.</p>
    <p>c) Serán por conta da entidade cesionaria todos os gastos de conservación e mantemento do ben moble cedido.</p>
    <p>d) Tanto se o ben cedido non se aplica aos fins sinalados como se se descoida ou se utiliza con grave quebrantamento, ou se incumpren as condicións do acordo, considerarase resolta a cesión e a propiedade do ben reverterá á Comunidade Autónoma de Galicia, que terá dereito a percibir, logo de taxación pericial, o valor do detrimento ou deterioración que sufrise.</p>
    <p>Artigo 3</p>
    <p>A cesión formalizarase mediante acta subscrita pola secretaria xeral técnica desta consellería ou empregado público en quen delegue, e nela deberá constar o acordo de cesión e a aceptación do cesionario.</p>
    <p>Artigo 4</p>
    <p>Corresponde á Consellería do Medio Rural e do Mar verificar a aplicación do espectrofotómetro citado no artigo 1 ao fin para o que é cedido, e para isto pode adoptar cantas medidas sexan necesarias.</p>
    <p>Disposición derradeira primeira</p>
    <p>A Consellería do Medio Rural e do Mar, a través da Secretaría Xeral Técnica, realizará os trámites necesarios para a efectividade de canto se dispón nesta orde.</p>
    <p>Disposición derradeira segunda</p>
    <p>Esta orde producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, 17 de setembro de 2015</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

