---
date: '2015-09-29'
id: G0244-250915-0001
page: 37980
number: 186
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 22 de setembro de 2015, da Secretaría Xeral da Igualdade, pola 
  que  se  amplía o prazo de presentación de solicitudes para  participar  no I
  Concurso Comunicar en Igualdade.
range: Resolución
url: >-
  https://www.xunta.gal/dog/Publicados/2015/20150929/AnuncioG0244-250915-0001_gl.html
---
<p>O 31 de xullo de 2015 publicouse no DOG núm. 144 a Resolución do 27 de xullo de 2015, da Secretaría Xeral da Igualdade, pola que se establecen as bases reguladoras do I Concurso Comunicar en Igualdade e se procede á súa convocatoria para o ano 2015. </p>
    <p>Na dita resolución estableceuse como data de remate do prazo para presentar solicitudes de participación o 30 de setembro de 2015 para as dúas modalidades establecidas: premio para profesionais do xornalismo e premio para alumnado universitario.</p>
    <p>Co obxecto de facilitar a participación neste concurso, tendo en conta especialmente que na modalidade do premio para alumnado universitario a publicación da convocatoria tivo lugar nunha data non lectiva e que o curso universitario foi inaugurado recentemente, considérase procedente unha ampliación do prazo de presentación de solicitudes de participación, co fin de que esta convocatoria poida ter unha maior difusión entre o alumnado.</p>
    <p>Así mesmo, coa finalidade de unificar os prazos de presentación de solicitudes nas dúas modalidades convocadas e dunha maior racionalización e harmonización do procedemento, considérase conveniente de igual xeito a ampliación do prazo na modalidade do premio para profesionais do xornalismo.</p>
    <p>O artigo 49.1 da Lei 30/1992, do 26 de novembro, de réxime xurídico das administracións públicas e do procedemento administrativo común, dispón que a Administración, agás precepto en contrario, poderá conceder, de oficio ou por petición das persoas interesadas, unha ampliación dos prazos establecidos, que non exceda a metade deles, se as circunstancias o aconsellan e con iso non se prexudican dereitos de terceiros.</p>
    <p>De acordo co exposto, esta secretaría xeral</p>
    <h2>dispón:</h2>
    <p>Ampliar o prazo de presentación de solicitudes de participación no I Concurso Comunicar en Igualdade, nas modalidades de premio para profesionais do xornalismo e premio para alumnado universitario, ata o día 31 de outubro de 2015.</p>
    <p>Contra este acordo de ampliación de prazo non cabe ningún recurso, de acordo co disposto no artigo 49.3 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 22 de setembro de 2015</p>
    <footer><p>Susana López Abella<br>Secretaria xeral da Igualdade</p></footer>

