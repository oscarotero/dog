---
date: '2022-04-01'
id: G0596-140322-0003
page: 21190
number: 64
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 11 de marzo de 2022, da Xefatura Territorial de Pontevedra, pola
  que se concede a autorización administrativa previa e de construción da
  instalación eléctrica de substitución do CTI Cela I (modificado) no concello
  de Mos (expediente IN407A 2020/188-4 modificado).
range: Resolución
url: >-
  https://www.xunta.gal/dog/Publicados/2022/20220401/AnuncioG0596-140322-0003_gl.html
---
<p>Expediente: IN407A 2020/188-4 (modificado).</p>
    <p>Promotora: UFD Distribución Electricidad, S.A.</p>
    <p>Denominación: substitución CTI Cela I (modificado).</p>
    <p>Concello: Bueu.</p>
    <p>Feitos:</p>
    <p>Primeiro. O 4 de novembro de 2020, a empresa UFD Distribución Electricidad, S.A. solicitou a autorización administrativa previa, a autorización administrativa de construción e a declaración de utilidade pública da instalación eléctrica substitución CTI Cela I.</p>
    <p>Examinado o proxecto de execución, conclúese que consiste na substitución do CTI Cela I (36AL81) de tipo intemperie e 160 kVA de potencia por un novo centro de transformación rural de manobra exterior e mesma potencia (160 kVA). Tamén se proxecta unha liña de media tensión subterránea (LMTS) que alimentará o centro de transformación proxectado desde a LMTA CII819. As instalacións están situadas no lugar de Cepo, na parroquia de Cela, no concello de Bueu.</p>
    <p>Segundo. Esta xefatura territorial solicitou o preceptivo informe ás distintas administracións, organismos ou, de ser o caso, empresas de servizos de interese xeral afectadas, isto é, o Concello de Bueu, Augas de Galicia e a Axencia Galega de Infraestruturas. A empresa promotora manifestou a súa conformidade co condicionado emitido por Augas de Galicia.</p>
    <p>O Concello de Bueu e a Axencia Galega de Infraestruturas non emitiron condicionados técnicos, entendéndose en consecuencia a súa conformidade coa autorización de construción da dita infraestrutura eléctrica, conforme o disposto no artigo 131 do Real decreto 1955/2000, do 1 de decembro; sen prexuízo das autorizacións que lles correspondan outorgar.</p>
    <p>Terceiro. O proxecto someteuse ao trámite de información pública mediante a Resolución do 17 de novembro de 2020 publicada nos seguintes medios:</p>
    <p>DOG (<em>Diario Oficial de Galicia</em>): 11 de decembro de 2020.</p>
    <p>BOPPO (<em>Boletín Oficial</em> da provincia de Pontevedra): 1 de decembro de 2020.</p>
    <p>Xornal <em>Faro de Vigo</em>: 27 de novembro de 2020.</p>
    <p>Taboleiro de anuncios do Concello de Bueu: desde o 23 de novembro de 2020 ata o 12 de xaneiro de 2021 conforme certificado expedido polo propio Concello.</p>
    <p>Durante o mencionado trámite non se recibiron alegacións.</p>
    <p>Cuarto. No <em>Boletín Oficial del Estado</em> (BOE), do 11 de decembro de 2020, publicouse un anuncio desta xefatura polo que se notifica a afección das parcelas con referencia catastral 36004A48002760000QI e 36004A48002180001WJ por seren descoñecidos os propietarios.</p>
    <p>Quinto. O 20 de abril de 2021, esta xefatura ditou unha resolución de autorización administrativa previa, declaración, en concreto, de utilidade pública e a necesidade da urxente ocupación que leva implícita e de autorización administrativa de construción dunha instalación eléctrica no concello de Bueu (expediente IN407A 2020/188-4). Esta resolución foi publicada no DOG do 12 de maio de 2021 e no BOPPO do 5 de maio de 2021 coas seguintes características:</p>
    <p>LMT subterránea a 20 kV, con condutor RHZ1, de 28 metros de lonxitude, con orixe no apoio existente 9UNI8HHG//14 (no cal está situado o CTI Cela I que se desmonta) e final no novo centro de transformación proxectado Cela I. Centro de transformación de 160 kVA, con RT 20 kV/400 V, situado no lugar de Cepo, Cela, concello de Bueu.</p>
    <p>Sexto. O 23 de novembro de 2021, UFD achegou un proxecto modificado debido á necesidade de dar cumprimento ás condicións impostas polo Concello de Bueu e pola Axencia Galega de Infraestruturas para conceder as autorizacións que lles corresponden.</p>
    <p>Examinado o modificado, conclúese que as diferenzas co proxecto orixinal son basicamente un cambio no trazado da liña subterránea o que afecta unha nova parcela 36004A048002750000QX e deixa sen afección a parcela 36004A48002180001WJ.</p>
    <p>Sétimo. O modificado do proxecto someteuse ao trámite de información pública mediante Resolución do 27 de decembro de 2021 publicada nos seguintes medios:</p>
    <p>DOG (<em>Diario Oficial de Galicia</em>): 19 de xaneiro de 2022.</p>
    <p>Xornal <em>Faro de Vigo</em>: 20 de xaneiro de 2022.</p>
    <p>Taboleiro de anuncios do Concello de Bueu: desde o 31 de decembro de 2021 ata o 12 de febreiro de 2022 conforme certificado expedido polo propio Concello.</p>
    <p>Durante o mencionado trámite non se recibiron alegacións.</p>
    <p>Oitavo. Mediante escrito do 27 de decembro de 2021, esta xefatura territorial notificou a solicitude da autorización administrativa previa, a autorización administrativa de construción e a declaración de utilidade pública da instalación eléctrica referida ás persoas que figuran afectadas pola declaración de utilidade pública na relación de bens e dereitos achegada pola empresa promotora.</p>
    <p>Noveno. Esta xefatura territorial solicitou o preceptivo informe ás distintas administracións, organismos ou, de ser o caso, empresas de servizos de interese xeral afectadas polo modificado, isto é, o Concello de Bueu, Augas de Galicia e a Axencia Galega de Infraestruturas. A empresa promotora manifestou a súa conformidade co condicionado emitido por Augas de Galicia.</p>
    <p>O Concello de Bueu e a Axencia Galega de Infraestruturas non emitiron condicionados técnicos, entendéndose en consecuencia a súa conformidade coa autorización de construción da dita infraestrutura eléctrica, conforme o disposto no artigo 131 do Real decreto 1955/2000, do 1 de decembro; sen prexuízo das autorizacións que lles correspondan outorgar.</p>
    <p>Consideracións legais e técnicas.</p>
    <p>Primeiro. A Xefatura Territorial de Pontevedra é competente para resolver este expediente con fundamento no Decreto 230/2020, do 23 de decembro, da Vicepresidencia Segunda e Consellería de Economía, Empresa e Innovación, polo que se establece a estrutura orgánica da Vicepresidencia Segunda e Consellería de Economía, Empresa e Innovación (DOG nº 5, do 11 de xaneiro de 2021), e no Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>Segundo. A lexislación de aplicación ao presente expediente é:</p>
    <p>Lei 24/2013, do 26 de decembro, do sector eléctrico.</p>
    <p>Lei 39/2015, do 1 de outubro, do procedemento administrativo común das administracións públicas.</p>
    <p>Lei 40/2015, do 1 de outubro, de réxime xurídico do sector público.</p>
    <p>Lei 3/2007, do 9 de abril, de prevención e defensa contra os incendios forestais de Galicia.</p>
    <p>Lei do 16 de decembro de 1954, sobre expropiación forzosa.</p>
    <p>Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Real decreto lei 23/2020, do 23 de xuño, polo que se aproban medidas en materia de enerxía e noutros ámbitos para a reactivación económica.</p>
    <p>Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Decreto do 26 de abril de 1957, polo que se aproba o Regulamento da Lei de expropiación forzosa.</p>
    <p>Terceiro. As características técnicas da instalación son as que a seguir se describen:</p>
    <p>LMT subterránea a 20 kV, con condutor RHZ1, de 41 metros de lonxitude, con orixe no apoio existente 9UNI8HHG//14 (no cal está situado o CTI Cela I que se desmonta) e final no novo centro de transformación proxectado Cela I. Centro de transformación de 160 kVA, con RT 20 kV/400 V, situado no lugar de Cepo, Cela, concello de Bueu (Pontevedra).</p>
    <p>Conforme con todo o indicado,</p>
    <h2>Resolvo:</h2>
    <p>Primeiro. Deixar sen efecto a Resolución do 20 de abril 2021 desta xefatura pola que se concede autorización administrativa previa, declaración, en concreto, de utilidade pública e a necesidade da urxente ocupación que leva implícita e de autorización administrativa de construción da instalación eléctrica substitución CTI Cela I no concello de Bueu (expediente IN407A 2020/188-4).</p>
    <p>Segundo. Outorgar á empresa UFD Distribución Electricidad, S.A. as autorizacións administrativas previa e de construción da instalación de distribución de enerxía eléctrica denominada Substitución CTI Cela I (modificado), cuxas características se axustarán en todas as súas partes ás que figuran no proxecto de execución, ás condicións técnicas e de seguridade establecidas nos regulamentos de aplicación e ás condicións establecidas nos condicionados dos organismos que constan no expediente.</p>
    <p>Terceiro. Declarar a utilidade pública, en concreto, da citada instalación eléctrica, o que leva implícito a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>Cuarto. A empresa UFD Distribución Electricidad, S.A. asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade. En todo momento deberanse cumprir as normas e directrices vixentes que resulten de aplicación, en particular, canto establece o Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, e o Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o vicepresidente segundo e conselleiro de Economía, Empresa e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Pontevedra, 11 de marzo de 2022</p>
    <footer><p>Tomás Nogueiras Nieto<br>Xefe territorial de Pontevedra</p></footer>

