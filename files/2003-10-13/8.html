---
date: '2003-10-13'
id: 1D0AA
page: 12
number: 198
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 369/2003, do 25 de setembro, polo que se aproba a bandeira do Concello
  de Esgos (Ourense).
range: Decreto
url: 'https://www.xunta.gal/dog/Publicados/2003/20031013/Anuncio1D0AA_gl.html'
---
<p>O Concello de Esgos, considerou conveniente organizar correctamente a súa bandeira municipal para perpetuala con simboloxía adecuada e conforme as normas da heráldica. Para iso, e de acordo coas facultades que lle confiren as disposicións legais vixentes, elevou o informe histórico-heráldico, coa correspondente proposta de representación gráfica da súa bandeira, para a súa aprobación definitiva.</p>
<p>A competencia exclusiva en materia de adopción, modificación ou rehabilitación dos emblemas heráldicos e bandeiras dos concellos e doutras entidades locais, correspóndelle á Comunidade Autónoma galega, segundo o disposto polo artigo 27.2º do Estatuto de autonomía de Galicia.</p>
<p>O expediente tramitouse conforme as normas de procedemento establecidas na Lei 7/1985, do 2 de abril, reguladora das bases de réxime local; Lei 5/1997, do 22 de xullo, da Administración local de Galicia; no Regulamento de organización, funcionamento e réxime xurídico das corporacións locais, aprobado polo R.D. 2568/1986, do 28 de novembro; e máis no Decreto 369/1998, do 10 de decembro, polo que se regula a composición e funcións da Comisión de Heráldica da Xunta de Galicia.</p>
<p>Na súa virtude, visto o informe emitido pola Comisión de Heráldica da Xunta de Galicia e por proposta do conselleiro de Xustiza, Interior e Administración Local, e logo de deliberación do Consello da Xunta de Galicia na súa reunión do día vintecinco de setembro de dous mil tres,</p>
<p>DISPOÑO:</p>
<p>Artigo único:</p>
<p>Aproba-la bandeira do Concello de Esgos (Ourense), que figura como anexo, organizada do seguinte xeito: sobre o pano azul, a cruz pateada de amarelo, flanqueada de dúas tiras verticais do mesmo.</p>
<p>Santiago de Compostela, vintecinco de setembro de dous mil tres.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior</p>
<p>e Administración Local</p>

