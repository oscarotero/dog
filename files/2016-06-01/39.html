---
date: '2016-06-01'
id: G0424-260516-0011
page: 21168
number: 103
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 26 de maio de 2016, da Xefatura Territorial de Lugo, pola que se
  anuncia o levantamento das actas previas á ocupación de bens e dereitos
  afectados pola instalación eléctrica LAT 132 kV subestación Ludrio-subestación
  Meira, nos concellos de Castro de Rei, Pol e A Pastoriza (expediente 011/2010
  AT).
range: Resolución
url: >-
  https://www.xunta.gal/dog/Publicados/2016/20160601/AnuncioG0424-260516-0011_gl.html
---
<p>O día 25 de abril de 2016, a Dirección Xeral de Enerxía e Minas ditou resolución pola que se outorgan a autorización administrativa previa e a autorización de construción, se declara a utilidade pública, en concreto, e a compatibilidade co permiso de investigación «Carla» nº 5821 e coa solicitude de concesión de explotación «Pol Fracción Quinta» nº 5527.5, da instalación eléctrica LAT 132 kV subestación Ludrio-subestación Meira (DOG do 25.5.2016) que afecta os concellos de Castro de Rei, Pol e A Pastoriza, cuxa entidade beneficiaria é Viesgo Distribución Eléctrica, S.L. (antes E.On Distribución, S.L.) con enderezo na rúa Isabel Torres, 25 (PCTCAN), 39011 Santander.</p>
    <p>Esta declaración de utilidade pública, segundo o disposto no artigo 54 da Lei 24/2013, do 26 de decembro, do sector eléctrico, implica a necesidade de ocupación dos bens ou de adquisición dos dereitos afectados e a súa urxente ocupación para os efectos do artigo 52 da Lei de expropiación forzosa do 16 de decembro de 1954.</p>
    <p>De acordo co anterior, esta xefatura territorial, en cumprimento do disposto no artigo 52 da Lei de expropiación forzosa, resolve convocar todas as persoas afectadas coas cales non se chegou a un acordo, incluídas na relación de bens e dereitos que se insire como anexo á presente resolución e que se publica tamén no taboleiro de anuncios dos concellos de Castro de Rei, Pol e A Pastoriza, deducida da que se someteu a información pública no diario <em>El Progreso</em> do 15.10.2013 e do 13.7.2015, no <em>Boletín Oficial</em> da provincia de Lugo do 22.10.2013 e do 18.7.2015 e no <em>Diario Oficial de Galicia</em> do 22.10.2013 e do 21.7.2015, para que comparezan nos concellos sinalados como punto de reunión para, de conformidade co procedemento que se establece no citado artigo, levar a cabo o levantamento das actas previas á ocupación.</p>
    <p>Desta convocatoria darase traslado aos interesados mediante a oportuna citación individual, na cal se sinalarán o día e a hora para o levantamento das actas previas. Así mesmo, no taboleiro de anuncios dos concellos de Castro de Rei, Pol e A Pastoriza estará exposta a data do levantamento das actas. Todos os interesados, así como as persoas que sexan titulares de calquera clase de dereitos ou intereses sobre os bens afectados, deberán acudir persoalmente ou representados pola persoa debidamente autorizada, e achegar os documentos acreditativos da súa titularidade, e poden ir acompañados dos seus peritos e dun notario pola súa conta (art. 52.3 da Lei de expropiación forzosa).</p>
    <p>Así mesmo, advírteselles a todos os interesados que poderán formular alegacións por escrito nesta xefatura territorial (rolda da Muralla, 70, Lugo) ata o momento do levantamento das actas previas, para os únicos efectos de corrixir os posibles erros cometidos na relación de bens e dereitos afectados (artigo 56.2 do regulamento da Lei de expropiación forzosa).</p>
    <p>Esta publicación realízase igualmente, para os efectos que determina o artigo 59.5 da Lei 30/1992, de réxime xurídico das administracións públicas do procedemento administrativo común, modificado pola Lei 4/1999, cando os titulares dos predios propostos sexan descoñecidos, se ignore o lugar de notificación ou, intentada esta, non se puidese efectuar (sen prexuízo da correspondente publicación no BOE) e así dirixir as dilixencias co Ministerio Fiscal segundo o establecido no artigo 5 da Lei de expropiación forzosa.</p>
    <p>Lugo, 26 de maio de 2016 </p>
    <footer><p>Pilar Fernández López<br>Xefa territorial de Lugo</p></footer>

