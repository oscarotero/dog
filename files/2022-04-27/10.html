---
date: '2022-04-27'
id: G0177-190422-0001
page: 25465
number: 80
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 8 de abril de 2022, conxunta da Dirección Xeral de Centros e
  Recursos Humanos e da Axencia para a Modernización Tecnolóxica de Galicia,
  pola que se declaran actuacións administrativas automatizadas.
range: Resolución
url: >-
  https://www.xunta.gal/dog/Publicados/2022/20220427/AnuncioG0177-190422-0001_gl.html
---
<p>O Decreto 198/2020, do 20 de novembro, establece a estrutura orgánica da Consellería de Cultura, Educación e Universidade, establece que é o departamento da Xunta de Galicia a que lle corresponden as competencias e funcións en materia promoción e difusión da cultura, do patrimonio cultural, dos aspectos vinculados á protección e promoción do patrimonio cultural de Galicia e dos Camiños de Santiago; a planificación, regulación e administración do ensino regrado en toda a súa extensión, niveis, graos, modalidades e especialidades; a promoción e o ensino da lingua galega, así como a dirección, planificación, coordinación e execución da política lingüística da Xunta de Galicia; a coordinación do sistema universitario; o recoñecemento, tutela e rexistro das fundacións de interese galego de carácter cultural e educativo; as competencias e funcións que lle atribúe o Decreto 268/2000, do 2 de novembro, polo que se crea o Museo Pedagóxico de Galicia, e o Decreto 214/2003, do 20 de marzo, polo que se modifica o Decreto 110/1999, do 8 de abril, polo que se crea e se regula o Consello Galego de Formación Profesional.</p>
    <p>A Secretaría Xeral de Educación e Formación Profesional é o órgano superior da Administración xeral da Comunidade Autónoma ao que lle corresponde exercer as competencias e funcións que se lle atribúen á Xunta de Galicia en materia de ordenación do ensino regrado en toda a súa extensión, niveis e graos, modalidades e especialidades, así como de xestión dos recursos humanos e programas educativos que se desenvolven nos centros educativos; en coordinación e con independencia das competencias concorrentes que poidan ter outros órganos da Consellería ou doutras consellerías.</p>
    <p>Baixo a súa dirección e dependencia directa, a Secretaría Xeral de Educación e Formación Profesional para o cumprimento das competencias e funcións encomendadas conta coa Dirección Xeral de Centros e Recursos Humanos a que lle corresponde exercer as competencias e funcións seguintes:</p>
    <p>a) Xestión do persoal dependente da Consellería, excepto o persoal dependente da área funcional de cultura.</p>
    <p>b) Elaboración das propostas de creación, supresión, transformación, clasificación, autorización e organización dos centros escolares, tanto de titularidade pública como privada, sen prexuízo das que se lle asignan a outros órganos da Secretaría Xeral de Educación e Formación Profesional.</p>
    <p>c) Confección das propostas de concesión de axudas e de concertos educativos, así como a súa xestión e os demais aspectos derivados das axudas á escolarización.</p>
    <p>d) Pagamento delegado ao profesorado do ensino concertado.</p>
    <p>e) Estudo das disposicións sobre o réxime xurídico e administrativo dos centros.</p>
    <p>f) Expedición dos títulos académicos de nivel non universitario derivados das leis orgánicas que regulan o sistema educativo español.</p>
    <p>g) Resolución dos procedementos disciplinarios ordinarios incoados aos empregados públicos da Consellería, sen prexuízo das competencias da Secretaría Xeral Técnica e doutros órganos da Consellería para impoñer sancións por faltas leves.</p>
    <p>h) Resolver a autorización previa á desafectación ao uso educativo dos edificios municipais destinados a centros públicos de educación infantil, primaria ou educación especial.</p>
    <p>i) Elaboración das propostas normativas sobre admisión de alumnado en centros docentes sostidos con fondos públicos que imparten ensinanzas de 2º ciclo de educación infantil, de educación primaria, de educación secundaria obrigatoria e de bacharelato.</p>
    <p>j) Xestión da cobertura temporal dos postos docentes non universitarios, que inclúe a elaboración e actualización das listas de persoal interino; os chamamentos, penalizacións e exclusión das listas; a convocatoria e resolución de procedementos extraordinarios para a cobertura das listas.</p>
    <p>k) Tramitación dos recursos administrativos relacionados coas competencias da Dirección Xeral.</p>
    <p>l) Tramitación e resolución das solicitudes de acceso á información pública correspondentes a materias de competencia da Dirección Xeral.</p>
    <p>m) As funcións regulamentariamente establecidas sobre prevención de riscos laborais en relación co persoal da área de Educación dependente da Consellería.</p>
    <p>n) Calquera outra función análoga que lle sexa encomendada.</p>
    <p>A Lei 40/2015, do 1 de outubro, de réxime xurídico do sector público (en diante, Lei 40/2015) integra as materias que demandaban unha regulación unitaria das relacións <em>ad intra</em> de cada Administración e das relacións entre elas, como a sinatura e as sedes electrónicas, o intercambio electrónico de datos en contornos pechados de comunicación e a actuación administrativa automatizada.</p>
    <p>O artigo 41.1 da Lei 40/2015 define actuación administrativa automatizada como calquera acto ou actuación realizada integramente a través de medios electrónicos por unha Administración pública no marco dun procedemento administrativo e na cal non interviñese de forma directa un empregado público.</p>
    <p>O artigo 41.2 da devandita lei determina que «en caso de actuación administrativa automatizada, deberanse establecer previamente o órgano ou órganos competentes, segundo os casos, para a definición das especificacións, programación, mantemento, supervisión e control de calidade e, se for o caso, auditoría do sistema de información e do seu código fonte. Así mesmo, indicarase o órgano que debe ser considerado responsable para efectos de impugnación».</p>
    <p>A Lei 4/2019, de 17 de xullo, de administración dixital de Galicia, establece no artigo 76.4 que as actuacións administrativas automatizadas deberán declararse mediante unha resolución conxunta do órgano competente para a definición das especificacións, programación, mantemento, supervisión e control de calidade e, de ser o caso, auditoría do sistema de información e do seu código fonte, así como do órgano responsable para efectos de impugnación. Nesta resolución especificarase a identificación de tales órganos e os sistemas de sinatura utilizados, de ser o caso, para a actuación administrativa automatizada. Así mesmo, o artigo 76.5 indica que se publicará na sede electrónica da Xunta de Galicia e no <em>Diario Oficial de Galicia</em> o texto íntegro das resolucións indicadas no punto anterior.</p>
    <p>Por todo o exposto,</p>
    <p class="dog-titulo">RESOLVO:</p>
    <p>Primeiro. Declarar as seguintes actuacións administrativas automatizadas a través de sistemas de información no ámbito da Dirección Xeral de Centros e Recursos Humanos:</p>
    <p>a) A sinatura das resolucións de habilitación ou denegación para impartir docencia no ensino concertado e privado.</p>
    <p>Segundo. Os órganos responsables en relación coas actuacións administrativas automatizadas relacionadas no punto anterior serán:</p>
    <p>a) A Dirección Xeral de Centros e Recursos Humanos como órgano responsable da definición das especificacións destas actuacións administrativas automatizadas.</p>
    <p>b) A Axencia para a Modernización Tecnolóxica de Galicia como órgano responsable da programación, mantemento, supervisión e control de calidade e, de ser o caso, auditoría do sistema de información e do seu código fonte.</p>
    <p>c) A Dirección Xeral de Centros e Recursos Humanos como órgano responsable para os efectos de impugnación.</p>
    <p>Terceiro. Autorizar a Axencia para a Modernización Tecnolóxica de Galicia para utilizar o selo electrónico denominado «Dirección Xeral de Centros e Recursos Humanos» para asinar as actuacións administrativas automatizadas declaradas nesta resolución e a realizar as tarefas técnicas precisas para a súa implantación efectiva nos sistemas automatizados que dan soporte ás actuacións e procedementos mencionados.</p>
    <p>Cuarto. Autorizar a Axencia para a Modernización Tecnolóxica de Galicia para a renovación do selo electrónico «Dirección Xeral de Centros e Recursos Humanos» sempre e cando continúen vixentes as actuacións administrativas automatizadas declaradas nesta resolución.</p>
    <p>Quinto. A presente resolución producirá efectos desde o día da súa sinatura e publicarase na sede electrónica da Xunta de Galicia.</p>
    <p>Santiago de Compostela, 8 de abril de 2022</p>
    <table>
     <tbody>
      <tr>
       <td><footer><p>Jesús Manuel Álvarez Bértolo<br>Director xeral de Centros e Recursos Humanos</p></footer></td>
       <td><footer><p>Mar Pereira Álvarez<br>Directora da Axencia para a Modernización Tecnolóxica de Galicia</p></footer></td>
      </tr>
     </tbody>
    </table>

