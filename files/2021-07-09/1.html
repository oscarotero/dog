---
date: '2021-07-09'
id: C3K1-080721-0006
page: 35008
number: 130
agency: Consellería de Sanidade
section: I. Disposicións xerais.
title: >-
  DECRETO 101/2021, do 8 de xullo, polo que se crea a Comisión de Garantía e
  Avaliación da Eutanasia da Comunidade Autónoma de Galicia.
range: Decreto
url: >-
  https://www.xunta.gal/dog/Publicados/2021/20210709/AnuncioC3K1-080721-0006_gl.html
---
<p>A Lei orgánica 3/2021, do 24 de marzo, de regulación da eutanasia, no seu artigo 17, determina que existirá unha comisión de garantía e avaliación da eutanasia en cada unha das comunidades autónomas, así como nas cidades de Ceuta e Melilla. A composición de cada unha delas terá carácter multidisciplinar e deberá contar cun número mínimo de sete membros, entre os cales se incluirán persoal médico, de enfermaría e xuristas.</p>
    <p>Segundo dispón o mesmo precepto, as comisións, que terán a natureza de órgano administrativo, serán creadas polos respectivos gobernos autonómicos, que determinarán o seu réxime xurídico. </p>
    <p>Engade o artigo que cada comisión deberá dispoñer dun regulamento de orde interna, que será elaborado pola citada comisión e autorizado polo órgano competente da Administración autonómica, fixando o mesmo precepto un prazo de tres meses desde a súa entrada en vigor para a creación e constitución das comisións.</p>
    <p>No artigo 18 do mesmo texto legal regúlanse as funcións destas comisións e no artigo 19 o deber de segredo dos seus membros.</p>
    <p>Trátase dunha regulación de carácter básico, conforme o previsto na disposición derradeira segunda da lei orgánica.</p>
    <p>Por tal motivo, procede dar cumprimento ao disposto pola norma básica estatal, creando a Comisión de Garantía e Avaliación da Eutanasia da Comunidade Autónoma de Galicia, regulando a súa composición e o seu réxime xurídico.</p>
    <p>Por outra banda, a disposición derradeira segunda da Lei 5/2015, do 26 de xuño, de dereitos e garantías da dignidade das persoas enfermas terminais, impón o mandato de modificación do Decreto 177/2000, do 22 de xuño, polo que se regula a creación e a autorización dos comités de ética asistencial, de tal forma que lles corresponda asesorar e emitir informes sobre as cuestións éticas relacionadas coa práctica clínica que se produzan nos centros e institucións sanitarias, co fin de garantir os dereitos das persoas enfermas terminais, así como os dereitos e deberes das e dos profesionais que as atendan, de acordo co establecido na súa respectiva lexislación específica. Neste sentido, poderán asesorar e propor alternativas ou solucións éticas naquelas decisións clínicas controvertidas, no caso de discrepancia entre as e os profesionais sanitarios e as persoas enfermas terminais ou, de ser o caso, con aquelas persoas que exerzan os seus dereitos, ou entre estas e as institucións sanitarias, en relación coa atención sanitaria prestada ás ditas persoas enfermas terminais, que non se resolvesen mediante acordo entre as partes.</p>
    <p>Neste contexto normativo, crease a Comisión de Garantía e Avaliación da Eutanasia da Comunidade Autónoma de Galicia, coas funcións recollidas no artigo 18 da referida Lei orgánica 3/2021, do 24 de marzo, así como á modificación do Decreto 177/2000, do 22 de xuño.</p>
    <p>O decreto consta de seis artigos, unha disposición transitoria única unha disposición derrogatoria única, e tres disposicións derradeiras.</p>
    <p>O artigo primeiro refírese ao obxecto da disposición, o artigo segundo á creación da Comisión de Garantía e Avaliación da Eutanasia da Comunidade Autónoma de Galicia, o artigo terceiro á natureza xurídica e adscrición do órgano administrativo, o artigo cuarto ao réxime xurídico aplicable, o artigo quinto ás funcións asignadas de conformidade coa Lei orgánica 3/2021, do 24 de marzo, e o artigo sexto contén a descrición da composición do órgano.</p>
    <p>Completan o texto unha disposición transitoria única, unha disposición derrogatoria única e tres disposicións derradeiras. </p>
    <p>A disposición transitoria única recolle o réxime transitorio, indicando que mentres que a comisión non dispoña do seu regulamento de orde interna, o seu funcionamento axustarase ao previsto na disposición transitoria única da Lei orgánica 3/2021, do 24 de marzo.</p>
    <p>A disposición derradeira primeira refírese á modificación do Decreto 177/2000, do 22 de xuño, a través da cal se engade unha alínea f) ao artigo 6 do citado decreto.</p>
    <p>A disposición derradeira segunda faculta a persoa titular da consellería competente en materia de sanidade para adoptar cantas disposicións sexan necesarias para o desenvolvemento deste decreto, no que respecta á organización e materias propias do seu departamento.</p>
    <p>Finalmente, a disposición derradeira terceira é a relativa á entrada en vigor da disposición regulamentaria.</p>
    <p>O contido deste decreto adecúase aos principios de boa regulación previstos no artigo 37.a) da Lei 14/2013, do 26 de decembro, de racionalización do sector público autonómico, e no 129 da Lei 39/2015, do 1 de outubro, do procedemento administrativo común das administracións públicas. </p>
    <p>Así, cómpre ter en conta que a Lei orgánica 3/2021, do 24 de marzo, no seu artigo 17, determina que existirá unha comisión de garantía e avaliación da eutanasia en cada unha das comunidades autónomas, así como nas cidades de Ceuta e Melilla. A composición de cada unha delas terá carácter multidisciplinar e deberá contar cun número mínimo de sete membros, entre os cales se incluirán persoal médico, de enfermaría e xuristas.</p>
    <p>Estas comisións, que terán a natureza de órgano administrativo, serán creadas polos respectivos gobernos autonómicos, que determinarán o seu réxime xurídico. </p>
    <p>Ademais, a citada norma determina que cada comisión de garantía e avaliación da eutanasia deberá crearse e constituírse no prazo de tres meses contados desde a entrada en vigor do citado artigo 17, que tivo lugar o 26 de marzo de 2021.</p>
    <p>Por tal motivo, procede dar cumprimento ao disposto pola norma básica estatal, creando e constituíndo a Comisión de Garantía e Avaliación da Eutanasia na Comunidade Autónoma de Galicia, como órgano administrativo.</p>
    <p>No que atinxe ás peculiaridades da tramitación normativa, cómpre indicar que se prescindiu dos trámites de consulta pública previa e de información pública pola propia consideración de órgano administrativo que a norma básica estatal lle atribúe á Comisión de Garantía e Avaliación, polo que, de conformidade co previsto no artigo 42.6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no artigo 133.4 da Lei 39/2015, do 1 de outubro, neste caso pode prescindirse dos trámites de consulta, audiencia e información públicas previstos no mesmo artigo por tratarse dun proxecto organizativo que trata sobre a constitución dun órgano colexiado dentro da Administración sanitaria, en execución dunha habillitación legal, o que xustificou a súa remisión ao Consello Consultivo de Galicia.</p>
    <p>O resto dos trámites seguiron as previsións contidas nos artigos 40 a 43 da Lei 16/2010, do 17 de decembro, e nos artigos 127 e seguintes da Lei 39/2015, do 1 de outubro, antes citadas.</p>
    <p>Así, constan no expediente os informes favorables de impacto de xénero, o informe da Dirección Xeral de Planificación e Orzamentos e o emitido pola Dirección Xeral de Avaliación e Reforma Administrativa da Consellería de Facenda e Administración Pública, o informe favorable da Asesoría Xurídica, así como o informe de impacto demográfico emitido pola Dirección Xeral de Familia, Infancia e Dinamización Demográfica da Consellería de Política Social.</p>
    <p>O presente decreto tamén se someteu ao ditame do Consello Consultivo de Galicia, que foi emitido con data 30 de xuño de 2021.</p>
    <p>Na súa virtude, por proposta do conselleiro de Sanidade, de acordo co ditame do Consello Consultivo de Galicia, e logo de deliberación do Consello da Xunta na súa reunión do oito de xullo de dous mil vinte e un,</p>
    <p class="dog-titulo">DISPOÑO:</p>
    <p>Artigo 1. <em>Obxecto</em></p>
    <p>O presente decreto ten por obxecto a creación da Comisión de Garantía e Avaliación da Eutanasia da Comunidade Autónoma de Galicia, así como a regulación da súa composición e do seu réxime xurídico.</p>
    <p>Artigo 2. <em>Creación da Comisión de Garantía e Avaliación da Eutanasia da Comunidade Autónoma de Galicia</em></p>
    <p>Créase a Comisión de Garantía e Avaliación da Eutanasia da Comunidade Autónoma de Galicia, de conformidade co previsto no artigo 17 da Lei orgánica 3/2021, do 24 de marzo, de regulación da eutanasia.</p>
    <p>Artigo 3. <em>Natureza xurídica e adscrición</em></p>
    <p>A Comisión de Garantía e Avaliación da Eutanasia da Comunidade Autónoma de Galicia ten a natureza xurídica de órgano administrativo de ámbito autonómico, adscrito á consellería competente en materia de sanidade a través da dirección xeral competente en materia de asistencia sanitaria do Servizo Galego de Saúde.</p>
    <p>Artigo 4. <em>Réxime xurídico</em></p>
    <p>1. A Comisión rexerase polos preceptos básicos sobre órganos colexiados da Lei 40/2015, do 1 de outubro, de réxime xurídico do sector público, polo disposto na sección 3ª do capítulo I, do título I, da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e polo seu regulamento de orde interna.</p>
    <p>2. A comisión deberá dispoñer dun regulamento de orde interna, que será elaborado pola propia comisión e autorizado pola consellería competente en materia de sanidade.</p>
    <p>Artigo 5. <em>Funcións</em></p>
    <p>As funcións da Comisión son as que se especifican no artigo 18 da Lei orgánica 3/2021, do 24 de marzo.</p>
    <p>Artigo 6. <em>Composición</em></p>
    <p>1. A composición da Comisión de Garantías e Avaliación da Eutanasia da Comunidade Autónoma de Galicia terá carácter multidisciplinar e estará integrada por doce membros, un dos cales exercerá a presidencia do órgano.</p>
    <p>2. Os membros da Comisión e os seus correspondentes suplentes serán designados pola persoa titular da dirección xeral competente en materia de asistencia sanitaria do Servizo Galego de Saúde, e a súa distribución será a seguinte:</p>
    <p>a) Sete membros deberán ser persoal médico especialista, e entre estes/as haberá, polo menos, un/unha internista, un/unha médico de atención primaria e un/unha psiquiatra.</p>
    <p>b) Dous membros deberán ser persoal de enfermaría.</p>
    <p>c) Tres membros deberán ser xuristas con coñecementos de dereito sanitario ou bioética.</p>
    <p>3. A presidencia será designada pola persoa titular da dirección xeral con competencias en materia de asistencia sanitaria do Servizo Galego de Saúde.</p>
    <p>4. Na composición da comisión procurarase unha presenza equilibrada de mulleres e homes.</p>
    <p>5. A secretaría da comisión será exercida por unha persoa, que deberá ter a condición de funcionaria de carreira ou persoal estatutario do Servizo Galego de Saúde, designada pola persoa titular da Presidencia da comisión. A persoa que ocupe a Secretaría da Comisión terá voz pero non voto nas súas sesións.</p>
    <p>6. As persoas integrantes da Comisión virán obrigadas a gardar segredo sobre o contido das súas deliberacións e a protexer a confidencialidade dos datos persoais que, sobre profesionais sanitarios, pacientes, familiares e persoas achegadas, puidesen ter coñecido na súa condición de membros da Comisión, de conformidade co previsto no artigo 19 da Lei orgánica 3/2021, do 24 de marzo, de regulación da eutanasia.</p>
    <p>Disposición transitoria única. <em>Réxime transitorio</em></p>
    <p>Mentres a Comisión non dispoña do seu regulamento de orde interna, o seu funcionamento axustarase ao previsto na disposición transitoria única da Lei orgánica 3/2021, do 24 de marzo.</p>
    <p>Disposición derrogatoria única. <em>Derrogación normativa</em></p>
    <p>Quedan derrogadas as disposicións de igual ou inferior rango en canto se opoñan ao previsto no presente decreto.</p>
    <p>Disposición derradeira primeira. <em>Modificación do Decreto 177/2000, do 22 de xuño, polo que se regula a creación e autorización de los comités de ética asistencial</em></p>
    <p>Engádese unha nova letra f) no artigo 6 do Decreto 177/2000, do 22 de xuño, polo que se regula a creación e autorización dos comités de ética asistencial, coa seguinte redacción:</p>
    <p>«f) Asesorar e emitir informes sobre as cuestións éticas relacionadas coa práctica clínica que se produzan nos centros e institucións sanitarias, co fin de garantir os dereitos das persoas enfermas terminais, así como os dereitos e deberes das e dos profesionais que as atendan, de acordo co establecido na súa respectiva lexislación específica. Neste sentido, poderán asesorar e propoñer alternativas ou solucións éticas naquelas decisións clínicas controvertidas, no caso de discrepancia entre as e os profesionais sanitarios e as persoas enfermas terminais ou, de ser o caso, con aquelas persoas que exerzan os seus dereitos, ou entre estas e as institucións sanitarias, en relación coa atención sanitaria prestada as ditas persoas enfermas terminais, que non se resolvesen mediante acordo entre as partes».</p>
    <p>Disposición derradeira segunda. <em>Desenvolvemento normativo</em></p>
    <p>Facúltase a persoa titular da consellería competente en materia de sanidade para adoptar cantas disposicións sexan necesarias para o desenvolvemento deste decreto, no que respecta á organización e materias propias do seu departamento.</p>
    <p>Disposición derradeira terceira. <em>Entrada en vigor</em></p>
    <p>Este decreto entrará en vigor o día da súa publicación no <em>Diario Oficial de Galicia</em>.</p>
    <p>Santiago de Compostela, oito de xullo de dous mil vinte e un</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Julio García Comesaña<br>Conselleiro de Sanidade</p>

