---
date: '1995-09-22'
id: 46CA
page: 7
number: 183
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 21 de setembro de 1995 pola que se dictan normas para garanti-los
  servicios esenciais para a folga convocada para os días 25 e 26 do mes de
  setembro de 1995 que afecta ó corpo de auxiliares técnicos da Xunta de
  Galicia, grupo D, escala de axentes forestais.
range: Orde
url: 'https://www.xunta.gal/dog/Publicados/1995/19950922/Anuncio46CA_gl.html'
---
<p>O exercicio do dereito de folga na Administración da Comunidade autónoma de Galicia está condicionado ó mantemento dos servicios esenciais, de acordo co Decreto 155/1988, do 9 de xuño, o que significa, tal como ten declarado o Tribunal Constitucional, que o dereito da sociedade a estas prestacións vitais é prioritario respecto do dereito de folga, se ben esta prioridade necesita ser constatada en cada situación de folga e sometida ó principio de proporcionalidade dos sacrificios impostos ós folguistas e ós beneficiados polo servicio, no que atinxe ós dereitos fundamentais, as liberdades públicas e os bens constitucionalmente protexidos.</p>
<p>As centrais sindicais Confederación Intersindical Galega (CIG), Comisións Obreiras (CC.OO.) e Unión Xeral de Traballadores (UXT), comunican a convocatoria de folga para os día 25 e 26 do mes de setembro de 1995, que afecta ó corpo de auxiliares técnicos da Xunta de Galicia, grupo D, escala de axentes forestais no ámbito de toda a Comunidade Autónoma.</p>
<p>O mencionado Decreto 155/1988, polo que se dictan normas para garanti-la prestación dos servicios esenciais no ámbito de Comunidade Autónoma, establece que terán a consideración de servicios esenciais, entre outros e polo que respecta á Consellería de Agricultura, Gandería e Montes os servicios de vixilancia e os de extinción de incendios (artigo 2).</p>
<p>A motivación da concreta determinación do mínimo de actividade e da fixación do persoal preciso para asegura-lo mantemento dos específicos servicios esenciais prestados por esta consellería, é respecto a cada un deles, a seguinte:</p>
<p>-No Servicio de Defensa contra Incendios Forestais, a inprevisibilidade do feito causante da prestación do servicio esencial de vixilancia e extinción de incendios e a súa posible incidencia na seguridade e benestar da poboación.</p>
<p>-Nos Servicios de Medio Ambiente Natural e de Montes e Industrias Forestais, a realización de funcións de vixilancia de bens públicos.</p>
<p>A designación nominal do persoal que deberá cubri-los servicios fixados será feito polos delegados provinciais da Consellería de Agricultura, Gandería e Montes.</p>
<p>Polo exposto, esta consellería, en virtude das atribucións que ten conferidas pola Lei 1/1983, do 22 de febreiro, reguladora da Xunta e o seu presidente, e o Decreto 205/1990, do 15 de marzo, oído o comité de folga,</p>
<p>DISPOÑO:</p>
<p>Artigo 1º</p>
<p>Con carácter xeral o mínimo de actividade e o persoal preciso para asegura-lo mantemento dos servicios esenciais durante a folga convocada para os días 25 e 26 de setembro e que afecta ó corpo de auxiliares técnicos da Xunta de Galicia, grupo D, escala de axentes forestais, é o seguinte:</p>
<p>-Servicio de defensa contra incendios forestais.</p>
<p>Un axente forestal en cada unha das xefaturas territoriais de defensa contra incendios forestais.</p>
<p>-Servicio de medio ambiente natural.</p>
<p>Un axente forestal en cada comarca.</p>
<p>-Servicio de montes e industrias forestais.</p>
<p>Un axente forestal en cada comarca.</p>
<p>Artigo 2º</p>
<p>O persoal que debe presta-los servicios mínimos establecidos no artigo anterior serña designado polos delegados provinciais da Consellería de Agricultura,</p>
<p>Gandería e Montes, publicándose os nomes dos designados nos taboleiros de anuncios dos respectivos centros de traballo.</p>
<p>Artigo 3º</p>
<p>O incumprimento da obriga de atende-los servicios mínimos fixados nesta orde, será sancionado de conformidade coa lexislación vixente.</p>
<p>Artigo 4º</p>
<p>O disposto na presente orde non suporá ningunha limitación dos dereitos que a normativa reguladora da folga recoñece ó persoal na dita situación.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 21 de setembro de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>95-06052</p>

