---
date: '2014-03-11'
id: G0244-050314-0006
page: 10374
number: 48
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 28 de febreiro de 2014 pola que se designan novos vogais da Comisión
  Xestora do Municipio de Oza-Cesuras.
range: Orde
url: >-
  https://www.xunta.gal/dog/Publicados/2014/20140311/AnuncioG0244-050314-0006_gl.html
---
<p>Os municipios de Cesuras e Oza dos Ríos culminaron un pioneiro procedemento de fusión para constituírse nun único municipio, que deu lugar á aprobación do Decreto 83/2013, do 6 de xuño, polo que se aproba a fusión voluntaria dos municipios de Cesuras e Oza dos Ríos e se constitúe o municipio de Oza-Cesuras.</p>
    <p>O citado Decreto 83/2013, do 6 de xuño, polo que se aproba a fusión voluntaria dos municipios de Cesuras e Oza dos Ríos e se constitúe o municipio de Oza-Cesuras, na súa disposición adicional establece que, mediante orde da Vicepresidencia e Consellería de Presidencia, Administracións Públicas e Xustiza, se procederá ao nomeamento dunha comisión xestora, que se ocupará de rexer e administrar o novo municipio ata as vindeiras eleccións municipais e cuxo número de membros será igual ao de concelleiros segundo a poboación resultante do novo concello.</p>
    <p>Mediante a Orde do 7 de xuño de 2013 da Vicepresidencia e Consellería de Presidencia, Administracións Públicas e Xustiza, publicada no <em>Diario Oficial de Galicia</em> núm. 109, do 10 de xuño, procedeuse á designación dos membros da Comisión Xestora do municipio fusionado de Oza-Cesuras. </p>
    <p>Esta comisión constituíuse con data do 14 de xuño de 2013 ás 12.00 horas, como dispón o propio artigo 3 da Orde do 7 de xuño de 2013.</p>
    <p>A Comisión Xestora, en sesión extraordinaria do 26 de decembro de 2013, tomou coñecemento da renuncia presentada por María del Carmen Lesta Rodríguez a formar parte da Comisión Xestora e remitiu certificación do acordo á Vicepresidencia e Consellería de Presidencia, Administracións Públicas e Xustiza, para os efectos oportunos.</p>
    <p>A seguinte persoa na lista do BNG con dereito a acceder a ser vogal sería José Antonio Pedreira Manteiga. Constatouse formalmente que non existe presentado escrito ningún de renuncia ao seu dereito a ser concelleiro como membro da lista do BNG nas eleccións ao municipio de Cesuras nin tampouco renuncia ao seu posible dereito a ser vogal da Comisión Xestora de Oza-Cesuras.</p>
    <p>A designación do novo vogal faise seguindo os mesmos criterios de repartición utilizados para as eleccións municipais e segundo os resultados producidos nestas no conxunto dos municipios afectados.</p>
    <p>Para esta designación débense tomar os cocientes de cada formación, asignándolles un número na lista ata chegar ao número total de vogais.</p>
    <p>En consecuencia, no exercicio das facultades outorgadas polo Decreto 72/2013, do 25 de abril, polo que establece a estrutura orgánica da Vicepresidencia e Consellería de Presidencia, Administracións Públicas e Xustiza, de conformidade co disposto polo artigo 39 da Lei 5/1997, do 22 de xullo, reguladora da Administración local de Galicia, e dándolle cumprimento ao establecido na disposición adicional do Decreto 83/2013, do 6 de xuño, polo que se aproba a fusión voluntaria dos municipios de Cesuras e Oza dos Ríos e se constitúe o municipio de Oza-Cesuras,</p>
    <h2>DISPÓN:</h2>
    <p>Artigo 1. <em>Obxecto</em></p>
    <p>Constitúe o obxecto desta orde a designación dun novo membro da Comisión Xestora do Municipio de Oza-Cesuras en substitución de María del Carmen Lesta Rodríguez que presentou escrito de renuncia a formar parte da Comisión Xestora de Oza- Cesuras.</p>
    <p>Artigo 2. <em>Designación dun novo membro da Comisión Xestora</em></p>
    <p>O novo membro da Comisión Xestora do municipio de Oza-Cesuras en substitución da designada María del Carmen Lesta Rodríguez será:</p>
    <p>José Antonio Pedreira Manteiga.</p>
    <p>Disposición derradeira. <em>Entrada en vigor</em></p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 28 de febreiro de 2014</p>
    <footer><p>Alfonso Rueda Valenzuela<br>Vicepresidente e conselleiro de Presidencia,Administracións Públicas e Xustiza</p></footer>

