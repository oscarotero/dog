---
date: '2017-04-07'
id: O150-310317-0005
page: 16647
number: 69
agency: Escola Galega de Administración Pública
section: III. Outras disposicións.
title: >-
  RESOLUCIÓN do 31 de marzo de 2017 pola que se convocan cursos de linguaxe
  administrativa galega para o persoal que preste servizo na Administración
  xeral da Comunidade Autónoma de Galicia e das entidades públicas instrumentais
  do sector público autonómico.
range: Resolución
url: >-
  https://www.xunta.gal/dog/Publicados/2017/20170407/AnuncioO150-310317-0005_gl.html
---
<p>A Lei 3/1983, de normalización lingüística, ao abeiro do disposto na Constitución española e o Estatuto de autonomía de Galicia, establece que o galego é lingua oficial en Galicia. En consonancia con isto, recoñécelles aos cidadáns o dereito de usalo, oralmente e por escrito, nas súas relacións coa Administración pública no ámbito territorial da comunidade autónoma. Ademais, para facer efectivo ese dereito, mándalles aos poderes públicos autonómicos que vaian capacitando, progresivamente, no uso do galego o persoal que traballa ao servizo da Administración xeral da Comunidade Autónoma de Galicia e das entidades públicas instrumentais do sector público autonómico.</p>
    <p>Entre as funcións e competencias da Secretaría Xeral de Política Lingüística figura a promoción e o ensino da lingua galega, concretados, ademais de noutros campos, na coordinación de formación de lingua galega dirixidos, entre outros colectivos, aos funcionarios públicos. A capacitación lingüística en galego do persoal ao servizo das administracións públicas de Galicia tamén é un dos fins da Escola Galega de Administración Pública, segundo o que establece a Lei 4/1987.</p>
    <p>A estrutura e o contido destes cursos regúlaos a Orde do 13 de xuño de 2011 (DOG do 24 de xuño). </p>
    <p>Mediante acordo asinado entre a Consellería de Cultura, Educación e Ordenación Universitaria e a EGAP establécense as condicións polas que se rexerá a colaboración entre ambos os dous organismos para potenciar actividades de normalización do uso do galego na Administración autonómica, especialmente no campo da formación do persoal ao servizo da Administración xeral da Comunidade Autónoma de Galicia e das entidades públicas instrumentais do sector público autonómico.</p>
    <p>Por todo isto, </p>
    <h2>RESOLVO:</h2>
    <p>Convocar, en colaboración coa Consellería de Cultura, Educación e Ordenación Universitaria, a través da Secretaría Xeral de Política Lingüística, os cursos de linguaxe administrativa galega, cuxas bases, características e contidos son detallados no anexo desta resolución.</p>
    <p>Santiago de Compostela, 31 de marzo de 2017</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>Anexo</h2>
    <p>Primeiro. Obxecto</p>
    <p>Convócase, en colaboración coa Secretaría Xeral de Política Lingüística, os seguintes cursos de linguaxe administrativa galega: na modalidade de teleformación, 5 edicións de nivel medio e seis edicións de nivel superior e na modalidade presencial, unha edición de nivel medio e dúas de nivel superior. O número de prazas por edición será de 25.</p>
    <p>Os cursos desenvolveranse nas datas que se sinalan no seguinte cadro:</p>
    <table>
     <tbody>
      <tr>
       <td colspan="4">FC17182 Curso medio de linguaxe administrativa galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Exame final</td>
      </tr>
      <tr>
       <td>Teleformación</td>
       <td>75</td>
       <td>24.4.2017 ao 25.6.2017</td>
       <td>3 de xullo</td>
      </tr>
      <tr>
       <td>Teleformación</td>
       <td>75</td>
       <td>18.9.2017 ao 19.11.2017</td>
       <td>23 de novembro</td>
      </tr>
      <tr>
       <td>Teleformación</td>
       <td>75</td>
       <td>18.9.2017 ao 19.11.2017</td>
       <td>23 de novembro</td>
      </tr>
      <tr>
       <td>Teleformación</td>
       <td>75</td>
       <td>18.9.2017 ao 19.11.2017</td>
       <td>23 de novembro</td>
      </tr>
      <tr>
       <td>Teleformación</td>
       <td>75</td>
       <td>18.9.2017 ao 19.11.2017</td>
       <td>23 de novembro</td>
      </tr>
     </tbody>
    </table>
    <table>
     <tbody>
      <tr>
       <td colspan="4">FC17183 Curso medio de linguaxe administrativa galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Exame final</td>
      </tr>
      <tr>
       <td>Presencial</td>
       <td>75</td>
       <td>24.4.2017 ao 22.6.2017</td>
       <td>3 de xullo</td>
      </tr>
     </tbody>
    </table>
    <table>
     <tbody>
      <tr>
       <td colspan="4">FC17185 Curso superior de linguaxe administrativa galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Exame final</td>
      </tr>
      <tr>
       <td>Teleformación</td>
       <td>75</td>
       <td>24.4.2017 ao 25.6.2017</td>
       <td>3 de xullo</td>
      </tr>
      <tr>
       <td>Teleformación</td>
       <td>75</td>
       <td>18.9.2017 ao 19.11.2017</td>
       <td>25 de novembro</td>
      </tr>
      <tr>
       <td>Teleformación</td>
       <td>75</td>
       <td>18.9.2017 ao 19.11.2017</td>
       <td>25 de novembro</td>
      </tr>
      <tr>
       <td>Teleformación</td>
       <td>75</td>
       <td>18.9.2017 ao 19.11.2017</td>
       <td>25 de novembro</td>
      </tr>
      <tr>
       <td>Teleformación</td>
       <td>75</td>
       <td>18.9.2017 ao 19.11.2017</td>
       <td>25 de novembro</td>
      </tr>
      <tr>
       <td>Teleformación</td>
       <td>75</td>
       <td>18.9.2017 ao 19.11.2017</td>
       <td>25 de novembro</td>
      </tr>
     </tbody>
    </table>
    <table>
     <tbody>
      <tr>
       <td colspan="4">FC17184 Curso superior de linguaxe administrativa galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Exame final</td>
      </tr>
      <tr>
       <td>Presencial</td>
       <td>75</td>
       <td>24.4.2017 ao 22.6.2017</td>
       <td>3 de xullo</td>
      </tr>
      <tr>
       <td>Presencial</td>
       <td>75</td>
       <td>18.9.2017 ao 15.11.2017</td>
       <td>25 de novembro</td>
      </tr>
     </tbody>
    </table>
    <p>Segundo. Requisitos dos participantes</p>
    <p>a) Os cursos van dirixidos aos empregados públicos e ás empregadas públicas destinados na Administración xeral da Comunidade Autónoma de Galicia e das entidades públicas instrumentais do sector público autonómico que accedan a formación continua e que se atopen en situación de servizo activo, permiso por parto ou maternidade, adopción ou acollemento ou excedencia polo coidado dun fillo ou dun familiar. Exceptúase o persoal docente da Consellería de Cultura, Educación e Ordenación Universitaria e o persoal do Servizo Galego de Saúde. Non se entende por tal, os empregados públicos da escala de saúde pública e Administración sanitaria creada pola Lei 17/1989, do 23 de outubro, de creación de escalas de persoal sanitario ao servizo da Comunidade Autónoma de Galicia.</p>
    <p>Toda persoa solicitante que ao inicio do curso se atope en situación de baixa laboral por incapacidade temporal quedará automaticamente excluída da listaxe do persoal seleccionado.</p>
    <p>b) Para acceder a estes cursos é necesario ter validado ou superado, na data de publicación desta resolución, algún dos cursos que a continuación se indican:</p>
    <p>Para optar ao curso superior:</p>
    <p>– O curso medio de linguaxe xurídica galega, o curso medio de linguaxe administrativa galega ou calquera dos cursos equivalentes a estes que se establecen no artigo 5.2 da Orde do 13 de xuño de 2011 pola que se regulan os cursos de linguaxe administrativa e xurídica galegas (DOG núm. 121, do 24 de xuño).</p>
    <p>Para optar ao curso medio:</p>
    <p>– O curso Celga 4, os cursos de iniciación e perfeccionamento de lingua galega, o curso básico de linguaxe administrativa galega, o curso básico de linguaxe xurídica ou o curso básico de linguaxe administrativa sanitaria, segundo se establece no artigo 4.4 da Orde do 13 de xuño de 2011 pola que se regulan os cursos de linguaxe administrativa e xurídica galegas (DOG núm. 121, do 24 de xuño). </p>
    <p>Terceiro. Solicitudes</p>
    <p>a) O persoal que desexe participar no curso convocado nesta resolución deberá cubrir o formulario de matrícula telemática na páxina web da EGAP &lt;http://egap.xunta.gal/matricula&gt;, non sendo admisibles outras formas de solicitude. As solicitudes cubertas adecuadamente entenderanse presentadas na EGAP no enderezo da internet &lt;http://egap.xunta.gal/matricula&gt; unha vez que se complete correctamente o proceso de matriculación. As persoas que, de seren seleccionadas, desexen recibir os correspondentes avisos deberán facilitar unha conta de correo electrónico e un número de teléfono móbil.</p>
    <p>b) Cada persoa só poderá solicitar unha edición do curso convocado.</p>
    <p>c) A falsidade ou a ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>d) Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, non se axusten ao formulario de solicitude ou sexan presentadas fóra de prazo.</p>
    <p>e) As persoas solicitantes dun curso na modalidade de teleformación deberán dispor dun equipamento informático que cumpra os seguintes requisitos técnicos:</p>
    <p>― Un ordenador con conexión á internet.</p>
    <p>― Calquera navegador web co plugin de flash.</p>
    <p>― A conta de correo electrónico especificada na solicitude.</p>
    <p>― Un micrófono.</p>
    <p>f) No caso de que os interesados necesiten presentar documentación complementaria que acredite circunstancias específicas (discapacidade, permiso de maternidade, etc. ) para os efectos da selección, remitirán á EGAP unha copia do formulario de matrícula e a dita documentación por correo electrónico ao enderezo &lt;xestion.egap@xunta.gal&gt;, sen prexuízo do dereito á presentación de acordo co disposto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A dita documentación deberá presentarse dentro do prazo a que fai referencia a letra g) desta base.</p>
    <p>g) O prazo de presentación de solicitudes será de dez días naturais contados a partir do seguinte ao da publicación desta resolución no Diario Oficial de Galicia.</p>
    <p>h) Os formularios poderán ser obtidos e cubertos desde as 8.00 horas da data de inicio do prazo de presentación de solicitudes e ata as 14.00 horas da data de finalización.</p>
    <p>i) As dúbidas, as dificultades técnicas e máis as solicitudes de información serán atendidas pola EGAP a través dos números de teléfono 981 54 62 57 , 981 54 62 54, 981 54 63 35 ou o enderezo de correo electrónico &lt;xestion.egap@xunta.gal&gt;. A EGAP adoptará as medidas necesarias para facilitar a presentación de solicitudes.</p>
    <p>Cuarto. Criterios de selección</p>
    <p>a) Os criterios selectivos que serán empregados son os sinalados con carácter xeral na Resolución da Escola Galega de Administración Pública do 4 de xaneiro de 2008 (DOG núm. 7, do 10 de xaneiro).</p>
    <p>Para os efectos do previsto no punto segundo da citada resolución, o baremo que se empregará para a selección establécese sobre unha base de 100 puntos, dos que o 60 % estará vinculado ao número de horas de formación recibidas nos dous últimos anos e o 40 % restante á antigüidade na Administración.</p>
    <p>Os empates desfaranse de acordo co resultado do sorteo ao que se refire o artigo 9 do Regulamento de selección de persoal da Administración da Comunidade Autónoma de Galicia, aprobado polo Decreto 95/1991, do 20 de marzo (DOG núm. 58, do 25 de marzo). </p>
    <p>b) A selección do alumnado farase de forma conxunta para cada curso. Unha vez seleccionado, o alumnado será asignado a cada unha das edicións por orde alfabética. As vacantes que se produzan cubriranse automaticamente de acordo coa orde de reserva.</p>
    <p>c) No caso de que non haxa un suficiente número de solicitantes que cumpran os requisitos do curso, poderá completarse o número de alumnos asignado co persoal ao servizo da Administración de xustiza que preste os seus servizos fóra da Comunidade Autónoma de Galicia ou mediante a apertura dun novo prazo de presentación de solicitudes.</p>
    <p>d) Quedarán excluídas aquelas persoas que estean en posesión da certificación ou diploma dos cursos equivalentes (de linguaxe administrativa, de linguaxe xurídica galega e de linguaxe xurídica galega para asesores xurídicos da Xunta de Galicia) expedidos pola Escola Galega de Administración Pública ou homologados pola Secretaría Xeral de Política Lingüística, ou por calquera dos certificados aos que se refire a Orde do 13 de xuño de 2011 (DOG núm. 121, do 24 de xuño).</p>
    <p>Quinto. Publicación das relacións do alumnado seleccionado</p>
    <p>a) A EGAP publicará na súa páxina web &lt;http://egap.xunta.gal&gt; unha relación das persoas seleccionadas para participar en cada curso, así como un número adecuado de reservas. </p>
    <p>O prazo de presentación de alegacións será de cinco días naturais desde o día seguinte á súa publicación. </p>
    <p>Ademais, quen facilite os correspondentes datos na solicitude, será informado da súa selección a través do correo electrónico e da mensaxaría telefónica. Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda, todo isto de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). </p>
    <p>b) Transcorrido o prazo de alegacións, a EGAP publicará na súa páxina web &lt;http://egap.xunta.gal&gt; a listaxe definitiva de persoas admitidas no curso.</p>
    <p>Sexto. Presentación da documentación</p>
    <p>Nun prazo de tres días hábiles desde a publicación da listaxe definitiva de admitidos, as persoas seleccionadas deberán achegar por correo electrónico ao enderezo &lt;xestion.egap@xunta.gal&gt;, xunto cunha copia do formulario de solicitude, a seguinte documentación:</p>
    <p>a) Para o curso superior:</p>
    <p>Unha copia escaneada da certificación que acredite a superación ou a validación do curso medio de linguaxe xurídica galega, o curso medio de linguaxe administrativa galega ou calquera dos cursos equivalentes a estes que se establecen no artigo 5.2 da Orde do 13 de xuño de 2011 pola que se regulan os cursos de linguaxe administrativa e xurídica galegas (DOG núm. 121, do 24 de xuño). </p>
    <p>Quedando excluídos deste requisito aqueles alumnos seleccionados que tiveran realizado o curso medio a través da Escola Galega de Administración Pública.</p>
    <p>b) Para o curso medio:</p>
    <p>Unha copia escaneada da certificación que acredite a superación ou a validación do Celga 4, dos cursos de iniciación e perfeccionamento da lingua galega, do curso básico de linguaxe administrativa galega, do curso básico para o persoal da Administración de xustiza ou o curso básico de linguaxe administrativa sanitaria.</p>
    <p>A falta de presentación destes documentos acreditativos dará lugar á exclusión da persoa solicitante previamente seleccionada.</p>
    <p> Todo isto, sen prexuízo do dereito á presentación de acordo co disposto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Sétimo. Cambios ou substitucións na selección, renuncia e asistencia</p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar ás actividades formativas:</p>
    <p>Por causa de forza maior suficientemente acreditada.</p>
    <p>Por necesidades do servizo debidamente motivadas por parte dos responsables dos centros directivos.</p>
    <p>Por outras causas xustificadas documentalmente.</p>
    <p>b) A renuncia debe serlle comunicada por escrito á EGAP mediante o modelo de renuncia publicado na páxina web da escola cunha antelación mínima de tres días hábiles anteriores ao inicio do curso. Para isto débese utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro) o enderezo de correo electrónico &lt;xestion.egap@xunta.gal&gt;. </p>
    <p>c) As persoas que incumpran o previsto nos parágrafos a) e b) pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde a finalización desta actividade.</p>
    <p>3. A asistencia:</p>
    <p>a) Curso presencial: </p>
    <p>1. A asistencia ás clases é obrigatoria. A ausencia de cada un dos asistentes non poderá ser superior ao 10 % (6 horas) das horas lectivas do curso. </p>
    <p>2. Durante a realización das actividades formativas levarase un control permanente de asistencias. Pódense realizar controis de asistencia extraordinarios. </p>
    <p>b) Cursos teleformación: </p>
    <p>É obrigatoria a asistencia puntual á proba presencial final do curso.</p>
    <p>– As faltas de asistencia: </p>
    <p>A falta de asistencia á proba de avaliación final deberá xustificarse documentalmente ante os responsables do curso nun prazo máximo de 10 días contados a partir do día da finalización da actividade. </p>
    <p>As persoas que incumpran o previsto nos parágrafos a) e b) perderán o dereito ao certificado de participación no curso. </p>
    <p>– Seguimento das actividades: </p>
    <p>As persoas que non completen o 75 % das actividades e tarefas propostas pola titoría pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade. </p>
    <p>Oitavo. Contido e avaliación dos cursos</p>
    <p>1. Curso na modalidade presencial.</p>
    <p>a) Cada curso presencial terá unha duración de 75 horas, distribuídas da seguinte maneira: 60 horas lectivas, coa obrigada presenza do alumnado nas aulas, e 15 horas de tratamento individualizado conducentes a que cada alumno/a elabore e presente un traballo, de carácter obrigatorio, programado polo/a profesor/a e nel impartiranse os contidos sinalados na Orde do 13 de xuño de 2011 (DOG núm. 121, do 24 de xuño). </p>
    <p>b) A asistencia ás clases é obrigatoria. A ausencia, xustificada ou non de cada asistente non poderá superar o 10 % (6 horas) da duración lectiva do curso. Durante o desenvolvemento das actividades formativas levarase un control permanente de asistencias. Poderanse realizar controis de asistencia extraordinarios. </p>
    <p>c) A avaliación que se efectúe nestes cursos basearase no principio de avaliación progresiva e continua. Terase en conta o dominio da materia, o traballo diario na aula e a realización das actividades e das probas programadas. </p>
    <p>Para poder superar os cursos de linguaxe administrativa na modalidade presencial, é necesario cumprir unha serie de requisitos obrigatorios: </p>
    <p>– Adecuada realización das actividades programadas. O alumnado deberá realizar as seguintes actividades obrigatorias que serán avaliadas: </p>
    <p>• Un traballo final feito fóra da aula polos/as alumnos/as. Para os cursos superiores a extensión mínima do traballo é de oito páxinas e para os cursos medios é de cinco páxinas. Os traballos constarán das seguintes partes: un ou varios documentos orixinais; a corrección ou, se é o caso, tradución mellorada dese(s) documento(s); un comentario razoado dos cambios introducidos. </p>
    <p>• Cinco tarefas de aula nas cales se traballarán os contidos referidos aos bloques de documentación, oralidade e sociolingüística. </p>
    <p>Estas actividades deben ser presentadas nos prazos estipulados na programación didáctica do curso. A non presentación das actividades obrigatorias suporá a perda automática do dereito a participar no exame final presencial. </p>
    <p>– O alumnado deberá realizar dúas probas finais, unha escrita e outra oral.</p>
    <p>– Para adquirir o dereito ao diploma é necesario superar o conxunto das partes, actividades obrigatorias e probas finais, segundo o sistema de avaliación establecido pola Secretaría Xeral de Política Lingüística, e cumprir os demais requisitos sinalados con anterioridade.</p>
    <p>2. Cursos na modalidade de teleformación. </p>
    <p>A avaliación que se efectúe nestes cursos será progresiva e continua, e terá en conta, entre outros elementos, o dominio da materia tratada na aula virtual e a realización das actividades e das probas programadas. </p>
    <p>Para poder superar os cursos de linguaxe administrativa na modalidade de teleformación, é necesario cumprir unha serie de requisitos obrigatorios na súa totalidade: </p>
    <p>– Adecuada realización das actividades programadas. O alumnado deberá realizar as seguintes actividades obrigatorias e avaliables: </p>
    <p>• Oito tarefas, segundo a disposición e as características que se determinen na guía didáctica do curso. </p>
    <p>• Todas as prácticas de autorresolución dispostas nos módulos da teoría. </p>
    <p>Estas actividades deben ser presentadas nos prazos estipulados na programación didáctica do curso. A non presentación das actividades obrigatorias suporá a perda automática do dereito a participar no exame final presencial. </p>
    <p>– Dúas probas finais, unha escrita e outra oral, de carácter presencial. </p>
    <p>– Para adquirir o dereito ao diploma é necesario superar o conxunto das partes, actividades obrigatorias e probas finais, segundo o sistema de avaliación establecido pola Secretaría Xeral de Política Lingüística, e cumprir os demais requisitos sinalados con anterioridade. </p>
    <p>Noveno. Profesorado</p>
    <p> A Consellería, a proposta da Secretaría Xeral de Política Lingüística, designará o profesorado encargado de impartir os cursos de entre as persoas que estean na situación de execución provisional e/ou firme das sentenzas recaídas que declaran a súa condición de persoal laboral indefinido non fixo da Xunta de Galicia, e realizará todos os trámites legais necesarios para a súa contratación, que se efectuará segundo a modalidade contractual que en cada caso sexa pertinente.</p>
    <p>Unha vez rematados os cursos, o profesorado deberá entregar nos respectivos gabinetes provinciais de normalización lingüística a seguinte documentación: </p>
    <p>A acta final do curso e, de ser o caso, as probas finais que avaliase xunto cos cadernos de avaliación correspondentes.</p>
    <p>Décimo. Normativa aplicable</p>
    <p>Todas as actividades que se realicen neste curso faranse en galego e ateranse, no tocante á normativa e ao uso correcto do idioma (tal e como determina a disposición adicional da Lei 3/1983, de normalización lingüística), ao establecido pola Real Academia Galega na sesión plenaria do 12 de xullo do ano 2003. Respectarase escrupulosamente a toponimia oficial nos termos previstos no artigo 10 da Lei de normalización lingüística.</p>
    <p>Décimo primeiro. Incidencias</p>
    <p>a) A EGAP e a Secretaría Xeral de Política Lingüística resolverán aquelas incidencias que poidan producirse no desenvolvemento e a xestión dos cursos, e poderán suprimir algún, ampliar novas edicións da programación ou programar outros cursos diferentes cando así veña exixido por circunstancias que lle afecten á súa organización ou docencia. Correspóndelle á EGAP, en colaboración coa Secretaría Xeral de Política Lingüística, prover canto sexa necesario para a execución e o cumprimento desta resolución.</p>
    <p>b) A EGAP e a Secretaría Xeral de Política Lingüística poderán modificar o desenvolvemento e os contidos dos cursos, as datas e os lugares, así como resolver todas as continxencias que poidan xurdir.</p>
    <p>c) No suposto de que o número de admitidos sexa inferior ao 50 % das prazas convocadas, a EGAP e a Secretaría Xeral de Política Lingüística resérvanse o dereito a suspender, cancelar ou agrupar varias edicións dos cursos, caso no que empregarán os medios de notificación ás persoas interesadas previstos na normativa vixente.</p>
    <p>d) A realización dos cursos queda condicionada á existencia de crédito orzamentario axeitado e dispoñible e á autorización correspondente do gasto.</p>
    <p>e) As reclamacións presentadas en relación coa cualificación outorgada nas actividades formativas serán obxecto de estudo por unha comisión técnica de avaliación, formada polo/a subdirector/a xeral de Política Lingüística, polo coordinador dos cursos de linguaxes específicas e por unha lingüista da Secretaría Xeral de Política Lingüística. Os informes elaborados pola comisión seranlle remitidos á EGAP, que resolverá en consecuencia.</p>

