---
date: '1998-09-28'
id: 640E
page: 10
number: 188
agency: CONCELLO DE NOIA
section: VI. ANUNCIOS
title: >-
  Anuncio da aprobación inicial do proxecto de estatutos da Asociación
  Administrativa de Cooperación da UE-3 San Lázaro.
range: Anuncio
url: 'https://www.xunta.gal/dog/Publicados/1998/19980928/Anuncio640E_gl.html'
---
<p>O Pleno da Corporación Municipal, en sesión do 31 de xullo de 1998, acordou aprobar inicialmente o proxecto de estatutos da Asociación Administrativa de Cooperación da UE-3 San Lázaro.</p>
<p>Sométese a información pública polo prazo de vinte días, mediante a publicación do anuncio no DOG e nun dos xornais de maior difusión da provincia.</p>
<p>O prazo de exposición ó público entenderase aberto desde a data de publicación ata o remate dos vinte días contados desde a súa publicación no DOG. A documentación atópase na Secretaría do Concello.</p>
<p>O presente anuncio servirá de notificación nos termos dos artigos 59 da Lei 30/1992, do 26 de novembro, de réxime xurídico das administracións públicas e do procedemento administrativo común (LRX-PAC), para tódolos propietarios e interesados directamente que, por resultaren descoñecidos ou ignorado o seu enderezo, non poden ser notificados persoalmente.</p>
<p>Noia, 20 de agosto de 1998.</p>
<p>Mª Carmen Abeijón García</p>
<p>Alcaldesa-presidenta</p>
<p>O proxecto de estatutos aprobados é o seguinte:</p>
<p>Estatutos</p>
<p>Capítulo I</p>
<p>Denominación, domicilio, obxecto, tutela</p>
<p>e duración</p>
<p>Artigo 1º.-Denominación.</p>
<p>Baixo a denominación de Asociación Administrativa de Cooperación da Unidade de Execución San Lázaro-3, os propietarios dos terreos sitos na devandita unidade de execución constitúen unha entidade urbanística colaboradora con personalidade xurídica propia, de carácter xurídico-administrativo, e que actuará coa capacidade de obrar e coas atribucións que, para o efecto, lle confiren os artigos 139.3º, 140 e 141 da LESGA e os artigos 24.3º e 192.1º do Regulamento de xestión (RX) e estará formada polos propietarios dos terreos sitos no ámbito de actuación referida que, cando menos, representen o 25% da superficie total da referida unidade de execución.</p>
<p>Debido ó seu carácter administrativo, a asociación dependerá nesta orde da Administración municipal do Concello de Noia e son impugnables os acordos daquela ante esta en alzada, conforme o disposto no artigo 29 do RX.</p>
<p>A personalidade xurídica entenderase adquirida desde a inscrición da asociación no rexistro de Entidades Urbanísticas Colaboradoras.</p>
<p>Artigo 2º.-Domicilio.</p>
<p>O domicilio da entidade referida establécese en Rosalía de Castro, nº 2, en Noia, podendo cambiar en calquera momento de domicilio por decisión do seu correspondente órgano de goberno, o que lle será comunicado á Administración actuante.</p>
<p>Artigo 3º.-Obxecto.</p>
<p>A Asociación Administrativa de Cooperación ten por obxecto:</p>
<p>a) Ofrecerlle á Administración actuante suxestións, estudios, medios e todo tipo de achegas que redunden nunha maior eficacia e transparencia do proceso urbanizador da unidade de execución San Lázaro-3.</p>
<p>b) Xestiona-la concesión dos beneficios fiscais que procedan.</p>
<p>c) Colaborar coa Administración para o cobramento das cotas de urbanización.</p>
<p>d) Examina-lo investimento das cotas de urbanización que se pagaron por anticipado, formulando diante da Administración actuante os reparos oportunos.</p>
<p>e) Promover coa Administración actuante empresas mixtas, conforme o disposto no artigo 187 do RX, para a redacción de proxectos técnicos e para a execución das obras de urbanización na unidade de execución antedita.</p>
<p>f) Auxiliar á Administración na vixilancia da execución das obras e dirixirse a ela denunciando os defectos que se observen e propoñendo medidas para o máis correcto desenvolvemento destas.</p>
<p>Artigo 4º.-Finalidades.</p>
<p>Son finalidades da asociación administrativa de cooperación as seguintes:</p>
<p>-Verifica-la documentación dos titulares afectados.</p>
<p>-Axiliza-lo proxecto de reparcelación e a tramitación dos respectivos expedientes necesarios para a culminación do proceso urbanizador o máis axiña posible.</p>
<p>-Colaborar no control da realización das obras de urbanización.</p>
<p>Para o cumprimento das súas finalidades, a asociación porá á disposición da Administración actuante, entre outros, os seguintes medios:</p>
<p>a) Documentación acreditativa da titularidade dos predios polos respectivos propietarios, con indicación das cargas e gravames recaídos sobre elas, incluso o dereito real de hipoteca. A este respecto admitirase como título o compromiso de compra, sempre que este se encontre no Rexistro da Propiedade.</p>
<p>Para a cuantificación da superficie dos respectivos soares, os propietarios afectados pola unidade de execución achegarán á asociación plano acoutado de cada unha delas, autorizado por técnico competente e subscrito polo titular e os lindeiros.</p>
<p>b) Propoñerlle á Administración actuante, sempre que non se constituíse unha empresa mixta con ese fin, o proxecto de reparcelación cos requisitos establecidos, no que lle corresponda nos artigos 71 ó 180 do RX, ó que se unirá o estudio de detalle para a súa tramitación e aprobación simultánea.</p>
<p>c) A asociación ingresará na conta específica da Administración actuante ou da empresa mixta, de se-lo caso, as cotas de urbanización establecidas, as que se determinarán en proporción ó valor dos soares que lle sexan adxudicados na reparcelación, unha vez deducidos os terreos e dereitos de cesión gratuíta, todo iso axustado ós artigos 155.1º e 188.1º do RX.</p>
<p>A entidade recadará as cantidades necesarias para satisfacer por cada propietario, en proporción á súa cota de participación, para sufraga-los gastos correspondentes a honorarios profesionais, gastos e taxas de tramitación e importe de execución das obras, ata acada-la adxudicación das parcelas edificables urbanizadas ós propietarios dos terreos orixinarios para a súa edificación ou transmisión a terceiros, valéndose, para o efecto, e para aqueloutros fins incardinados ós referidos, de tódalas atribucións que as leis e regulamentos lles confiren ás entidades urbanísticas colaboradoras.</p>
<p>A aprobación do proxecto de reparcelación producirá a afección real das parcelas adxudicadas ó cumprimento das cargas e pagamentos dos gastos.</p>
<p>No suposto de que algún dos propietarios non aboase as cotas prefixadas, no prazo requirido para o pagamento voluntario, unha vez requirido conforme o determinado no artigo 95 da LRXPA, solicitarase da Administración actuante a aplicación da vía de constrinximento contra os morosos.</p>
<p>Para o cumprimento dos seus fins, a entidade realizará tódalas operacións necesarias para a defensa dos intereses comúns dela e dos seus asociados.</p>
<p>Artigo 5º.-Tutela.</p>
<p>A entidade actúa baixo a tutela do Concello de Noia.</p>
<p>Para o exercicio da antedita tutela correspóndelle á Administración actuante:</p>
<p>a) Dar audiencia nos estatutos ós propietarios non promotores da asociación, para que poidan formula-las alegacións e, de se-lo caso, para a súa incorporación a esta.</p>
<p>b) Aprobar definitivamente os estatutos, logo da súa publicación no BOP e no DOG, polo período legalmente establecido e, de se-lo caso, as modificacións posteriores que poidan ser propostas, unha vez aprobadas polo correspondente órgano da asociación.</p>
<p>c) Aproba-la contitución da asociación como entidade urbanística colaboradora, enviando o acordo e a escritura da súa constitución ó Rexistro de Entidades Urbanísticas Colaboradoras para a súa inscrición.</p>
<p>d) Utilliza-la vía de constrinximento para o cobramento das cantidades debidas por calquera dos propietarios afectados pola unidade de execución, chegando incluso á expropiación dos predios destes a favor dos restantes propietarios, en proporción ás súas cotas, cando algún deles manifestara de forma inequívoca o seu desinterese polo proceso urbanizador dos citados terreos sitos na unidade de execución.</p>
<p>e) Resolver en alzada os recursos contra os acordos da entidade urbanística colaboradora.</p>
<p>f) Tódalas restantes atribucións que resulten da lexislación urbanística que lle afecte.</p>
<p>Artigo 6º.-Duración.</p>
<p>A duración da actividade da entidade colaboradora establécese nun ano, período previsto para a redacción e tramitación dos proxectos pola Administración actuante, adxudicación das parcelas edificables ós propietarios dos predios orixinarios e a realización da totalidade das obras de urbanización, podendo prorrogarse este prazo ata o momento da recepción definitiva das obras polo Concello de Noia.</p>
<p>Ó termo do prazo indicado a entidade disolverase logo da liquidación dos créditos e débedas que tiveran lugar.</p>
<p>Capítulo II</p>
<p>Requisitos de incorporación</p>
<p>Artigo 7º</p>
<p>Tódolos propietarios teñen o dereito de pertencer e participar na asociación, así como o deber de cumprir coas obrigas que esta determine para a xeneralidade dos seus membros, exercendo o seu dereito de forma individual e soportando as obrigas en proporción ás súas cotas de participación.</p>
<p>Ademais dos promotores, que represetan máis do 25% da superficie total da unidade de execución, poderán pertencer a ela o resto dos propietarios dos predios afectados que acepten estes estatutos.</p>
<p>Os propietarios non promotores disporán dun prazo de 15 días, contados desde o seguinte á notificación da publicación do acordo de aprobación inicial destes estatutos no BOP en no DOG, para solicita-la súa incorporación á asociación administrativa de cooperación, salvo que nese prazo se presentasen alegacións que conveñan ós seus dereitos.</p>
<p>No caso de que presentasen alegacións, disporán doutros 10 días para incorporarse á entidade, contados desde o seguinte ó da notificación da resolución relativa á consideración das alegacións presentadas.</p>
<p>Os propietarios que decidisen non incorporarse á asociación administrativa de cooperación nos prazos indicados anteriormente, estarán obrigados igualmente a sufraga-los gastos de proceso urbanizador da unidade de execución en proporción ás súas cotas de participación, sen que poidan constituírse noutra asociación diferente tal como determina o artigo 102.1º do RX.</p>
<p>Capítulo III</p>
<p>Órganos de goberno e Administración</p>
<p>Artigo 8º</p>
<p>Son órganos de goberno da Asociación Administrativa de Cooperación: a asemblea e a presidencia.</p>
<p>Artigo 9º.</p>
<p>A asemblea estará integrada por tódolos propietarios afectados pola unidade de execución que se incorporasen á Asociación Administrativa de Cooperación ou, de se-lo caso, os seus representantes e, cando proceda, o representante do Ministerio Fiscal.</p>
<p>Tódolos membros da asociación, incluídos os disidentes e os que non asistisen ás reunións, quedarán sometidos ós acordos adoptados validamente.</p>
<p>Son atribucións da asemblea:</p>
<p>a) Elixir e destituí-lo seu presidente e o secretario-contador.</p>
<p>b) Aproba-las propostas presentadas polo presidente, especialmente relativas á recadación das cotas de urbanización e a adxudicación das parcelas edificables resultantes ós propietarios dos terreos orixinarios, ben individual ou conxuntamente, con estricto cumprimento da lexislación aplicable, respecto á súa localización, superficie e aproveitamento.</p>
<p>c) Proposta de modificación dos estatutos.</p>
<p>d) Proceder, no seu día, á liquidación e disolución.</p>
<p>e) Calquera outro asunto que afecte, con carácter relevante, á vida da entidade.</p>
<p>Artigo 10º</p>
<p>As convocatorias da asemblea serán realizadas polo secretario por orde do presidente, con 10 días de antelación á data na que terá lugar a dita convocatoria, mediante carta certificada dirixida a cada un dos seus membros, indicando a hora e o lugar da reunión, establecendo que se considera realizada unha segunda convocatoria unha vez transcorrida unha hora da fixada para a primeira, se nesta non se conseguise o quórum suficiente.</p>
<p>Considérase quórum suficiente cando á asemblea asistan máis da metade dos seus compoñentes.</p>
<p>Ó escrito da convocatoria xuntaráselle a orde do día dos asuntos que se van tratar e, de se-lo caso, copia da acta da sesión anterior.</p>
<p>Se na segunda convocatoria tampouco se conseguise quórum suficiente para a súa realización, efectuarase unha nova convocatoria coa mesma orde do día, que terá lugar ós 10 días da non realizada. Se nesta reunión tampouco se acadase o quórum suficiente, a asemblea realizarase cos que asistisen, sempre que o seu número non sexa inferior ó 25% do total dos asociados e, noutro caso, o presidente porá o seu cargo á disposición da asemblea coa finalidade de que na próxima reunión convocada para o efecto se elixa novo presidente.</p>
<p>As sesións da asemblea desenvolveranse conforme o previsto na orde do día da convocatoria. Na rolda de intervencións, rogos e preguntas formularanse por escrito dirixido á presidencia con, cando menos, 24 horas de antelación á realización da sesión.</p>
<p>Os acordos da asemblea faranse constar nas correspondentes actas, que serán ordenadas cronoloxicamente porlo secretario-contador no correspondente libro, unha vez aprobadas, co visto e prace do presidente.</p>
<p>As certificacións das actas serán igualmente asinadas polo secretario-contador co visto e prace do presidente.</p>
<p>Artigo 11º</p>
<p>Os acordos da asemblea adoptaranse sempre por maioría dos presentes, exercendo voto persoal, conforme determina o artigo 192.4º do RX.</p>
<p>Os representantes acreditados exercerán tantos votos como sexan os propietarios individuais representados.</p>
<p>Os bens pertencentes a copropietarios, herdanzas xacentes ou comunidade de bens exercerán un só voto.</p>
<p>O Ministerio Fiscal, se é o caso, disporá dos votos que, da forma indicada, lles correspondan ós seus representados.</p>
<p>Artigo 12º.-O presidente.</p>
<p>É o representante legal, para tódolos efectos, da Asociación Administrativa de Cooperación e é o único autorizado para a convocatoria de asembleas, outorgar poderes, efectuar pagamentos e realizar tódolos trámites e operacións convenientes á adecuada administración e xestión da entidade.</p>
<p>O presidente é o único interlocutor válido perante a Administración actuante, a que só efectuará a través del calquera indicación ou requirimento que afecte á entidade.</p>
<p>Artigo 13º.-Atribucións da presidencia.</p>
<p>Ademais das indicadas no artigo anterior, son atribucións da presidencia as seguintes:</p>
<p>a) Executa-los acordos da asemblea.</p>
<p>b) Propoñerlle á Administración actuante tódalas formas de colaboración que redunden nunha maior eficacia e economía do proceso urbanizador, incluso a constitución dunha empresa mixta entre a asociación e a Administración actuante que, coa achega dos medios necesarios, permita axiliza-la tramitación dos proxectos e a realización das obras de urbanización.</p>
<p>c) Concertar asesoramento profesional para a defensa dos intereses da asociación.</p>
<p>d) Comprobar que as obras se realizan de acordo co proxecto de urbanización aprobado.</p>
<p>e) Decidir coa Administración actuante o establecemento do calendario de pagamentos das cotas de urbanización, así como o importe destas en consideración ás posibilidades económicas dos asociados.</p>
<p>f) Autoriza-los pagamentos correspondentes ás respectivas certificacións de obras e demais gastos.</p>
<p>g) Concertar créditos para sufraga-los gastos de urbanización, incluso con garantía hipotecaria dos terreos incluídos na unidade de execución.</p>
<p>h) Propoñe-la adxudicación de parcelas edificables ós propietarios dos terreos orixinarios, ben de forma individual ou conxunta, segundo as circunstancias.</p>
<p>i) Exerce-lo resto de facultades de goberno e administración non reservadas expresamente á asemblea.</p>
<p>j) Decidir, co seu voto de calidade, os empates que poidan producirse na votación da asemblea.</p>
<p>Capítulo IV</p>
<p>Dereitos e obrigas</p>
<p>Artigo 14º</p>
<p>Tódolos membros da asociación teñen os dereitos reservados nos artigos anteriores, os determinados nestes estatutos e os que, ó respecto, se establecen, entroutros, nos artigos 98, 100, 139 e 140 da LESGA e 71, 85 e 100 do RX e, en especial, a parcela ou parcelas urbanizadas que lles corresponda, individual ou pro indiviso, e se sitúen, en todo ou en parte, sobre os terreos orixinarios aprobados, ou o máis próximo posible a estes, mantendo o aproveitamento lucrativo resultante da equitativa distribución da edificabilidade total autorizada á unidade de execución, aínda que esta teña que ser compensada economicamente cando non poida materializarse por razóns urbanísticas.</p>
<p>Artigo 15º</p>
<p>Os membros da asociación terán que entregarlle ó seu presidente copia cotexada do documento acreditativo da titularidade dos predios afectados pola unidade de execución e farase constar se sobre elas existen outros dereitos reais ou estean suxeitas a calquera tipo de gravames, garantía, débeda, dación en pagamento ou compromiso de venda.</p>
<p>Artigo 16º</p>
<p>Os propietarios pertencentes á asociación teñen a obriga de sufraga-los gastos que todo o proceso urbanizador orixine, en proporción ás súas cotas de participación, e que, por ese concepto, repercuta na Administración actuante ou na empresa mixta constituída para o efecto. Estes gastos comprenden o importe dos proxectos redactados ou que nun futuro se redacten, a realización das obras de urbanización, honorarios profesionais e de notarios e rexistradores, así como todos aqueles gastos de xestión que deriven do proceso urbanizador. Todo iso conforme os criterios determinados nos artigos 96 e concordantes da LESGA e, entre outros, no artigo 188 do RX.</p>
<p>Para esta finalidade, ingresarán na conta da asociación as cotas ordinarias e extraordinarias que se establezan para atende-los gastos repercutidos, para o efecto, pola Administración actuante, salvo que existise unha empresa mixta ó respecto, no prazo dos 10 días seguintes ó da notificación.</p>
<p>Artigo 17º</p>
<p>As cotas ordinarias, ó igual que as extraordinarias, determinaranse proporcionalmente ós coeficientes de participación de cada propietario.</p>
<p>Artigo 18º</p>
<p>No momento da constitución da asociación aplicarase a primeira cota extraordinaria para atende-los gastos previstos para a constitución da asociación e un fondo de tesourería suficiente para sufraga-las iniciativas e trámites que acometan no desenvolvemento da unidade de execución San Lázaro-3.</p>
<p>A segunda cota extraordinaria aplicarase, sempre que fose necesario, no momento da disolución da asociación, logo da liquidación das súas contas.</p>
<p>Artigo 19º</p>
<p>No caso de incumprimento no pagamento de calquera das cotas ordinarias ou extraordinarias, a asociación poderá solicitar da Administración actuante que constrinxa calquera ben propiedade do debedor, incluídos os bens afectados pola unidade de execución.</p>
<p>Artigo 20º</p>
<p>A partir do momento de aprobación definitiva do proxecto de reparcelación, os propietarios das parcelas resultantes poderán transferir estas a terceiros, responsabilizándose ambos, adquirente e alleante, de forma solidaria respecto das cotas ordinarias e extraordinarias pendentes. Esta facultade esténdese á transmisión da edificabilidade porcentual que o propietario teña, computada coa doutras, sobre unha mesma parcela.</p>
<p>Ó considerarse igualitario o valor da unidade de superficie dos terreos orixinarios afectados pola unidade de execución, considerarase coincidente o valor por unidade de superficie das parcelas resultantes, salvo que por razóns arquitectónicas algunha delas tivese diferente edificabilidade. Neste caso operarán as compensacións correspondentes, incluída a económica.</p>
<p>Capítulo V</p>
<p>Réxime económico</p>
<p>Artigo 21º</p>
<p>Os recursos económicos estarán constituídos polas achegas dos asociados, tal como queda establecido nos artigos anteriores e, se é o caso, cos créditos que se concerten coa garantía dos terreos incluídos na unidade de execución.</p>
<p>A exacción das achegas corresponderalle á asociación, na contía e prazo acordados, mediante requirimento individual, que se ingresarán na conta bancaria que se abriu para o efecto.</p>
<p>Artigo 22º</p>
<p>A asociación levará a contabilidade en libros adecuados para que en todo momento poida darse razón ds operacións realizadas e deduci-las contas que se han de render.</p>
<p>A contabilidade será por conta do secretario-contador, baixo a supervisión do presidente, e ámbolos dous poderán concerta-la asistencia técnica doutros profesionais.</p>
<p>Capítulo VI</p>
<p>Réxime xurídico</p>
<p>Artigo 23º</p>
<p>Os acordos da entidade serán executivos para cos seus asociados, sen prexuízo dos recursos e accións que procedan.</p>
<p>Capítulo VII</p>
<p>Disolución e liquidación</p>
<p>Artigo 24º</p>
<p>A disolución producirase por cumprimento dos fins para os que se creou a asociación e requirirá, en todo caso, o consentimento do Concello de Noia.</p>
<p>Non procederá a aprobación da disolución mentres non conste acreditado o cumprimento das obrigas pendentes.</p>
<p>Disposición derradeira</p>
<p>Estes estatutos, unha vez inscritos, xunto coa escritura de constitución da asociación no Rexistro de Entidades Urbanísticas Colaboradoras, terán natureza obrigatoria para a Administración actuante e para os membros da asociación.</p>
<p>Calquera modificación dos estatutos que sexa acordada pola asemblea requirirá a aprobación da Administración actuante e a súa inscrición no antedito rexistro.</p>
<p>8297</p>

