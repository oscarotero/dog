---
date: '2021-09-30'
id: G0198-270921-0001
page: 47811
number: 189
agency: Axencia Galega de Innovación
section: III. Outras disposicións.
title: >-
  RESOLUCIÓN do 27 de setembro de 2021 pola que se modifican os prazos para a
  anualidade 2021 establecidos nos artigos 4 e 25 da Resolución do 1 de marzo de
  2021 pola que se establecen as bases reguladoras para a concesión, en réxime
  de concorrencia competitiva, das axudas para o fomento da contratación de
  profesionais de alta cualificación para a realización de actividades de I+D+i
  e transferencia nas empresas e organismos de investigación en Galicia
  (programa Talento sénior), e se procede á súa convocatoria para o ano 2021
  (código de procedemento IN858A).
range: Resolución
url: >-
  https://www.xunta.gal/dog/Publicados/2021/20210930/AnuncioG0198-270921-0001_gl.html
---
<p>O 15 de marzo de 2021 publicouse no <em>Diario Oficial de Galicia</em> a Resolución do 1 de marzo de 2021 pola que se establecen as bases reguladoras para a concesión, en réxime de concorrencia competitiva, das axudas para o fomento da contratación de profesionais de alta cualificación para a realización de actividades de I+D+i e transferencia nas empresas e organismos de investigación en Galicia (programa Talento sénior), e se procede á súa convocatoria para o ano 2021.</p>
    <p>O artigo 4.1 desta resolución establecía os seguintes prazos de xustificación:</p>
    <p>Serán subvencionables ao abeiro desta convocatoria as contratacións de profesionais de alta cualificación para a realización de actividades de I+D+i e transferencia, que se formalicen desde o día 1 de xaneiro de 2021 ata o 1 de outubro de 2021, ambas inclusive.</p>
    <p>O artigo 25.1.A desta resolución establecía os seguintes prazos de xustificación:</p>
    <p>Primeira anualidade: o 50 % do importe concedido no prazo de 10 días hábiles contados a partir da data do contrato subscrito e, en todo caso, antes do 1 de decembro de 2021. </p>
    <p>Tendo en conta a demora na resolución das devanditas axudas, motivada pola complexidade do seu proceso de avaliación, e co fin de viabilizar os procesos de execución e xustificación das axudas concedidas para o ano 2021 por parte dos beneficiarios resultantes e dado que non causa prexuízo a terceiros, considérase necesario ampliar o prazo de xustificación para o ano 2021 establecido nos artigos 4.1 e 25.1.A da convocatoria.</p>
    <p>En consecuencia, no exercicio das facultades que me confire o artigo 17.3 do Decreto 50/2012, do 12 de xaneiro, polo que se crea a Axencia Galega de Innovación, e coa habilitación outorgada pola disposición derradeira primeira da resolución da convocatoria,</p>
    <h2>RESOLVO:</h2>
    <p>Artigo único. Modificación dos artigos 4.1 e 25.1.A da Resolución do 1 de marzo de 2021 pola que se establecen as bases reguladoras para a concesión, en réxime de concorrencia competitiva, das axudas para o fomento da contratación de profesionais de alta cualificación para a realización de actividades de I+D+i e transferencia nas empresas e organismos de investigación en Galicia (programa Talento sénior), e se procede á súa convocatoria para o ano 2021. </p>
    <p>O artigo 4.1 da citada resolución queda redactado do seguinte xeito:</p>
    <p>Serán subvencionables ao abeiro desta convocatoria as contratacións de profesionais de alta cualificación para a realización de actividades de I+D+i e transferencia, que se formalicen desde o día 1 de xaneiro de 2021 ata o 1 de decembro de 2021, ambos inclusive.</p>
    <p>O artigo 25.1.A da citada resolución queda redactado do seguinte xeito:</p>
    <p>Primeira anualidade: o 50 % do importe concedido no prazo de 10 días hábiles contados a partir da data do contrato subscrito e, en todo caso, antes do 10 de decembro de 2021. </p>
    <p>Disposición derradeira única. Entrada en vigor</p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 27 de setembro de 2021</p>
    <footer><p>Patricia Argerey Vilar<br>Directora da Axencia Galega de Innovación</p></footer>

