---
date: '2022-04-06'
id: G0595-240322-0002
page: 22024
number: 67
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  EXTRACTO da Orde do 23 de marzo de 2022 pola que se aproban as bases
  reguladoras da concesión de subvencións, en réxime de concorrencia
  competitiva, para a execución de proxectos de cooperación para o
  desenvolvemento no exterior promovidos polos axentes de cooperación, e se
  procede á súa convocatoria para o ano 2022 (código de procedemento PR803D).
range: Orde
url: >-
  https://www.xunta.gal/dog/Publicados/2022/20220406/AnuncioG0595-240322-0002_gl.html
---
<p>BDNS (Identif.): 618699.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. Entidades beneficiarias</p>
    <p>As entidades beneficiarias da concesión de subvencións serán as entidades recoñecidas como axentes de cooperación para o desenvolvemento pola Lei 10/2021, do 9 de marzo, reguladora da acción exterior e da cooperación para o desenvolvemento de Galicia, ben individualmente o mediante unha agrupación de entidades (código de procedemento PR803D):</p>
    <p>– Organizacións non gobernamentais para o desenvolvemento. </p>
    <p>– As universidades do Sistema universitario galego e as súas entidades dependentes e centros de investigación públicos.</p>
    <p>– As cooperativas, empresas e asociacións empresariais.</p>
    <p>– As organizacións sindicais.</p>
    <p>– Comunidades galegas no exterior.</p>
    <p>– Outros axentes sociais ou entidades que teñan entre os seus fins a realización de actividades de cooperación para o desenvolvemento.</p>
    <p>Non se considerará agrupación de entidades aquelas que estean formadas por unha asociación ou federación a que pertenza a devandita entidade, ou aquelas en que os órganos de goberno sexan coincidentes, total ou parcialmente, en todas as entidades agrupadas. Así mesmo, non terá a condición de entidade agrupada aquela que non participe economicamente na xestión do proxecto, ben con cargo á subvención ou ben con achegas propias.</p>
    <p>Segundo. Obxecto</p>
    <p>Estas bases regulan a concesión de subvencións, en réxime de concorrencia competitiva, para a execución de proxectos de cooperación para o desenvolvemento no exterior promovidos polos axentes de cooperación (código de procedemento PR803D). </p>
    <p>Exclúense destas bases os proxectos que teñan como obxecto a acción humanitaria e os de carácter asistencial que non poidan asegurar a súa viabilidade cando cese o financiamento externo.</p>
    <p>Terceiro. Bases reguladoras</p>
    <p>Orde do 23 de marzo de 2022 pola que se aproban as bases reguladoras da concesión de subvencións, en réxime de concorrencia competitiva, para a execución de proxectos de cooperación para o desenvolvemento no exterior promovidos polos axentes de cooperación, e se procede á súa convocatoria para o ano 2022 (código de procedemento PR803D).</p>
    <p>Cuarto. Importe</p>
    <p>Para a concesión destas axudas destínase un crédito total de 5.400.000,00 euros, de acordo coa seguinte distribución: </p>
    <p>Proxectos no exterior de ONGD polo importe total de 4.700.000 euros, conforme a seguinte distribución con cargo á aplicación orzamentaria 05.26.331A.490.0 (1.880.000,00 euros no ano 2022 e 2.820.000,00 euros no ano 2023). </p>
    <p>Proxectos no exterior dos outros axentes polo importe total de 700.000,00 euros conforme a seguinte distribución con cargo á aplicación orzamentaria 05.26.331A.490.0 (280.000,00 euros no ano 2022 e 420.000,00 euros no ano 2023).</p>
    <p>O importe máximo que se poderá financiar será dun 95 % do orzamento total do proxecto. En ningún caso superará a subvención concedida os 175.000,00 euros para proxectos plurianuais. Para proxectos que se executen só durante o ano 2022, a subvención máxima concedida será de 60.000,00 euros. </p>
    <p>Nos proxectos presentados por varias entidades en agrupación, a subvención concedida non superará o límite dos 225.000,00 euros. Para proxectos en agrupación que se executen só durante o ano 2022 a subvención máxima concedida será de 100.000,00 euros.</p>
    <p>A subvención concedida aos proxectos plurianuais distribuirase do seguinte xeito: o 40 % no ano 2022 e o 60 % no 2023.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun mes contado a partir do día seguinte ao da publicación desta convocatoria no <em>Diario Oficial de Galicia</em>.</p>
    <p>Santiago de Compostela, 23 de marzo de 2022</p>
    <footer><p>Beatriz Cuiña Barja<br>Secretaria xeral técnica da Consellería de Presidencia,<br>Xustiza e Turismo</p></footer>

