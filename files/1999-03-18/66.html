---
date: '1999-03-18'
id: 56D6
page: 3169
number: 54
agency: CONCELLO DE VIGO
section: VI. ANUNCIOS
title: Anuncio.
range: Anuncio.
url: 'https://www.xunta.gal/dog/Publicados/1999/19990318/Anuncio56D6_gl.html'
---
<p>En virtude das atribucións que me outorga a lexilación vixente en materia de réxime local resolvo:</p>
<p>Convoca-las probas selectivas para cubir polo sistema de concurso oposición libre para a contratación de: técnico en educación física, 1 praza.</p>
<p>Bases da convocatoria</p>
<p>I. Obxecto da convocatoria.</p>
<p>A provisión dunha praza vacante no cadro de persoal laboral do Instituto Municipal dos Deportes de Vigo, que se vai cubrir por concurso oposición libre, que se acorda ofertar a través de convocatoria pública e que é a seguinte:</p>
<p>-Técnico en educación física: 1 praza. Equiparado ó grupo A, cun complemento de destino 26 e un complemento específico 11.</p>
<p>II. Natureza e características.</p>
<p>Laboral fixo do organismo autónomo do Concello de Vigo Instituto Municipal dos Deportes de Vigo.</p>
<p>III. Publicidade das convocatorias.</p>
<p>A convocatoria xunto coas súas bases publicaranse no BOP, no Diario Oficial de Galicia e no taboleiro</p>
<p>de edictos da casa do concello, sen prexuízo da publicación do seu anuncio no BOE e na prensa local.</p>
<p>IV. Condicións dos e das aspirantes.</p>
<p>a) Ser español/a.</p>
<p>Os nacionais dos demais estados membros da Unión Europea poderán acceder en idénticas condicións cás dos españois a aqueles sectores da función pública ós que, segundo o dereito comunitario, sexa de aplicación a libre circulación de traballadores.</p>
<p>As reservas a aspirantes de nacionalidade española deberán estar motivadas en estar relacionadas específicas e directamente co exercicio do poder público e farase constar expresamente en cada convocatoria específica.</p>
<p>b) Ter cumpridos 18 anos de idade e non exceder de 55, salvo que por disposición legal ou regulamentaria se estableza outra idade de xubilación distinta dos 65 anos ou unha idade máxima distinta para o ingreso, o que se fará constar nas bases específicas.</p>
<p>c) Estar en posesión da titulación de licenciado en educación física ou ciencias da actividade física e o deporte.</p>
<p>No caso de equivalencia ou homologación deberá xustificarse con certificado expedido polo organismo competente para establecelas.</p>
<p>d) Non padecer enfermidade ou defecto físico que impida o desenvolvemento das funcións do cargo, sen prexuízo de que sexan admitidas as persoas con minusvalidez en igualdade de condicións cós demais aspirantes.</p>
<p>As convocatorias non establecerán exclusións por limitacións físicas ou psíquicas salvo que veñan establecidas por lei ou que sexan incompatibles co desenvolvemento das tarefas ou funcións correspondentes.</p>
<p>Nas probas selectivas, incluíndo os cursos de formación ou períodos de prácticas se estivesen previstos, estableceranse para as persoas con minusvalidez que o soliciten as adaptacións posibles de tempo e medios para a súa realización. Os interesados deberán formula-la correspondente petición concreta na solicitude de participación.</p>
<p>Para resolver, os tribunais poderán requirir informe e, se é o caso, colaboración dos órganos técnicos competentes da Administración laboral ou sanitaria da Xunta de Galicia.</p>
<p>e) Non ter sido separado/a mediante expediente disciplinario do servicio do Estado, Comunidade Autónoma ou Administración local, nin atoparse inhabilitado/a para o exercicio das funcións públicas.</p>
<p>f) Non atoparse incurso/a en ningunha das causas de incapacidade ou incompatibilidade que determine a lexislación vixente.</p>
<p>g) Carta de pagamento acreditativa de ter ingresado na tesourería do Instituto Municipal dos Deportes, en concepto de dereitos de exame, a cantidade de 4.120 ptas. para praza do grupo A.</p>
<p>h) Calquera outro requisito que se fixe nas bases específicas desta convocatoria.</p>
<p>V. Forma de presentación da documentación que hai que xuntar para a fase de concurso.</p>
<p>Os aspirantes deberán presentar, xunto coa solicitude e, en todo caso, antes da finalización do prazo de presentación de instancias, a documentación acreditativa dos méritos que aleguen dos establecidos no correspondente baremo, a través de orixinal ou copia compulsada.</p>
<p>Para a xustificación dos méritos o/a aspirante que deba achegar documentación proveniente doutros organismos oficiais que non lla facilitasen antes da finalización do prazo de presentación de instancias, deberá aportar no devandito prazo a correspondente solicitude ou copia compulsada, xunto cunha declaracion comprometéndose a presentala nos dous días seguintes a aquel no que lle fose expedida. En todo caso non procederá a súa valoración se non fose achegada antes da data de celebración da sesión de valoración do concurso.</p>
<p>O tribunal poderá solicitar que se complete ou aclare a documentación presentada para xustifica-los méritos alegados, pero non pedir nova documentación para acreditar méritos soamente alegados.</p>
<p>Como excepción se o mérito que se alega é ter prestado servicios no Concello de Vigo, bastará con facelo constar en declaración xurada que se achegará xunto coa solicitude e na que figure a data ou datas de inicio e finalización dos servicios ó concello e ó departamento, servicio ou unidade na que se prestaron. No caso contrario deberase achega-la correspondente certificación de servicios prestados por parte do aspirante.</p>
<p>VI. Presentación de solicitudes.</p>
<p>As instancias dirixiranse ó presidente do Consello de Administración do Instituto Municipal dos Deportes de Vigo, e presentaranse no Rexistro do IMD, Avda. Castrelos nº 1 en Vigo, no prazo de 20 días naturais a partir do seguinte a aquel no que apareza o anuncio da convocatoria no BOE.</p>
<p>As instancias tamén poderán presentarse nas demais formas que determina o artigo 38 da Lei 30/1992, do 26 de novembro.</p>
<p>No Rexistro do IMD facilitaranse modelos normalizados das devanditas instancias.</p>
<p>VII. Admisión.</p>
<p>Rematado o prazo de presentación de instancias a presidencia do IMD dictará resolución no prazo máximo dun mes, na que se aprobe a lista de aspirantes admitidos/as e excluídos/as cos motivos da exclusión, así como o lugar e data de realización das probas e a designación do tribunal cualificador.</p>
<p>A resolución publicarase no BOP e no taboleiro de edictos da corporación, e conterá a indicación de que as listas certificadas completas de admitidos e excluídos se encontran expostas ó público no taboleiro de edictos da corporación xunto coa composición do tribunal cualificador, concedéndose un prazo de 10 días, a partir do seguinte ó da publicación da resolución no BOP para a corrección por parte de quen fose excluído/a, dos defectos a que alude o Art. 71 da Lei 30/1992, do 26 de novembro, e a abstención e recusación dos membros dos tribunais. A publicación da dita resolución no BOP será determinante, así mesmo, para efectos de posibles impugnacións e recursos, de conformidade co previsto na invocada lei.</p>
<p>A dita lista elevarase a definitiva polo transcurso do prazo de reclamacións, se non as houbese; no caso contrario exporase de novo a lista definitiva, no mesmo lugar que a provisional, así como a resolución das solicitudes de abstención ou recusación, sen necesidade de novo anuncio nos diarios oficiais, nun prazo máximo dun mes a partir da finalización do prazo de reclamacións.</p>
<p>VIII. Tribunal cualificador.</p>
<p>O tribunal cualificador estará integrado polos seguintes membros:</p>
<p>-Presidente: o da corporación, suplente o presidente do IMD.</p>
<p>-Secretario: o secretario xeral do concello, suplente o secretario delegado no IMD.</p>
<p>-Vocais: dous membros designados polo Consello de Administración do IMD. Catro representantes dos delegados de persoal do IMD e o director deportivo do IMD.</p>
<p>Xunto cos titulares designaranse os respectivos suplentes.</p>
<p>Tódolos membros do tribunal contarán con voz e voto, agás o secretario/a, que só contará con voz.</p>
<p>O tribunal poderá autoriza-la presencia dun asesor/a, con voz e sen voto.</p>
<p>O tribunal non poderá declarar que superaron as probas un número de aspirantes superior ó de postos convocados.</p>
<p>Tódolos membros do tribunal deberán contar con titulación igual ou superior á esixida para o acceso á praza, agás o presidente, ou estar integrados/as no grupo de titulación que corresponda a aquela.</p>
<p>Tódalas actuacións do tribunal publicaranse no taboleiro de edictos da corporación e no de anuncios do lugar onde se leven a cabo as probas.</p>
<p>Os membros do tribunal e os asesores que poida designar aquel, que asistan ás sesións, percibirán axudas de custo por asistencia na contía legalmente establecida.</p>
<p>Para tal efecto as categorías dos tribunais serán as seguintes:</p>
<p>A correspondentes a selección de funcionarios/as do grupo A.</p>
<p>IX. Contratación.</p>
<p>Unha vez aprobada a proposta polo órgano competente, notificaráselles ós/ás interesados/as para que subscriban os seus contratos laborais-fixos no prazo dun mes contado a partir do día seguinte ó da notificación do acordo.</p>
<p>Quen non o subscriba no citado prazo perderá o dereito a acceder ó posto de traballo.</p>
<p>Previamente deberán ter presentada na oficina de persoal toda a documentación esixida na base IV en relación coa XII, no prazo máximo de 20 días naturais contados a partir da publicación da lista de aspirantes aprobados/as no taboleiro de anuncios. No contrato farase consta-la manifestación da persoa interesada de non estar desempeñando ningún posto ou actividade no sector público, e que non realiza actividade privada remunerada, así como non atoparse percibindo pensión de xubilación, retiro ou orfandade por dereitos pasivos de calquera réxime da Seguridade Social público e obrigatorio.</p>
<p>X. Comezo dos exercicios.</p>
<p>O comezo dos exercicios deberá anunciarse con 15 días de antelación no BOP e no taboleiro de edictos da corporación. A data de inicio das probas atrasarase para cumpri-lo mentado prazo, se fose preciso.</p>
<p>Os exercicios e as probas practicaranse en chamamento único.</p>
<p>Nos concursos-oposicións comezarase pola fase de concurso, reuníndose o tribunal coa antelación necesaria para que se cumpra a data dos exercicios e probas.</p>
<p>A cualificación da fase de concurso e dos exercicios da oposición así como a relación de aprobados por orde de puntuación, publicaranse no taboleiro de edictos e no de anuncios do lugar onde se realicen.</p>
<p>XI. Sistemas de selección.</p>
<p>Establécese o concurso-oposición.</p>
<p>1. Fase de concurso:</p>
<p>Para a cualificación da fase de concurso rexerá o seguinte baremo de méritos.</p>
<p>a) Coñecemento e experiencia profesional:</p>
<p>Valorarase con 0,20 puntos por mes, ata un máximo de 2 puntos. Deberase acreditar que corresponden a funcións propias da praza á que se aspira, e acreditaranse con certificación de servicios prestados expedida polo organismo oficial no que se prestaron; ou con contrato de traballo inscrito no INEM e certificación da Seguridade Social se os servicios se prestaron en empresas privadas, nos que se poda comprobar que as funcións ou tarefas realizadas se corresponden coa da praza.</p>
<p>b) Por participación en cursos impartidos polo Instituto de Estudios da Administración Pública, Escola Galega de Administración Pública ou o concello dentro do seu labor formativo, ben directamente ou a través de empresas ou organismos autorizados, sempre que o certificado de asistencia o expida o concello.</p>
<p>-Por cada curso de 60 horas de duración, ou no seu defecto 10 xornadas como mínimo: 0,60 puntos.</p>
<p>-Por cada curso entre 30 e 59 horas de duración ou no seu defecto de 5 a 9 xornadas: 0,40 puntos.</p>
<p>-Por cada curso entre 10 e 29 horas de duración ou no seu defecto entre 2 e 4 xornadas: 0,20 puntos.</p>
<p>-Por cada curso no que non se especifique a duración: 0,10 puntos.</p>
<p>A puntuación máxima por este apartado non poderá exceder de 2 puntos.</p>
<p>c) Titulacións ou certificados de estudios que teñan relación coas funcións da praza.</p>
<p>-Por cada título ou certificado de estudios expedido polo Ministerio de Educación e Ciencia, excluído o necesario para o acceso á praza e os que serviron para obte-los superiores que se alegan como mérito: 1 punto, se son superiores ós do grupo de titulación da praza; 0,50 puntos se son do mesmo nivel.</p>
<p>-Por cada título ou certificado de estudios expedido por outros organismos oficiais cos mesmos requisitos anteriores: 0,50 puntos.</p>
<p>Deberá acreditarse de maneira que faga fe que a duración dos estudios necesarios para obte-lo título ou certificado académico é como mínimo dun curso académico ou, no seu defecto, de nove meses.</p>
<p>A puntuación por este apartado non poderá exceder de 2 puntos.</p>
<p>2. Fase de oposición.</p>
<p>A fase de oposición constará de 2 exercicios, un teórico e outro práctico.</p>
<p>O exercicio teórico realizarase con carácter xeral por escrito. Así mesmo, o tribunal poderá acorda-la lectura dos exercicios polos/as aspirantes unha vez finalizada a súa realización, sempre en sesión pública.</p>
<p>A forma de practicarse o exercicio será acordada polo tribunal en cada caso en función das características da praza e o previsto nas bases específicas de cada convocatoria.</p>
<p>No exercicio práctico o tribunal poderá propoñe-los casos prácticos que se sinalen nas bases específicas de cada convocatoria, sempre relacionados coas materias do temario específico, e de acordo con eles establece-la súa duración, sen prexuízo do que poida establecerse nas bases específicas.</p>
<p>A solución dos casos prácticos, ou cando menos os criterios para a súa valoración deberán ser fixados polo tribunal antes de iniciarse o exame e constar na correspondente acta.</p>
<p>Ademais practicarase unha proba de coñecemento de idioma galego, que fixará o tribunal atendendo á categoría e funcións da praza, sen prexuízo do establecido regulamentariamente ou nas bases específicas de cada convocatoria</p>
<p>Os exercicios teórico e práctico cualificaranse cun máximo de 10 puntos cada un, quedando eliminado o aspirante que non obteña un mínimo de 5 puntos en cada un deles.</p>
<p>A proba de coñecemento de idioma galego cualificarase cun máximo de 2 puntos.</p>
<p>A/O aspirante que non obtivese 1 punto como mínimo nesta proba deberá participar no primeiro curso de idioma galego que celebre o concello, co fin de obte-la debida capacitación.</p>
<p>A puntuación obtida polo/a aspirante na fase de concurso non poderá exceder do 40% do total que obtivese na dita fase de concurso e en tódolos exercicios da oposición, rebaixándose cando fose preciso para non exceder do dito tope.</p>
<p>A suma das puntuacións obtidas na fase de concurso co límite máximo do 40% da puntuación total, nos exercicios da oposición e nas probas de coñecemento do idioma galego, suporá a puntuación total da proba selectiva, que servirá para elabora-la relación de aprobados por orde de puntuación.</p>
<p>A puntuación de cada aspirante nos diferentes exercicios será a media aritmética das cualificacións de tódolos membros do tribunal asistentes á sesión. Non se valorará a puntuación máis alta e a máis baixa (só unha delas en caso de empate), sempre que entre elas exista unha diferencia de 3 puntos ou máis.</p>
<p>O número de temas será de 92.</p>
<p>No temario deberán figura-los temas a que fai referencia o R.D. 896/1991, do 7 de xuño.</p>
<p>Se os exames non foran corrixidos ó remate da proba, introduciranse nun sobre que se pechará e selará, asinando sobre o precinto tódolos membros do tribunal presentes, así como o mesmo número de aspirantes elixidos ó chou. O sobre quedará baixo a custodia do secretario/a para a súa apertura ó inicio da sesión na que se corrixan.</p>
<p>Os membros do tribunal só poderán cualifica-los exames daqueles aspirantes ós que lles corrixiran o exame, ou presenciaran a súa lectura, se é o caso.</p>
<p>No caso de empate, o desempate resolverase a favor do/a aspirante con maior puntuación na fase de oposición; de persisti-lo empate polo que obtivese maior puntuación polo apartado de coñecementos ou experiencia profesional; se seguira persistindo o empate, resolverase a favor do/a de maior idade.</p>
<p>XII. Calendario preciso para a realización das probas.</p>
<p>Para o seu inicio haberá que se ater ó disposto na base X.</p>
<p>Entre a celebración de cada un dos exercicios da oposición (excluídos os non eliminatorios), deberá transcorrer un mínimo de 48 horas e un máximo de 40 días.</p>
<p>XIII. Contratación.</p>
<p>Unha vez aprobada a proposta polo órgano competente, notificaráselles ós/ás interesados/as para que subscriban os seus contratos laborais-fixos no prazo dun mes contado desde o día seguinte ó da notificación do acordo.</p>
<p>Quen non o subscriba no citado prazo perderá o dereito a acceder ó posto de traballo.</p>
<p>Previamente deberán ter presentada no IMD, toda a documentación esixida na base IV, no prazo máximo de 20 días naturais contados a partir da publicación da lista de aspirantes aprobados/as no taboleiro de anuncios.</p>
<p>No contrato farase consta-la manifestación da persoa interesada de non estar desempeñando ningún posto ou actividade no sector público, e que non realiza actividade privada remunerada, así como non atoparse percibindo pensión de xubilación, retiro ou orfandade por dereitos pasivos de calquera réxime da Seguridade Social público e obrigatorio.</p>
<p>XIV. Incidencias.</p>
<p>As convocatorias e as súas bases e cantos actos administrativos se deriven destas e da actuación dos tribunais poderán ser impugnadas polas e polos interesados nos casos, termos e forma que prevé a Lei de procedemento administrativo.</p>
<p>O tribunal queda autorizado para resolve-las dúbidas que se presenten e toma-los acordos necesarios para a boa orde da selección.</p>
<p>ANEXO</p>
<p>Técnico en educación física</p>
<p>I. Número de prazas: 1.</p>
<p>II. Características.</p>
<p>Equiparada ó grupo A; escala, Administración especial; subescala, técnica; clase, superior. Estarán dotadas coas retribucións básicas que legalmente corresponden ó grupo A, e as complementarias seguintes CD 26 e CE 11.</p>
<p>Figurará incluída no réxime de dedicación exclusiva.</p>
<p>III. Sistema de selección.</p>
<p>Establécese o de concurso-oposición co baremo previsto para a fase de concurso nas bases xerais.</p>
<p>IV. Condicións dos aspirantes.</p>
<p>Ademais das que figuran na base IV das xerais, os aspirantes deberán estar en posesión do título de licenciado en educación física ou licenciado en ciencias da actividade física e do deporte.</p>
<p>V. Exercicios da oposición.</p>
<p>Constará de dous exercicios un teórico e outro práctico. Ademais dunha proba de coñecemento do idioma galego, consonte co previsto na base XI das xerais.</p>
<p>Primeiro exercicio. De carácter obrigatorio e eliminatorio.</p>
<p>Consistirá en contestar por escrito durante un tempo máximo de 2 horas a 4 temas elixidos ó chou, dos que figuran como anexo a estas bases, un dos temas corresponderá ó temario común e os outros tres ó temario específico.</p>
<p>Segundo exercicio. De carácter igualmente obrigatorio e eliminatorio.</p>
<p>Consistirá en desenvolver por escrito dous supostos prácticos de conformidade co previsto na base XI das xerais.</p>
<p>Terceiro exercicio. De carácter obrigatorio e non eliminatorio.</p>
<p>Consistirá na proba de coñecemento de idioma galego que se realizará conforme o previsto na base XI das xerais.</p>
<p>A cualificación de cada exercicio e a final farase de conformidade co previsto na base XI das xerais.</p>
<p>ANEXO TEMARIO</p>
<p>Temas comúns.</p>
<p>Tema 1. A Constitución española de 1978: principios xerais e estructura.</p>
<p>Tema 2. O Estatuto de autonomía de Galicia: principios xerais e estructura.</p>
<p>Tema 3. Os poderes do Estado. A división de poderes. A coroa.</p>
<p>Tema 4. Principios de actuación da Administración pública: eficacia, xerarquía, descentralización, desconcentración e coordinación.</p>
<p>Tema 5. Formas de actuación administrativa: fomento, policía e servicio público.</p>
<p>Tema 6. A Administración do Estado no ordenamento español: estructura e funcións. A Administración periférica. A Administración institucional e corporativa.</p>
<p>Tema 7. A Unión Europea: nacemento e fase da súa evolución. Exame xeral da Acta de Adhesión de España á Unión Europea. Tratado da Unión Europea.</p>
<p>Tema 8. O ordenamento xurídico comunitario. As súas fontes. Relación co dereito interno dos estados. As liberdades básicas do sistema comunitario, libre circulación de mercadorías, de persoas, de servicios e de capitais.</p>
<p>Tema 9. As institucións da Unión Europea. Órganos executivos e os seus poderes. O Consello de Ministros. A Comisión. O Parlamento Europeo: composición e atribucións. O Tribunal de Xustiza da Unión Europea.</p>
<p>Tema 10. A Xunta de Galicia e o seu presidente. O Parlamento de Galicia. Control parlamentario da acción do Goberno. O Valedor do Pobo.</p>
<p>Tema 11. A Administración pública da Comunidade Autónoma. Estructura e funcións. A Administración periférica.</p>
<p>Tema 12. O municipio. O termo municipal. A poboación. Consideración especial do veciño. O empadroamento.</p>
<p>Tema 13. Organización municipal.</p>
<p>Tema 14. Competencias municipais.</p>
<p>Tema 15. Dereitos e deberes dos funcionarios públicos locais. Faltas e sancións. O procedemento disciplinario.</p>
<p>Tema 16. O procedemento administrativo local. O rexistro de entrada e saída de documentos. Requisitos da presentación de documentos. Comunicacións e notificacións.</p>
<p>Tema 17. Funcionamento dos órganos colexiados locais. Convocatoria e orde do día. Actas e certificados dos acordos.</p>
<p>Tema 18. Ordenanzas e regulamentos. Procedemento de elaboración. Os bandos.</p>
<p>Temas específicos.</p>
<p>Tema 19. O deporte en idade escolar. Desenvolvemento da actividade deportiva escolar. O deporte en idade escolar no currículo de educación física.</p>
<p>Tema 20. O deporte en idade escolar en Galicia: evolución, organización e características.</p>
<p>Tema 21. A animación deportiva: aspectos xerais, análise histórica, principais tendencias.</p>
<p>Tema 22. Os programas de animación deportiva: concepto, aspectos metodolóxicos, avaliación.</p>
<p>Tema 23. Competencias das administracións públicas en materia de educación física e deportes.</p>
<p>Tema 24. O organismo autónomo municipal de deportes: órganos de goberno, competencias.</p>
<p>Tema 25. Formas de xestión dos servicios deportivos municipais.</p>
<p>Tema 26. A xestión directa dos servicios deportivos municipais.</p>
<p>Tema 27. A xestión indirecta dos servicios deportivos municipais.</p>
<p>Tema 28. Planificación e dirección de intalacións deportivas municipais. Principios xerais.</p>
<p>Tema 29. Os programas deportivos municipais: clasificación, características.</p>
<p>Tema 30. A acción de fomento nun servicio deportivo: as subvencións, os convenios, características, lexislación de aplicación.</p>
<p>Tema 31. A actividade física para adultos: principais programas de intervención.</p>
<p>Tema 32. A actividade física infantil: principais programas de intervención.</p>
<p>Tema 33. A actividade física en 3º idade: principais programas de intervención.</p>
<p>Tema 34. A actividade física especial: físicos e psíquicos.</p>
<p>Tema 35. O deporte nos físicos e psíquicos: características da actividade, regulamentos.</p>
<p>Tema 36. A condición física na 3º idade: cualidades físicas básicas, evolución.</p>
<p>Tema 37. A condición perceptivo motriz na 3º idade: capacidades perceptivo motrices. Evolución.</p>
<p>Tema 38. Organización de probas populares.</p>
<p>Tema 39. O sistema de punto deporte: os organizadores, as instalacións, os deportistas.</p>
<p>Tema 40. O deporte universitario en Galicia: organización, programas actuais, os servicios deportivos universitarios.</p>
<p>Tema 41. O deporte para todos en España: análise histórica, evolución.</p>
<p>Tema 42. A organización do deporte para todos en España.</p>
<p>Tema 43. O Consello Superior de Deportes.</p>
<p>Tema 44. As titulacións universitarias deportivas en España: os INEFs, a especialidad en educación física.</p>
<p>Tema 45. A actividade física no medio natural: análise histórica, principais tendencias, a actividade física no medio natural nos países da Unión Europea.</p>
<p>Tema 46. As actividades na natureza: clasificación, características.</p>
<p>Tema 47. A programación de organización de actividades na natureza: o cross de orientación, aspectos técnicos.</p>
<p>Tema 48. Os deportes alternativos.</p>
<p>Tema 49. Os xogos deportivos municipais: estructura e organización.</p>
<p>Tema 50. Habilidade e proceso de aprendizaxe no deporte.</p>
<p>Tema 51. Os distintos mecanismos da actividade motriz: mecanismo perceptivo, mecanismo de decisión, mecanismo efector.</p>
<p>Tema 52. Principios metodolóxicos do acondicionamento físico: bases didácticas.</p>
<p>Tema 53. A resistencia: consideracións teóricas, medios e metodoloxía.</p>
<p>Tema 54. A forza: consideracións teóricas, medios e metodoloxía.</p>
<p>Tema 55. A velocidade: consideracións teóricas, medios e metodoloxía.</p>
<p>Tema 56. A flexibilidade: consideracións teóricas, medios e metodoloxía.</p>
<p>Tema 57. Sistemas de adestramento da forza.</p>
<p>Tema 58. Sistemas de adestramento da resistencia.</p>
<p>Tema 59. Sistemas de adestramento da velocidade.</p>
<p>Tema 60. Sistemas de adestramento da flexibilidade.</p>
<p>Tema 61. As escolas deportivas municipais: estructura e organización.</p>
<p>Tema 62. As instalacións deportivas cubertas: clasificación e características.</p>
<p>Tema 63. As instalacións deportivas descubertas: clasificación e características.</p>
<p>Tema 64. As piscinas de uso público: tipoloxía, principais elementos.</p>
<p>Tema 65. Piscinas: tratamento físico químico da auga.</p>
<p>Tema 66. Programas deportivos en piscinas muncipais: infantís, adultos, 3º idade. Obxectivos e metodoloxía.</p>
<p>Tema 67. Piscinas municipais: Regulamento sanitario de piscinas de uso colectivo.</p>
<p>Tema 68. Pavimentos deportivos: aspectos xerais, clasificación.</p>
<p>Tema 69. Os pavimentos deportivos nas instalacións cubertas.</p>
<p>Tema 70. Os pavimentos deportivos nas instalacións ó aire libre.</p>
<p>Tema 71. As salas de musculación: as máquinas de musculación, tipos de máquinas de musculación, características, clasificación.</p>
<p>Tema 72. Mantemento das instalacións deportivas.</p>
<p>Tema 73. A recreación: tempo de lecer e exercicio físico.</p>
<p>Tema 74. Os deportes individuais: características, aspectos técnicos, didáctica aplicada.</p>
<p>Tema 75. Os deportes de adversario: características, aspectos técnicos e tácticos, didáctica aplicada.</p>
<p>Tema 76. Os deportes colectivos: características, aspectos técnicos e tácticos, didáctica aplicada.</p>
<p>Tema 77. As titulacións técnico deportivas: finalidade e organización, estructura do ensino, especialidades deportivas.</p>
<p>Tema 78. Sociedades anónimas deportivas, administración das SAD.</p>
<p>Tema 79. As fundacións das sociedades anónimas deportivas: características, intervención na promoción do deporte.</p>
<p>Tema 80. Os entes de promoción deportiva : constitución, réxime e funcionamento</p>
<p>Tema 81. O clubs deportivos: constitución, réxime e funcionamento.</p>
<p>Tema 82. As federaciós deportivas: constitución, réxime e funcionamento.</p>
<p>Tema 83. A Lei galega do deporte: principios e contido.</p>
<p>Tema 84. O Consello Superior de Deportes: órganos rectores, estructura órganica.</p>
<p>Tema 85. A Lei española do deporte: principios e contido.</p>
<p>Tema 86. O Comité Olímpico Español: estructura orgánica, competencias.</p>
<p>Tema 87. O asociacionismo deportivo en Galicia, o Rexistro de Entidades Deportivas e Deportistas de Galicia.</p>
<p>Tema 88. A Secretaría Xeral para o Deporte da Xunta de Galicia: estructura orgánica, a Subdirección Xeral de Deportes.</p>
<p>Tema 89. O deporte en Europa: O Consello de Europa (Clearing House), a carta europea do deporte para todos.</p>
<p>Tema 90. O censo nacional de instalacións: antecedentes, sistemática e tratamento da información.</p>
<p>Tema 91. O rendemento deportivo: os centros de tecnificación deportiva.</p>
<p>Tema 92. O Comité Galego de Xustiza Deportiva: composición, funcións e competencias.</p>
<p>Contra a presente resolución os interesados poderán interpoñer recurso contencioso-administrativo ante o Tribunal Superior de Xustiza de Galicia no prazo de dous meses, ou calquera outro que estime oportuno.</p>
<p>Vigo, 1 de marzo de 1999.</p>
<p>Manuel Pérez Álvarez</p>
<p>Alcalde de Vigo</p>

