---
date: '2013-06-04'
id: O150-300513-0001
page: 20285
number: 105
agency: Escola Galega de Administración Pública
section: III. Outras disposicións.
title: >-
  RESOLUCIÓN do 30 de maio de 2013 pola que se convoca o curso monográfico O
  futuro do Estado autonómico.
range: Resolución
url: >-
  https://www.xunta.gal/dog/Publicados/2013/20130604/AnuncioO150-300513-0001_gl.html
---
<p>Dentro do plan de actividades da Escola Galega de Administración Pública para o ano 2013 e de acordo coas funcións atribuídas pola Lei 4/1987, do 27 de maio, de creación da Escola, e pola Lei 10/1989, do 10 de xullo, de modificación da anterior, convócase o curso monográfico «O futuro do Estado autonómico» conforme as seguintes bases:</p>
    <p>1. Obxectivos.</p>
    <p>O presente curso monográfico diríxese a analizar a situación actual e as perspectivas do modelo territorial previsto na Constitución española, as reformas posibles para garantir a súa sustentabilidade nun contexto de crise e a coherencia destas coas previsións do devandito texto constitucional. Nesta liña, o presente curso monográfico pretende ademais suscitar o oportuno debate acerca dos retos actuais e futuros do Estado das autonomías nun escenario no que a Unión Europea avanza no fortalecemento da súa gobernanza.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– Redución do gasto público e xestión do recorte na Administración autonómica.</p>
    <p>– Federalismo e nacionalismo: da construción á destrución do Estado.</p>
    <p>– Déficit e endebedamento no sistema de financiamento autonómico.</p>
    <p>– A unidade xurídica e económica como exixencia e garantía dun Estado autonómico sustentable.</p>
    <p>– Asimetría ou simetría no Estado autonómico.</p>
    <p>3. Destinatarios.</p>
    <p>Persoal ao servizo das administracións galegas, profesionais, universitarios e interesados en xeral.</p>
    <p>4. Desenvolvemento.</p>
    <p>Lugar: Escola Galega de Administración Pública (EGAP).</p>
    <p>Datas e horario:</p>
    <p>19, 20 e 21 de xuño de 2013.</p>
    <p>19 de xuño, das 16.30 ás 19.30 h.</p>
    <p>20 de xuño, das 10.00 ás 14.15 e das 17.00 ás 19.30 h.</p>
    <p>21 de xuño, das 10.00 ás 14.00 h.</p>
    <p>Duración: 15 horas lectivas.</p>
    <p>5. Número de prazas.</p>
    <p>O limitado pola capacidade do local.</p>
    <p>6. Solicitudes. </p>
    <p>As solicitudes irán dirixidas á directora da Escola Galega de Administración Pública (As Fontiñas, rúa Madrid, 2-4, CP 15707 Santiago de Compostela), segundo o modelo que figura como anexo a esta convocatoria, e serán presentadas no Rexistro Xeral da EGAP, ou ben de calquera das formas previstas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. Serán admitidas inscricións por medio de fax enviado ao número 981 54 63 30 ou por correo electrónico dirixido ao enderezo novas.egap@xunta.es</p>
    <p>As persoas solicitantes poderán obter a confirmación da súa admisión se chaman por teléfono, das 8.30 ás 14.30 horas, aos seguintes números: 981 54 62 41-881 99 70 14.</p>
    <p>7. Prazo. </p>
    <p>O prazo de presentación de solicitudes finalizará o martes 18 de xuño de 2013.</p>
    <p>8. Modificacións. </p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento deste curso, así como de cancelalo se o escaso número de solicitudes non xustificase a súa realización.</p>
    <p>9. Certificado de asistencia.</p>
    <p>Ao final do curso entregaráselles un certificado de asistencia a aquelas persoas inscritas que participasen asiduamente, e sempre que a súa asistencia sexa igual ou superior ao 90 % das horas lectivas programadas. Neste documento aparecerán de forma expresa o contido, a data e o lugar de realización deste curso.</p>
    <p>Santiago de Compostela, 30 de maio de 2013</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>FOLLA DE INSCRICIÓN</h2>
    <table>
     <tbody>
      <tr>
       <td>1. SOLICITANTE</td>
      </tr>
      <tr>
       <td>Apelidos Nome DNI</td>
      </tr>
     </tbody>
    </table>
    <table>
     <tbody>
      <tr>
       <td>2. DATOS PROFESIONAIS</td>
      </tr>
      <tr>
       <td>Posto de traballo/profesión Corpo, subgrupo ou escala (1) Nivel (2)</td>
      </tr>
      <tr>
       <td>Entidade en que presta servizos: (3)</td>
      </tr>
      <tr>
       <td>Enderezo do posto de traballo: Rúa Nº Localidade Provincia CP Tel. 
        Correo electrónico:</td>
      </tr>
     </tbody>
    </table>
    <table>
     <tbody>
      <tr>
       <td>3. ACTIVIDADE SOLICITADA</td>
      </tr>
      <tr>
       <td>Solicita asistir ao curso monográfico «O futuro do Estado autonómico» que se desenvolverá na Escola Galega de Administración Pública (EGAP) os días 19 (pola tarde), 20 (pola mañá e pola tarde) e 21 (pola mañá) de xuño de 2013. 
        Sinatura,
        ..., ... de ... de 2013
        Os datos de carácter persoal contidos no impreso poderán ser incluídos nun ficheiro para o seu tratamento por este órgano administrativo, como titular responsable deste, no uso das funcións propias que teñen atribuídas e no ámbito das súas competencias. Así mesmo, infórmase da posibilidade de exercer os dereitos de acceso, rectificación, cancelación e oposición, todo isto de conformidade co disposto no artigo 5 da Lei orgánica 15/1999, do 13 de decembro, de protección de datos de carácter persoal (BOE do 14 de decembro).</td>
      </tr>
     </tbody>
    </table>
    <p class="basic-paragraph">(1, 2 e 3): Cubrir só en caso de ser funcionario ou funcionaria.</p>
    <p class="basic-paragraph">DIRECTORA da EGAP. As Fontiñas, rúa Madrid, 2-4, CP 15707 Santiago de Compostela (A Coruña)</p>

