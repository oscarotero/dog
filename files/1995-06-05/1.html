---
date: '1995-06-05'
id: E5AA
page: 4
number: 106
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 155/1995, do 3 de xuño, polo que se regula o Consello Galego de Medio
  Ambiente.
range: Decreto
url: 'https://www.xunta.gal/dog/Publicados/1995/19950605/AnuncioE5AA_gl.html'
---
<p>A Constitución española inclúe no seu conxunto de dereitos o referido a desfrutar dun medio ambiente adecuado para o desenvolvemento da persoa. Tamén o Estatuto de autonomía de Galicia establece como competencia exclusiva da Comunidade Autónoma as normas adicionais sobre protección do medio ambiente e da paisaxe, nos termos do artigo 149.1.23. No exercicio desta competencia, o Parlamento de Galicia aprobou a Lei de protección ambiental de Galicia, como instrumento xeral de defensa do medio.</p>
<p>Na dita lei prevese a necesidade de creación dun instrumento de participación pública no que estiveran representados tódolos estamentos interesados da sociedade galega e da súa comunidade científica. Tal precepto non fai más que recolle-lo crecente sentir social que se foi formando arredor da necesaria participación de todos na defensa do noso medio. Dado que esta é tarefa de todos, tamén seremos todos os que teñamos ocasión de facer vale-lo noso criterio sobre a problemática ambiental, que necesariamente se acompañará dun compromiso de esforzo en relación coa correcta aplicación dos progresos que poidan derivarse da colaboración.</p>
<p>Así o recoñeceu tamén o programa de acción adoptado na Conferencia das Nacións Unidas sobre Medio Ambiente e Desenvolvemento, celebrada en Río de Xaneiro en 1992, onde se salientan a necesidade de crear canles de participación das organizacións non gobernamentais, sindicatos, comunidade científica, etc., na elaboración e execución de políticas orientadas cara ó desenvolvemento sostido.</p>
<p>Por iso, co obxecto de lle dar cumprimento ó disposto no artigo 28 da Lei de protección ambiental de Galicia, por proposta do conselleiro da Presidencia e Administración Pública, e logo de deliberación do Conselleiro da Xunta de Galicia, na súa reunión do día tres de xuño de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>1. O Consello Galego de Medio Ambiente é o órgano consultivo da Administración ambiental, e ten como fin dar cumprimento ó principio de participación pública e establecer unha canle de colaboración dos estamentos interesados da sociedade galega e da comunidade científica.</p>
<p>2. A función xeral do consello consistirá en servir de foro de debate da problemática ambiental da Comunidade Autónoma de Galicia.</p>
<p>Artigo 2º</p>
<p>O Consello Galego de Medio Ambiente terá as seguintes funcións:</p>
<p>1. Coñecer e informar sobre os proxectos e plans ambientais de carácter xeral que, sendo de ámbito autonómico, teñan unha singular relevancia.</p>
<p>2. Formular propostas e emitir informes sobre cuestións ambientais, por iniciativa do propio consello, da Administración autonómica ou da Administración local, no ámbito das súas competencias.</p>
<p>3. Propoñe-las medidas que incentiven o desenvolvemento sostido e a creación do emprego nas actividades relacionadas coa protección e xestión do medio ambiente.</p>
<p>4. Fomenta-las iniciativas para o desenvolvemento da educación ambiental, a investigación científica e a participación cidadá na solución da problemática ambiental.</p>
<p>5. Realiza-las suxerencias oportunas sobre o correcto cumprimento dos acordos internacionais, dereito comunitario e demais normativa en relación co medio ambiente, así como informar sobre as melloras que considere convenientes en canto á súa aplicación.</p>
<p>6. Impulsa-la coordinación do exercicio das súas funcións coas dos órganos consultivos existentes noutras administracións públicas, que teñan por obxecto a protección e xestión medioambiental.</p>
<p>Artigo 3º</p>
<p>O Consello Galego de Medio Ambiente estará composto por:</p>
<p>-Presidente: o conselleiro da Presidencia e Administración Pública.</p>
<p>-Vicepresidente: o secretario xeral para a Protección Civil e o Medio Ambiente.</p>
<p>-Vocais:</p>
<p>a) Un representante de cada unha das cinco organizacións de defensa medioambiental que acrediten unha maior representatividade de entre as inscritas no Rexistro Autonómico de Asociacións Protectoras do Medio Ambiente.</p>
<p>b) Tres representantes dos sindicatos máis representativos en Galicia.</p>
<p>c) Un representante das organizacións de consumidores de Galicia.</p>
<p>d) Tres representantes da Confederación de Empresarios de Galicia.</p>
<p>e) Un representante de cada unha das tres universidades de Galicia, especialistas en temas ambientais.</p>
<p>f) Dous representantes da Federación Galega de Municipios e Provincias e outros dous da Federación de Concellos Galegos.</p>
<p>g) Tres persoas de recoñecido prestixio no campo ambiental designados polo presidente do consello, oído o pleno do mesmo.</p>
<p>h) Un experto por cada unha das seguintes áreas ambientais, designado polo órgano autonómico sectorial competente en: medio ambiente natural, saúde pública ambiental, augas continentais, augas marítimas, protección da atmosfera, contaminación industrial, ordenación do territorio, política agraria, patrimonio histórico, educación ambiental.</p>
<p>-Secretario: o subdirector xeral de Protección Ambiental, con voz e voto.</p>
<p>Artigo 4º</p>
<p>Os membros do consello galego serán nomeados polo conselleiro da Presidencia e Administración Pública, a proposta das organizacións, institucións e departamentos autonómicos que se relacionan no artigo anterior.</p>
<p>Tamén se nomearán os suplentes de cada un dos membros ordinarios do consello.</p>
<p>O nomeamento dos membros e suplentes do consello será por un período de dous anos, contados a partir da data da súa publicación, e será renovable. No suposto de que o membro perdese a súa representatividade pasará a ser membro ordinario o suplente.</p>
<p>Artigo 5º</p>
<p>O consello poderá crear comisións de traballo para a análise de aspectos sectoriais ou problemáticas concretas relacionadas coa súa competencia, sinalando no acordo cal será o seu réxime de actuación e se terán carácter indefinido ou temporal.</p>
<p>Artigo 6º</p>
<p>Ó pleno do consello galego e ás diferentes comisións de traballo que se creen no seu seo poderán asistir, con voz e sen voto, por solicitude destes, as persoas responsables das políticas ambientais sectoriais obxecto de estudio e valoración, e, se é o caso, expertos, funcionarios ou representantes do sector privado con especial vinculación con este mesmo obxecto.</p>
<p>Artigo 7º</p>
<p>O consello realizará anualmente un informe-memoria sobre as actuacións desenvolvidas en cumprimento das súas funcións.</p>
<p>Este informe-memoria remitirase á Comisión Galega de Medio Ambiente para a súa valoración e posterior remisión á Comisión Delegada do Medio Ambiente.</p>
<p>Artigo 8º</p>
<p>O órgano de tramitación e apoio do Consello Galego de Medio Ambiente será a Secretaría Xeral para a Protección Civil e o Medio Ambiente.</p>
<p>Artigo 9º</p>
<p>O Consello Galego de Medio Ambiente será convocado polo seu presidente, con carácter ordinario, cada cuadrimestre,</p>
<p>Tamén poderá realizarse a convocatoria do pleno cando exista algún motivo de especial trascendencia relacionado coa competencia do consello, a xuízo do seu presidente ou por petición dun tercio dos membros de aquel.</p>
<p>Artigo 10º</p>
<p>Os informes preceptivos do Consello Galego de Medio Ambiente emitiranse no prazo de un mes desde a súa solicitude.</p>
<p>Artigo 11º</p>
<p>O Consello Galego de Medio Ambiente queda adscrito á Consellería da Presidencia e Administración Pública.</p>
<p>Artigo 12º</p>
<p>1. O réxime xurídico de funcionamento será o preceptuado no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. No demais, estarase ó disposto no regulamento interno do consello, que se aprobará por maioría do seu pleno.</p>
<p>Disposición transitoria</p>
<p>A constitución do consello realizarase antes do día 31 de xullo de 1995.</p>
<p>Disposicións derradeiras</p>
<p>Primeira.-Queda facultado o conselleiro da Presidencia e Administración Pública para dicta-las disposicións necesarias para facilita-lo correcto funcionamento do Consello Galego de Medio Ambiente.</p>
<p>Segunda.-O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, tres de xuño de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

