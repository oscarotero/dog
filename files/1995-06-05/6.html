---
date: '1995-06-05'
id: E5C6
page: 4
number: 106
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 2 de xuño de 1995 de convocatoria dos premios da Xunta de Galicia de
  Medio Ambiente e Conservación da Natureza.
range: Orde
url: 'https://www.xunta.gal/dog/Publicados/1995/19950605/AnuncioE5C6_gl.html'
---
<p>O día 31 de xaneiro do ano que corre a Asemblea Parlamentaria do Consello de Europa decidiu declarar 1995 como Ano Europeo para a Conservación da Natureza. Os obxectivos da citada celebración son a preservación do medio ambiente de forma global, non só nas zonas protexidas e, en xeral, a difusión da conciencia medioambiental entre as persoas.</p>
<p>Con tal motivo, a Consellería da Presidencia e Administración Pública, como consecuencia do acordo da Comisión Galega do Medio Ambiente, do 16-3-1995, decidiu crea-los premios Xunta de Galicia de Medio Ambiente e Conservación da Natureza, cos que se pretende fomenta-la participación cidadá no ámbito comentado, e a calidade da producción científica e académica nel.</p>
<p>En consecuencia, en uso das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo único.</p>
<p>1. A Consellería da Presidencia e Administración Pública, en conmemoración do Ano Europeo da Conservación da Natureza, convoca os premios da Xunta de Galicia de Medio Ambiente e Conservación da Natureza, nas súas modalidades de:</p>
<p>a) Traballos xornalísticos nos medios de comunicación de Galicia.</p>
<p>b) Traballos académicos ou científicos.</p>
<p>c) Traballos escolares.</p>
<p>As citadas modalidades concretaranse en:</p>
<p>a) Traballos xornalísticos.</p>
<p>Estes traballos terán como finalidade a difusión xornalística da problemática ambiental en calquera dos seus aspectos, e a divulgación das actuacións ou solucións en relación con estes.</p>
<p>b) Traballos académicos ou científicos.</p>
<p>Os ditos traballos referiranse ás diferentes liñas de investigación que procuren resultados que poidan beneficia-lo progreso e potenciación na xestión do medio ambiente nos seus diferentes aspectos (tecnolóxicos, xurídicos, organizativos, etc.).</p>
<p>c) Traballos escolares.</p>
<p>Os ditos traballos consistirán no resultado da acción divulgativa da problemática ambiental nun centro educativo da Comunidade Autónoma, e poderán acreditarse a través dunha memoria das actividades celebradas, ou da remisión do resultado dunha sesión dedicada ó medio ambiente no colexio e concretada no exercicio seleccionado e realizado por un alumno ou clase do centro docente.</p>
<p>2. O importe dos premios convocados imputarase ás aplicacións orzamentarias 04.07.361A.227.06, 04.09.121A.226.06 e 07.01.321A.226.06 do orzamento vixente.</p>
<p>3. Esta orde entrará en vigor o día da súa publicación no Diario Oficial de Galicia.</p>
<p>Os premios citados rexeranse polas seguintes</p>
<p>BASES</p>
<p>1. O tema versará sobre a problemática ambiental nos seus diferentes ámbitos territoriais (planetario, rexional e local) e en todos ou en calquera dos sectores implicados (residuos, augas, contaminación atmosférica...).</p>
<p>2. Poderán optar a estes premios os galegos que teñan a condición de xornalistas, profesionais académicos ou investigadores, ou os centros docentes radicados en Galicia, segundo a respectiva modalidade.</p>
<p>3. Os orixinais deberán ser presentados en calquera das linguas oficiais de Galicia.</p>
<p>4. A presentación dos traballos dirixirase á Secretaria Xeral para a Protección Civil e o Medio Ambiente, e presentaranse en calquera rexistro general antes do día 30 de outubro de 1995.</p>
<p>5. Os traballos remitiranse en sobre lacrado, no que constará un lema ou pseudónimo. Noutro sobre, tamén lacrado, figurará no exterior o mesmo lema ou pseudónimo e no interior o nome e os demais datos identificativos do autor ou autores do traballo.</p>
<p>6. A contía dos premios nas súas diferentes modalidades é:</p>
<p>-Xornalistas: 200.000 ptas. e placa acreditativa.</p>
<p>-Académicos e investigadores: 200.000 ptas. e placa acreditativa.</p>
<p>-Escolares: o financiamento, ata un importe de 200.000 ptas. dunha actividade de educación ambiental para o centro docente gañador, e placa acreditativa.</p>
<p>O xurado estará composto por:</p>
<p>-Presidente: o conselleiro da Presidencia e Administración Pública.</p>
<p>-Vocais:</p>
<p>-Os membros e secretario da Comisión Galega do Medio Ambiente.</p>
<p>-O secretario xeral da Consellería de Educación e Ordenación Universitaria e o secretario xeral de Comunicación, dada a súa vinculación ás modalidades do premio.</p>
<p>-Secretario: o subdirector xeral de Protección Ambiental.</p>
<p>7. A presentación dos traballos supón a plena aceptación de tódalas bases da convocatoria.</p>
<p>Santiago de Compostela, 2 de xuño de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

