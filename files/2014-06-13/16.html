---
date: '2014-06-13'
id: G0198-110614-0001
page: 26922
number: 112
agency: Axencia Galega de Innovación
section: IV. Oposicións e concursos.
title: >-
  RESOLUCIÓN do 11 de xuño de 2014 pola que se convoca un posto de persoal
  directivo vacante na Axencia Galega de Innovación, para a súa cobertura.
range: Resolución
url: >-
  https://www.xunta.gal/dog/Publicados/2014/20140613/AnuncioG0198-110614-0001_gl.html
---
<p>En virtude do Decreto 50/2012, do 12 de xaneiro, polo que se crea a Axencia Galega de Innovación e se aproban os seus estatutos, esta dirección</p>
    <h2>RESOLVE:</h2>
    <p>Primeiro. Anunciar a convocatoria para a cobertura do posto que se indica no anexo I desta resolución, ao cal, de acordo co artigo 22 dos estatutos da Axencia Galega de Innovación, aprobados polo Decreto 50/2012, do 12 de xaneiro, lle corresponden o deseño e a planificación estratéxica en materia de innovación, investigación e desenvolvemento tecnolóxico, así como a avaliación das convocatorias de axudas impulsadas pola dita axencia no ámbito de I+D+i, e as seguintes funcións:</p>
    <p>a) A definición e planificación de estratexias e programas en materia de I+D+i.</p>
    <p>b) O fomento dos vínculos de relación entre as empresas e os restantes axentes do sistema galego de I+D+i.</p>
    <p>c) O desenvolvemento de programas de apoio aos grupos de investigación e centros tecnolóxicos para que incrementen os seus resultados.</p>
    <p>d) O deseño e fomento de políticas que permitan desenvolver, proxectar e atraer talento ás empresas e axentes de I+D+i.</p>
    <p>e) A avaliación de convocatorias de axudas no eido da I+D+i impulsadas pola Axencia.</p>
    <p>f) O desempeño das accións precisas para a difusión de coñecementos, sensibilización social, información e promoción da ciencia e a tecnoloxía.</p>
    <p>g) A información e difusión en materia de propiedade industrial.</p>
    <p>h) Calquera outra función que se lle encomende no ámbito da súa competencia.</p>
    <p>Segundo. Poderán concorrer a ela os/as candidatos/as que reúnan os requisitos sinalados no anexo I. Na valoración dos candidatos atenderase a principios de mérito e capacidade e a criterios de idoneidade e adecuación do perfil profesional da persoa candidata, en relación co posto de traballo que se vai desempeñar.</p>
    <p>Terceiro. As solicitudes dirixiranse por escrito, segundo o modelo que se inclúe no anexo II, á Axencia Galega de Innovación (rúa dos Feáns, nº 7, baixo, 15706 Santiago de Compostela), no prazo de 15 días contados a partir do seguinte ao da publicación desta resolución no Diario Oficial de Galicia, e poderán presentarse en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Serán excluídos do proceso de selección todos aqueles aspirantes que non reúnan os requisitos de participación exixidos na presente convocatoria ou que presenten a súa solicitude fóra de prazo ou incumpran os termos formais de presentación sinalados.</p>
    <p>Cuarto. Os/as aspirantes deberán unir á petición un curriculum vitae en que consten títulos académicos, anos de servizo, postos de traballo desenvolvidos, estudos e cursos realizados, así como calquera outro mérito que se coide oportuno poñer de manifesto, xustificando documentalmente os méritos que aleguen. Os méritos alegados e non probados non se terán en conta.</p>
    <p>Quinto. Esta convocatoria será resolta polo Consello Reitor da Axencia Galega de Innovación, de acordo co previsto no artigo 15.j) dos estatutos da dita Axencia, aprobados polo Decreto 50/2012, do 12 de xaneiro. </p>
    <p>Sexto. A resolución desta convocatoria farase pública no DOG e poderá declararse deserto o posto, se se considera oportuno.</p>
    <p>Sétimo. O prazo para a toma de posesión do posto adxudicado será de tres días hábiles se non implica cambio de residencia, ou de sete días hábiles se comporta cambio de residencia. Cando o/a adxudicatario/a do posto obteña coa súa toma de posesión o reingreso ao servizo activo, o prazo de toma de posesión será de vinte días hábiles.</p>
    <p>O prazo posesorio empezará a contarse a partir do día seguinte ao do cesamento, que deberá producirse dentro dos tres días hábiles seguintes ao da publicación da resolución no Diario Oficial de Galicia, ou desde a data en que se comunique a resolución do traslado á comunidade autónoma, para o caso de funcionarios/as doutras administracións públicas. </p>
    <p>Se a resolución comporta o reingreso ao servizo activo, o prazo de toma de posesión empezará a contar desde o día seguinte ao da publicación da resolución no Diario Oficial de Galicia.</p>
    <p>Oitavo. Contra a presente resolución poderase interpoñer recurso de alzada perante a Consellería de Economía e Industria no prazo dun mes, contado a partir do día seguinte ao da súa publicación, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 11 de xuño de 2014</p>
    <footer><p>Manuel Antonio Varela Rey<br>Director da Axencia Galega de Innovación</p></footer>
    <h2>ANEXO I</h2>
    <p>Código: IN.A11.00.002.15770.001.</p>
    <p>Denominación do posto: director/a da Área de Programas.</p>
    <p>Dependencia: Axencia Galega de Innovación.</p>
    <p>Localidade: Santiago de Compostela.</p>
    <p>Forma de provisión: persoal directivo (artigo 79 da Lei 16/2010, do 17 de decembro).</p>
    <p>Directivo do grupo III, nivel 2.</p>
    <p>Tipo de persoal: funcionario (subgrupo A1).</p>

