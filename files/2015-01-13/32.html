---
date: '2015-01-13'
id: CA02-080115-0003
page: 1712
number: 7
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  ANUNCIO do 8 de xaneiro de 2015, da Dirección Xeral de Conservación da
  Natureza, polo que se acorda someter ao procedemento de información pública e
  audiencia aos interesados o proxecto do Decreto polo que se aproba o Plan de
  conservación do monumento natural da Praia das Catedrais.
range: Anuncio
url: >-
  https://www.xunta.gal/dog/Publicados/2015/20150113/AnuncioCA02-080115-0003_gl.html
---
<p>A Praia das Catedrais declarouse monumento natural mediante o Decreto 11/2005, do 20 de xaneiro, polo que se declara a Praia das Catedrais como monumento natural, e atópase situada no extremo oriental da provincia de Lugo, no termo municipal de Ribadeo.</p>
    <p>A Lei 42/2007, do 13 de decembro, de patrimonio natural e biodiversidade, no seu artigo 15 establece que os recursos naturais e, en especial, os espazos naturais que hai que protexer serán obxecto de planificación coa finalidade de adecuar a súa xestión aos seus principios inspiradores. No seu artigo 21 outorga ás comunidades autónomas a potestade para a elaboración e aprobación dos plans de ordenación dos recursos naturais nos seus respectivos ámbitos competenciais.</p>
    <p>Por outro lado, o artigo 31 da Lei 9/2001, do 21 de agosto, de conservación da natureza, enumera os distintos instrumentos de planificación dos espazos naturais protexidos e establece que corresponden á categoría de plans de conservación aqueles espazos que non sexan parques naturais ou reservas naturais.</p>
    <p>Ademais, o seu artigo 37 indica que os plans de conservación establecerán os réximes de usos e actividades permisibles, así como as limitacións que se consideren necesarias para a conservación do espazo. O seu contido mínimo vén indicado no seu artigo 38.</p>
    <p>Toda a superficie do monumento natural intégrase dentro da zona de especial conservación ZEC ES1120005 As Catedrais, que abrangue 304,36 ha na rasa cantábrica situada entre os concellos de Barreiros e Ribadeo.</p>
    <p>Ao estar incluído nun espazo protexido da Rede Natura 2000, conta xa cun plan de ordenación dos recursos naturais aprobado mediante o Decreto 37/2014, do 26 de marzo, polo que se declaran zonas especiais de conservación os lugares de importancia comunitaria de Galicia e se aproba o Plan director da Rede Natura 2000 de Galicia. Non obstante, o espazo está sometido a presións, principalmente de uso público, que xustifican a elaboración dun plan específico en aplicación da disposición derradeira terceira do dito decreto.</p>
    <p>Como paso previo para a elaboración do Plan de conservación elaborouse un documento preliminar, que foi sometido á participación pública en virtude do establecido no artigo 16 da Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente.</p>
    <p>O dito documento estivo exposto ao público na páxina web da Consellería de Medio Ambiente, Territorio e Infraestruturas, durante un período de quince (15) días naturais.</p>
    <p>En consecuencia, sométese o proxecto de decreto á información pública, en virtude do establecido no artigo 40 da Lei 9/2001, do 21 de agosto, de conservación da natureza, e no artigo 42 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia,</p>
    <h2>ACORDO:</h2>
    <p>Primeiro. Someter á información pública e audiencia aos interesados o proxecto de Decreto polo que se aproba o Plan de conservación do monumento natural da Praia das Catedrais, por un período de corenta e cinco (45) días, contando o dito período desde o día seguinte ao da publicación desta resolución, coa finalidade de que todos aqueles interesados poidan remitir as súas alegacións mediante escrito dirixido á Dirección Xeral de Conservación da Natureza da Consellería de Medio Ambiente, Territorio e Infraestruturas, San Lázaro, s/n, 15781, ou ao enderezo de correo electrónico planificacion.conservación@xunta.es, poñendo no asunto: PC As Catedrais.</p>
    <p>Segundo. Durante o citado prazo, toda a documentación poderá ser examinada nos seguintes lugares:</p>
    <p>– Dirección Xeral de Conservación da Natureza.</p>
    <p>– Departamento Territorial da Consellería de Medio Ambiente, Territorio e Infraestruturas de Lugo.</p>
    <p>– Páxina web da Consellería de Medio Ambiente, Territorio e Infraestruturas:</p>
    <p>http://www.cmati.xunta.es/</p>
    <p>Santiago de Compostela, 8 de xaneiro de 2015</p>
    <footer><p>Verónica Tellado Barcia<br>Directora xeral de Conservación da Natureza</p></footer>

