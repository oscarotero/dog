---
date: '2008-07-10'
page: 13
number: 133
agency: VICEPRESIDENCIA DA IGUALDADE E DO BENESTAR
section: III. OUTRAS DISPOSICIÓNS
title: >-
  Orde do 27 de xuño de 2008 pola que se regula o procedemento para o reintegro
  individual dos gastos derivados de actividades de formación do persoal das
  escolas infantís 0-3 anos da Xunta de Galicia, e se procede á súa
  convocatoria.
range: Orde
---
<p>O Estatuto de autonomía de Galicia, no artigo 27.23º, asígnalle á comunidade autónoma a competencia exclusiva en materia de asistencia social.</p>
<p>A Lei 4/1993, do 14 de abril, de servizos sociais, inclúe no seu artigo 5.3º, entre outras áreas de actuación, as relativas á familia, infancia e mocidade, e recolle no artigo 26.3º as competencias para a regulamentación das entidades, servizos e centros que presten servizos sociais, establecendo as condicións para o seu funcionamento, a capacitación do seu persoal e demais requisitos. Estas competencias sonlle atribuídas á Vicepresidencia da Igualdade e do Benestar polo Decreto 517/2005, do 6 de outubro, que establece a súa estrutura orgánica.</p>
<p>No marco do Plan de calidade 2006-2009 das escolas infantís 0-3 anos que a Secretaría Xeral da Igualdade vén desenvolvendo unha das liñas prioritarias de actuación que se pretende impulsar é a formación permanente do persoal das escolas infantís 0-3 da Xunta de Galicia, así como tamén fomentar o recoñecemento profesional dos seus traballadores e traballadoras. Por iso, considérase necesario prestarlle todo o apoio para a súa formación, impulsando, promovendo e dando resposta ás súas demandas formativas co fin de ampliar os seus coñecementos e de fomentar a motivación de cara a mellorar o traballo cos nenos e nenas e coas súas familias.</p>
<p>Este plan de formación permanente faise efectivo nas programacións de actividades que a Secretaría Xeral da Igualdade realiza anualmente. Prevense, tamén, as actividades formativas organizadas por outras entidades, públicas ou privadas, que teñen a mesma finalidade, mellorar a calidade da educación na etapa infantil. Para facilitar a participación dos traballadores e traballadoras e que a súa asistencia ás ditas actividades non lles supoña un esforzo económico, a Secretaría Xeral da Igualdade considera necesario establecer unha liña de reintegros individuais para compensar, polo menos en parte, os gastos que delas deriven.</p>
<p>Os reintegros individuais que se establecen no articulado desta orde financiaranse con cargo á aplicación orzamentaria 05-30.311A.228, recollida na Lei 16/2007, do 26 de decembro, de orzamentos xerais da Comunidade Autónoma de Galicia para o ano 2008, por un importe total de 6.000 euros.</p>
<p>Esta orde adáptase ao disposto no Decreto 144/2001, do 7 de xuño, sobre indemnizacións por razón de servizo do persoal con destino na Administración autonómica de Galicia, así como aos demais requisitos exixidos na Lei 16/2007, do 26 de decembro, de orzamentos xerais da Comunidade Autónoma de Galicia para o ano 2008.</p>
<p>En virtude do exposto, no exercicio das atribucións que me foron conferidas e para a debida aplicación dos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º.-Obxecto.</p>
<p>1. O obxecto desta orde é establecer o procedemento para o reintegro individual dos gastos derivados de actividades de formación do persoal das escolas infantís 0-3 anos da Xunta de Galicia, organizadas por entidades públicas ou privadas, - agás as programadas pola Secretaría Xeral da Igualdade e pola Escola Galega da Administración Pública -, que teñen como finalidade mellorar a calidade da educación e dos servizos complementarios que se prestan nos ditos centros.</p>
<p>2. Os gastos que poderán ser reintegrados son os relativos á matrícula e ao desprazamento derivados de actividades de formación que non teñan un carácter regrado e se realicen durante o ano 2008. Exclúense os gastos de aloxamento e mantenza.</p>
<p>Artigo 2º.-Destinatarios/as.</p>
<p>Poderán solicitar reintegros individuais por asistencia a actividades de formación os traballadores e traballadoras das escolas infantís 0-3 anos da Xunta de Galicia que acrediten a súa relación funcionarial ou laboral no momento da presentación da solicitude.</p>
<p>Artigo 3º.-Modalidades e contidos das actividades de formación.</p>
<p>1. As actividades de formación para as que se pode solicitar o reintegro individual poden ser nas diferentes modalidades de cursos - presenciais ou telemáticos -, encontros, xornadas, congresos, conferencias, etc.</p>
<p>2. Todas as actividades formativas deberán estar relacionadas con algunha área da educación infantil e preverán os seguintes aspectos ou materias: a adecuación dos coñecementos e métodos á evolución das didácticas específicas da infancia, o coñecemento das tecnoloxías da información e da comunicación, as actividades relativas á normalización lingüística, a formación das didácticas en linguas estranxeiras vinculadas á área da educación infantil, así como aqueles aspectos relativos á organización, coordinación, orientación, titoría e tamén a atención educativa á diversidade, encamiñados todos eles a mellorar a calidade da educación e o funcionamento dos centros. Ocupará un lugar relevante a formación específica en materia de igualdade nos termos establecidos no artigo 7 da Lei orgánica 1/2004, do 28 de decembro, sobre medidas de protección integral contra a violencia de xénero. Tamén se incluirán as actividades formativas que dalgunha maneira incidan na mellora dos servizos </p>
<p>complementarios dos centros.</p>
<p>Artigo 4º.-Contías dos reintegros individuais.</p>
<p>1. A dotación orzamentaria para as actividades de formación será por un importe global de 6.000 euros e financiaranse con cargo á aplicación 05-20.311A.228 dos orzamentos xerais da Comunidade Autónoma de Galicia para o ano 2008.</p>
<p>2. Os límites dos reintegros individuais que se soliciten establécense en función do custo da matrícula e do lugar onde se realice a actividade:</p>
<p>-En Galicia, ata un máximo de 300 euros.</p>
<p>-No resto do territorio do Estado, ata un máximo de 500 euros.</p>
<p>-No estranxeiro, ata un máximo de 1.000 euros.</p>
<p>3. Unha vez esgotado o orzamento total, serán denegadas as solicitudes que se presenten con posterioridade.</p>
<p>Artigo 5º.-Solicitudes e documentación.</p>
<p>As solicitudes dos reintegros individuais presentaranse conforme o modelo do anexo I desta orde, xunto cos seguintes documentos:</p>
<p>a) Fotocopia compulsada do DNI.</p>
<p>b) Fotocopia da convocatoria ou programa da actividade.</p>
<p>c) Informe da dirección do centro no que se xustifique a importancia e conveniencia de participar na actividade.</p>
<p>d) Breve memoria explicativa do/a interesado/a sobre os motivos da solicitude da actividade e da incidencia desta no desenvolvemento do seu traballo.</p>
<p>e) Orzamento da matrícula e/ou desprazamento derivados da actividade formativa.</p>
<p>f) Declaración xurada de non estar gozando de licenza remunerada por estudos durante o período de realización da actividade de formación.</p>
<p>g) Certificación bancaria da conta na que se desexe percibir, de ser o caso, o reintegro individual concedido.</p>
<p>Artigo 6º.-Lugar e prazo de presentación das solicitudes.</p>
<p>1. As solicitudes presentaranse no rexistro da Vicepresidencia da Igualdade e do Benestar - Secretaría Xeral da Igualdade - directamente ou mediante calquera dos procedementos establecidos no artigo 38.4º da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>2. O prazo de presentación das solicitudes será cunha antelación polo menos dun mes antes do comezo da actividade para a que solicita o reintegro individual.</p>
<p>Artigo 7º.-Tramitación dos expedientes e valoración das solicitudes.</p>
<p>1. Recibida a documentación, de non reunir os requisitos exixidos, de acordo co establecido no artigo 71 da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, requiriráselles aos/ás interesados/as para que, nun prazo de dez días, emenden as faltas ou acheguen os documentos preceptivos, con indicación de que, se así non o fixer, se terá por desistido da súa petición, logo da resolución nos termos establecidos no artigo 42.</p>
<p>2. A secretaria xeral da Igualdade nomeará unha comisión para valorar as solicitudes que se reunirá periodicamente en función do seu volume, e que estará integrada polas seguintes persoas:</p>
<p>-Presidente: o subdirector xeral de Familia ou persoa na que delegue.</p>
<p>-Vogais: a xefa do servizo de Familia e Programas Especiais e un/unha funcionario/a da Secretaría Xeral da Igualdade que, á súa vez, realizará as funcións de secretario/a.</p>
<p>3. As contías dos reintegros individuais fixaranse tendo en conta os obxectivos e características das actividades e a incidencia directa que podan ter no traballo da persoa que o solicita.</p>
<p>Artigo 8º.- Resolución.</p>
<p>1. A secretaria xeral da Igualdade, por delegación do vicepresidente da Igualdade e do Benestar, á vista da proposta da comisión de valoración, resolverá a concesión ou denegación do reintegro individual no prazo máximo dun mes desde a presentación da solicitude. Entenderanse desestimadas as solicitudes de non existir resolución expresa no prazo de tres meses, contados a partir da data da súa entrada no rexistro xeral.</p>
<p>2. As resolucións recaídas neste procedemento esgotan a vía administrativa e contra elas pode interpoñerse recurso contencioso-administrativo ante o órgano xurisdicional competente, no prazo de dous meses a partir do día seguinte ao da notificación da resolución, de conformidade co disposto na Lei 29/1998, do 13 de xullo, reguladora da xurisdición contencioso-administrativa.</p>
<p>Potestativamente, e con anterioridade á interposición do referido recurso contencioso-administrativo, poderá interpoñerse recurso de reposición ante o mesmo órgano que ditou o acto, no prazo dun mes a partir do día seguinte ao da notificación da resolución. Neste caso, non poderá interpoñerse o recurso contencioso-administrativo ata que sexa resolto, expresamente ou por desestimación presunta, o recurso de reposición.</p>
<p>Artigo 9º.- Xustificación e pagamento.</p>
<p>Unha vez finalizada a actividade, para poder facer efectivo o pagamento do reintegro individual que, en calquera caso, soamente se axustará aos gastos xustificados, as persoas interesadas deberán remitir á Secretaría Xeral da Igualdade, nun prazo de 20 días hábiles desde que finalizou a actividade, a seguinte documentación:</p>
<p>-Relación valorada dos gastos realizados que será conformada polo órgano xestor. Esta relación deberá vir acompañada dos correspondentes xustificantes: documento orixinal de pagamento da matrícula da actividade e/ou dos gastos de desprazamento, segundo corresponda (billete, factura, ou declaración xurada de ter realizado o desprazamento en coche propio).</p>
<p>-Copia do certificado de asistencia.</p>
<p>-Breve memoria da actividade desenvolvida.</p>
<p>Disposicións adicionais</p>
<p>Primeira.- A concesión dos reintegros individuais reguladas nesta orde terá como límite global o crédito asignado nos orzamentos para este fin. En todo caso, as actividades formativas deberán realizarse dentro do exercicio económico 2008.</p>
<p>Segunda.- Apróbase a delegación de competencias do vicepresidente da Igualdade e do Benestar na secretaria xeral da Igualdade para resolver a concesión, denegación, modificación ou outras incidencias dos reintegros individuais previstos nesta orde.</p>
<p>Disposición transitoria</p>
<p>Primeira.- Poderán acollerse aos reintegros individuais convocados nesta orde as persoas que realizaron actividades de formación durante o período comprendido entre o día 1 de xaneiro de 2008 e a data da publicación desta disposición. Neste caso, as solicitudes deberán presentarse durante os 20 días seguintes ao da súa entrada en vigor.</p>
<p>Disposicións derradeiras</p>
<p>Primeira.- Autorízase a secretaria xeral da Igualdade para ditar as disposicións necesarias para o desenvolvemento desta orde.</p>
<p>Segunda.- Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 27 de xuño de 2008.</p>
<p>Anxo Manuel Quintana González</p>
<p>Vicepresidente da Igualdade e o do Benestar</p>
<p>Ver referencia pdf "13300D001P006.PDF"</p>

