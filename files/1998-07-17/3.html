---
date: '1998-07-17'
id: F5F6
page: 8
number: 137
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 2 de xullo de 1998 pola que se convoca e regula o réxime de concesión
  de axudas para a realización e mellora de infraestructuras nos polígonos
  empresariais da Comunidade Autónoma de Galicia.
range: Orde
url: 'https://www.xunta.gal/dog/Publicados/1998/19980717/AnuncioF5F6_gl.html'
---
<p>Os polígonos empresariais e as infraestructuras de solo empresarial existentes en Galicia con anterioridade ó Plan de solo empresarial de Galicia do 14 de maio de 1991 e cun alto nivel de ocupación de empresas, teñen, como consecuencia dos anos transcorridos desde a súa creación, determinadas carencias infraestrucutais como pode ser en materia de novas tecnoloxías de comunicación, de adecuación daqueles ás esixencias de normativas actuais e de servicios comúns de carácter xeral que lles permita unha actualización permanente fronte ós seus competidores.</p>
<p>A necesidade de renovación destas infraestructuras, para evita-la súa obsolescencia, ou de creación por non estaren previstas na súa orixe, e co obxecto de motiva-lo esforzo común de renovación e actualización permanente, como elemento dinamizador da economía e do emprego local, dentro das competencias en materia de fomento empresarial que lle son propias á Comunidade Autónoma, a Consellería de Industria e Comercio estima oportuno establecer medidas de apoio que permitan desenvolver proxectos investidores en materia de infraestructuras de instalacións e de servicios ás empresas.</p>
<p>Na súa virtude e en uso das facultades que me foron concedidas,</p>
<p>DISPOÑO:</p>
<p>Artigo 1º.-Obxecto da axuda.</p>
<p>O obxecto da axuda é a mellora dos servicios e o acondicionamento de infraestructuras existentes ou de nova incorporación co fin de que as empresas radicadas en polígonos empresariais teñan condicións máis competitivas para desenvolve-la súa actividade.</p>
<p>Artigo 2º.-Beneficiarios.</p>
<p>Os beneficiarios das axudas serán os concellos nos que se encontren situados os polígonos empresariais postos en servicio con anterioridade ó Plan de solo empresarial en Galicia do 14 de maio de 1991 e cun nivel de ocupación do 60% en número de parcelas e que realicen investimentos de acordo co obxecto desta orde.</p>
<p>Artigo 3º.-Actuacións subvencionables.</p>
<p>Serán subvencionables a elaboración ou execución de estudios e proxectos de investimentos para a incorporación de novos servicios e a actualización e mellora dos existentes en materia de comunicacións, subministración eléctrica, iluminación, saneamento, vías, ou a dotación de infraestructuras para a prestación de servicios avanzados que poidan ser prestados con carácter horizontal e que supoñan unha mellora en materia de xestión, seguridade, formación, segundo o Decreto 309/1995, do 23 de novembro, sobre incentivos para o desenvolvemento económico e fomento da actividade empresarial na Comunidade Autónoma de Galicia.</p>
<p>Artigo 4º.-Contía de axuda.</p>
<p>A contía máxima da subvención neta equivalente poderá acadar ata o 100% do custo de elaboración do estudio ou proxecto técnico e ata o 50% do investimento incentivable nas actuacións de execución, mellora ou acondicionamento, con cargo á aplicación 08.02.661-0.760.0 dos orzamentos xerais da Comunidade Autónoma de Galicia para o ano 1998 e, se fose o caso, nos de carácter plurianual, con cargo ás cantidades que proporcionalmente lle correspondan a cada un dos orzamentos respectivos, de conformidade co establecido no artigo 58 da Lei 11/1992, do 7 de outubro, de réxime financeiro e presupostario de Galicia.</p>
<p>Artigo 5º.-Prazo de presentación de solicitudes.</p>
<p>As solicitudes, dirixidas ó conselleiro de Industria e Comercio, presentaranse no rexistro xeral dos servicios centrais, nas delegacións provinciais da Consellería de Industria e Comercio ou a través dalgunha das formas establecidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, dentro dos 30 días naturais a partir do día seguinte ó da publicación da presente orde no Diario Oficial de Galicia.</p>
<p>Artigo 6º.-Solicitudes de concesión de axudas.</p>
<p>As solicitudes axustaranse ó modelo que figura no anexo e deberán presentarse por triplicado exemplar, xunto cos seguintes documentos:</p>
<p>-Memoria técnica xustificativa da actuación que se vai desenvolver de conformidade coa presente orde e prazo de execución.</p>
<p>-No caso de execución de obras, proxecto asinado por técnico facultado e visado polo colexio oficial correspondente.</p>
<p>-Informe urbanístico emitido polo Concello no que se indique que a actuación para a que se solicita subvención é conforme coa legalidade urbanística vixente no concello ou, se é o caso, que o investimento non precisa licencia municipal.</p>
<p>-Titularidade das infraestructuras do proxecto.</p>
<p>-Copia cotexada da licencia fiscal CIF.</p>
<p>-Declaración de axudas solicitadas, obtidas ou que se prevé solicitar para a mesma actuación en calquera outra institución, organismo ou Administración pública.</p>
<p>Artigo 7º.-Concesión de axuda.</p>
<p>Examinada a documentación e logo do correspondente informe técnico, o conselleiro de Industria e Comercio ou, se é o caso, o delegado provincial, conforme o establecido no Decreto 88/1990, do 15 de febreiro, sobre desconcentración de competencias para a concesión de axudas e subvencións nos delegados provinciais ou territoriais da Xunta de Galicia, emitirá a resolución que proceda.</p>
<p>Segundo artigo 71.1º da Lei 30/1992, do 26 de novembro, de réxime xurídico das administracións públicas e do procedemento administrativo común, se a solicitude non reúne os requisitos esixidos, o interesado será requirido para que, nun prazo de dez días, emende a falta ou achegue os documentos preceptivos, con indicación de que, se así non o fixese, se considerará desasistido da súa petición, que se arquivará sen máis trámite, cos efectos previstos no artigo 42.1º.</p>
<p>Unha vez concedida a subvención, esta deberá ser aceptada polo beneficiario no prazo de 15 días, coas condicións específicas que recolle esta orde e as que ó mesmo tempo se inclúan na resolución.</p>
<p>Artigo 8º.-Recoñecemento e pagamento da axuda concedida.</p>
<p>Para percibiren a subvención, os concellos beneficiarios deberán achega-la documentación acreditativa da realización das actuacións previstas, que motivaron a concesión da axuda, nos servicios centrais ou nas delegacións provinciais da Consellería de Industria e Comercio, de tres exemplares consistentes en:</p>
<p>-Solicitude de cobramento.</p>
<p>-Memoria na que se detallen os investimentos e gastos realizados ou o estudio ou proxecto técnico elaborado, que deberá coincidir co aceptado na resolución de concesión da subvención.</p>
<p>-Xustificantes dos pagamentos realizados e certificacións por conceptos, e de fin de obra, visados polo correspondente colexio oficial e asinados polo técnico director, no caso de que o investimento subvencionable sexa a realización de obras ou de instalacións.</p>
<p>-Certificación acreditativa de estar ó día nas obrigas tributarias e sociais, da Administración central, e de non ter pendente ningunha débeda, por ningún concepto, coa Administración da Comunidade Autónoma.</p>
<p>-Declaración doutras axudas solicitadas ou obtidas desde a data de solicitude desta axuda.</p>
<p>Os beneficiarios presentarán a devandita documentación acreditativa dos investimentos e gastos reali</p>
<p>zados antes do 1 de novembro da anualidade en curso.</p>
<p>A percepción da axuda terá lugar despois de que os servicios técnicos da Consellería de Industria e Comercio informen a realización do investimento de acordo co proxecto presentado.</p>
<p>Para o aboamento da subvención uniráselle á documentación xa sinalada unha certificación da conta bancaria onde se debe realiza-lo aboamento, expedida pola propia entidade bancaria.</p>
<p>Artigo 9º.-Xustificación.</p>
<p>No caso de que o investimento ou actividade realizada teña un custo inferior ó inicialmente previsto, a subvención que se conceda verase diminuída nunha porcentaxe proporcional.</p>
<p>Cando por concorrencia de subvencións ou axudas o importe total subvencionado exceda do custo da actividade que vaia desenvolve-lo beneficiario ou da porcentaxe máxima establecida no artigo 4º desta orde, procederá o reintegro do exceso percibido á Administración autonómica, sen prexuízo doutras responsabilidades que se puidesen derivar.</p>
<p>Artigo 10º.-Incumprimento.</p>
<p>No caso de que o beneficiario da axuda incumprise algunha das condicións e obrigas impostas na presente orde e as que, se é o caso, se inclúan na resolución, dará lugar, de acordo co disposto no artigo 78.5º da Lei 11/1992, do 7 de outubro, de réxime financeiro e presupostario de Galicia, logo da audiencia ó interesado á revogación da axuda concedida e ó reintegro da cantidade percibida e mailos xuros de demora, sen prexuízo, se é o caso, doutras responsabilidades nas que incorrese o beneficiario.</p>
<p>As cantidades que teñan que reintegra-los beneficiarios terán a consideración de ingresos de dereito público e será de aplicación para o seu cobramento o previsto nos artigos 19 a 23 da citada Lei 11/1992, do 7 de outubro.</p>
<p>Artigo 11º.-Renuncia.</p>
<p>No caso de que o beneficiario renunciase ás axudas unha vez percibidas, procederase conforme o establecido no artigo anterior.</p>
<p>Artigo 12º.-Normativa xeral.</p>
<p>Con independencia do disposto nesta orde, haberá que aterse ó disposto na Lei 11/1992, do 7 de outubro, de réxime financeiro e presupostario de Galicia, a Lei 30/1992, do 26 de novembro, de réxime xurídico das administracións públicas e do procedemento administrativo común, e na Lei 1/1998, do 8 de abril, de orzamentos xerais da Comunidade Autónoma de Galicia para 1998.</p>
<p>Disposición derradeira</p>
<p>Facúltase o director xeral de Industria para que dicte as disposicións necesarias para o desenvolvemento desta orde.</p>
<p>Santiago de Compostela, 2 de xullo de 1998.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>6439</p>

