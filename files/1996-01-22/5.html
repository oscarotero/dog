---
date: '1996-01-22'
id: 299A
page: 553
number: 15
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 11 de xaneiro de 1996 pola que se aproba a reordenación dos polígonos
  de bateas denominados «A» e «B» do distrito marítimo de Bueu na provincia de
  Pontevedra.
range: Orde
url: 'https://www.xunta.gal/dog/Publicados/1996/19960122/Anuncio299A_gl.html'
---
<p>Os polígonos de bateas denominados «A» e «B» situados no distrito marítimo de Bueu foron creados por orde do Ministerio de Comercio do 14 de febreiro de 1974 (BOE do 28 de marzo).</p>
<p>O Real decreto 3318/1982, do 24 de xullo, transfírelle á Xunta de Galicia as competencias en materia de marisqueo e acuicultura co carácter de exclusivas, de acordo co artigo 27.15º do Estatuto de autonomía e o 148.1º 11 da Constitución. No exercicio destas competencias e en cumprimento do disposto no artigo 1 do Decreto 197/1986, do 12 de xuño, e o 3 do Regulamento para explotación de bateas situadas en zona marítima, aprobado polo Decreto 2559/1961, do 30 de novembro, a Consellería de Pesca, Marisqueo e Acuicultura, en virtude da Orde do 23-1-1987 (DOG nº 29), declara de interese marisqueiro e urxente execución a revisión e reordenación dos polígonos «A» e «B» do distrito marítimo de Bueu.</p>
<p>En consecuencia, unha vez redactado o proxecto e mailo acordo de reordenación, tramitados conforme co procedemento establecido no Decreto 197/1986, do 12 de xuño, e declarado firme o acordo de reordenación por resolución da Dirección Xeral de Marisqueo e Acuicultura do 5 de xuño de 1995,</p>
<p>por proposta da Dirección Xeral de Marisqueo e Acuicultura, esta consellería,</p>
<p>DISPÓN:</p>
<p>1. Quedan constituídos e delimitados os novos polígonos «A» e «B» do distrito marítimo de Bueu, que sustitúen os antigos «A» e «B» coa capacidade, situación e circunstancias que se indican no anexo desta orde.</p>
<p>2. As concesións administrativas de bateas existentes nos polígonos obxecto de reordenación e pertencentes ós concesionarios recoñecidos nas bases de revisión, mantéñense nas mesmas condicións das súas respectivas ordes de outorgamento, agás no que se refire á cuadrícula ou punto de fondeo, que quedan anuladas pola presente orde e substituídas polas cuadrículas asignadas no acordo de reordenación.</p>
<p>Quedarán igualmente rectificadas as concesións no tocante ás dimensións do artefacto, número de cordas e cultivo autorizado, que terán que axustarse ás determinacións do Decreto 423/1993, do 17 de decembro (DOG nº 13 do 20-1-1994), e ó prazo da concesión, que se limita a 30 anos, conforme coa Lei 6/1993, do 11 de maio.</p>
<p>3. Os concesionarios de bateas deberán traslada-los artefactos no prazo máximo de 3 meses, e facer efectiva a toma de posesión das novas cuadrículas. Transcorrido este prazo, a consellería incoará o correspondente expediente da caducidade por aplicación do Decreto 423/1993, do 17 de decembro, ás concesións das bateas que non estean no punto asignado no acordo de reordenación.</p>
<p>4. Os artefactos fondeados nos polígonos pertencentes a propietarios que non fosen recoñecidos como concesionarios nas bases de revisión e mailos de propietario descoñecido, serán considerados clandestinos, e procederase á súa retirada, en aplicación dos artigos 42 e 44 do Decreto 423/1993, do 17 de decembro.</p>
<p>5. As peticións de concesión administrativa de bateas referentes a cuadrículas antes existentes nos polígonos obxecto de reordenación e que estean en tramitación no momento de entrar en vigor esta orde, quedan desestimadas en aplicación do artigo 24.3º do Decreto 423/1993, do 17 de decembro.</p>
<p>Disposición derrogatoria</p>
<p>Quedan derrogadas tódalas disposicións de igual ou inferior categoría que se opoñan ó disposto na presente orde, no ámbito da Comunidade Autónoma de Galicia, especialmente a Orde do 14 de febreiro de 1974, no relativo ós polígonos «A» e «B» do distrito marítimo de Bueu.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de xaneiro de 1996.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>ANEXO</p>
<p>POLÍGONO «A»</p>
<p>Situación xeográfica dos vértices, segundo as coordenadas obtidas da carta nº 9251 da ría de Pontevedra, publicada polo Instituto Hidrográfico da Mariña.</p>
<p>LatitudeLonxitude</p>
<p>Vértice A42º 21' 48''8º 46' 01''</p>
<p>Vértice B42º 21' 43''8º 45' 35''</p>
<p>Vértice C42º 20' 31''8º 46' 13''</p>
<p>Vértice D42º 20' 37''8º 46' 37''</p>
<p>Consta de 112 puntos de fondeo ou cuadrículas, das cales se ocupan 104 con bateas procedentes dos antigos polígonos «A» e «B».</p>
<p>POLÍGONO «B»</p>
<p>Situación xeográfica dos vértices, segundo as coordenadas obtidas da carta nº 9251 da ría de Pontevedra, publicada polo Instituto Hidrográfico da Mariña.</p>
<p>LatitudeLonxitude</p>
<p>Vértice A42º 20' 28''8º 47' 46''</p>
<p>Vértice B42º 20' 27''8º 47' 26''</p>
<p>Vértice C42º 20' 04''8º 47' 21''</p>
<p>Vértice D42º 20' 06''8º 47' 45''</p>
<p>Consta de 25 puntos de fondeo ou cuadrículas, na súa totalidade con bateas procedentes dos antigos polígonos «A» e «B».</p>
<p>7744</p>

