---
date: '1996-05-14'
id: 668A
page: 4
number: 94
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 161/1996, do 25 de abril, polo que se modifican determinados preceptos
  do Decreto 200/1993, do 29 de xullo, de ordenación da atención primaria na
  Comunidade Autónoma de Galicia.
range: Decreto
url: 'https://www.xunta.gal/dog/Publicados/1996/19960514/Anuncio668A_gl.html'
---
<p>O Decreto 200/1993, do 29 de xullo, de ordenación da atención primaria na Comunidade Autónoma de Galicia, prevé nas súas disposicións transitorias unha serie de mecanismos para a integración do persoal no novo sistema de atención primaria da Comunidade Autónoma.</p>
<p>Na aplicación das ditas medidas xurdiron problemas de índole técnico-xurídico que aconsellan a modificación parcial dalgunha das previsións inicialmente establecidas.</p>
<p>Polo demais, aprovéitase esta modificación para preve-lo establecemento dun réxime específico para determina-lo ámbito funcional e territorial das prazas de matronas de atención primaria do Servicio Galego de Saúde, así como para fixar con precisión a integración no novo sistema e a participación posterior nos procedementos de provisión de postos de traballo.</p>
<p>Na súa virtude, e logo da negociación coas organizacións sindicais presentes na Mesa Sectorial de Negociación do persoal sanitario ó servicio da Comunidade Autónoma, por proposta da Consellería de Sanidade e Servicios Sociais e logo do informe das consellerías da Presidencia e Administración Pública e Econo.mía e Facenda, trala deliberación do Consello da Xunta de Galicia na súa reunión do día vintecinco de abril de mil novecentos noventa e seis,</p>
<p>DISPOÑO:</p>
<p>Artigo 1º.</p>
<p>Queda derrogada a disposición transitoria primeira do Decreto 200/1993, do 29 de xullo.</p>
<p>Artigo 2º.</p>
<p>1. O apartado 1 da disposición transitoria segunda, que pasa a se-la disposición transitoria primeira, queda redactado da seguinte forma:</p>
<p>«Con anterioridade á convocatoria dos procesos de provisión e selección para a cobertura de postos de traballo vacantes, a tódolos propietarios de prazas das categorías que a continuación se relacionan ofreceráselle-la posibilidade de integrarse no novo sistema de atención primaria:</p>
<p>-Corpo facultativo superior da Xunta de Galicia, escala de atención primaria e especializada, subescala de atención primaria, clase de médicos titulares.</p>
<p>-Médicos estatutarios de zona.</p>
<p>-Médicos xerais dos servicios normais e especiais de urxencias.</p>
<p>-Pediatras estatutarios de zona.</p>
<p>-Odóntologos de cota.</p>
<p>-Corpo facultativo de grao medio da Xunta de Galicia, escala de atención primaria e especializada, subescala de atención primaria, clase de practicantes titulares.</p>
<p>-ATS de zona.</p>
<p>-ATS dos servicios normais e especiais de urxencias.</p>
<p>-ATS de institucións abertas.</p>
<p>-Fisioterapeutas de institucións abertas».</p>
<p>2. Igualmente, o apartado 2 da disposición transitoria segunda pasa a se-lo apartado 2 da disposición transitoria primeira. O apartado 4, parágrafo 1º da devandita disposición queda redactado do xeito seguinte:</p>
<p>«Os profesionais que opten por non integrarse no novo sistema conservarán os seus dereitos individuais e económicos adquiridos, así como as obrigas inherentes á praza que ocupan, dependendo funcionalmente do xefe de servicio correspondente. En todo caso poderán participar nos concursos anuais a que se refire a disposición adicional, logo da aceptación da oferta de integración. De non opter praza no referido concurso, manterán o réxime xurídico e retributivo anterior ata a constitución da correspondente unidade de atención primaria».</p>
<p>Así mesmo, os apartados 3 e 4 da disposición transitoria segunda pasan a se-los apartados 3 e 4 da disposición transitoria primeira.</p>
<p>Artigo 4º</p>
<p>As disposicións transitorias terceira e cuarta pasan a ser, respectivamente, as disposicións transitorias segunda e terceira.</p>
<p>Artigo 5º</p>
<p>Engádese un parágrafo ó final da disposición transitoria segunda, conforme a numeración establecida no artigo anterior, que queda redactado da forma seguinte:</p>
<p>«O establecido na presente disposición transitoria enténdese sen prexuízo do previsto na disposición transitoria segunda da Lei 17/1989, do 23 de outubro, de creación de escalas de persoal sanitario ó servicio da Comunidade Autónoma. Para tal efecto e con independencia do grao de desenvolvemento en que se encontre o novo sistema de atención primaria deseñado polo presente decreto, levaranse a cabo as previsións da dita lei, para a garanti-la posibilidade de acceder á condición de funcionario, estrictamente, ó persoal comprendido no ámbito de aplicación da súa disposición transitoria segunda».</p>
<p>Artigo 6º</p>
<p>Engádese unha nova disposición transitoria cuarta, que queda redactada na forma seguinte:</p>
<p>«1. O Consello da Xunta de Galicia regulará o réxime xurídico das prazas de enfermería obstétrico-xinecolóxicas (matronas) no ámbito da atención primaria da saúde, determinando os ámbitos funcional e territorial propios da súa prestación de servicios e incluíndo na dita regulación ós postos de traballo actualmente pertencentes ó corpo facultativo de grao medio da Xunta de Galicia, escala de atención primaria e especializada, subescala de atención primaria, clase de matronas titulares.</p>
<p>2. Con posterioridade á citada reestructuración e ofertándose os postos de traballo resultantes dela, realizarase o concurso previsto na disposición transitoria quinta da Lei 17/1989, do 23 de outubro».</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecinco de abril de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>3476</p>

