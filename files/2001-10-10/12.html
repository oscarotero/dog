---
date: '2001-10-10'
id: FF66
page: 13
number: 197
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Decreto 255/2001, do 20 de setembro, polo que se declara de utilidade pública
  e urxente execución a concentración parcelaria da zona de monte de Vilapena
  (Trabada-Lugo).
range: Decreto
url: 'https://www.xunta.gal/dog/Publicados/2001/20011010/AnuncioFF66_gl.html'
---
<p>Na parroquia de Vilapena, que pertence ó concello de Trabada, e que está situada ó norte da provincia de Lugo, resultan afectadas pola concentración parcelaria aproximadamente 439 ha.</p>
<p>A dispersión parcelaria que presentan os terreos de monte da dita parroquia, posta de manifesto polos agricultores desta mediante solicitude dirixida ó conselleiro de Agricultura, Gandería e Política Agroalimentaria, motivou un estudio de viabilidade e de valoración das posibilidades que ofrece a zona para incrementa-lo rendemento dos recursos agropecuarios, e del deduciuse a conveniencia de levar a cabo a concentración parcelaria por razóns de utilidade pública e interese social.</p>
<p>Na súa virtude, por proposta do conselleiro de Agricultura, Gandería e Política Agroalimentaria, formulada conforme o establecido na Lei galega 10/1985, do 14 de agosto, de concentración parcelaria para Galicia, e logo de deliberación do Consello da Xunta de Galicia, na súa reunión do día vinte de setembro de dous mil un,</p>
<p>DISPOÑO:</p>
<p>Artigo 1º</p>
<p>Declarar de utilidade pública e urxente execución a concentración parcelaria da zona de monte de Vilapena (Trabada-Lugo).</p>
<p>Artigo 2º</p>
<p>O perímetro da zona será, en principio, o correspondente ós terreos de monte da parroquia de Vilapena, que limitan ó norte cos terreos de monte veciñal en man común de Vilapena e os terreos da concentración de monte de Trabada, ó sur e oeste co monte veciñal en man común de Vilapena e ó leste con terreos da concentración do monte de Vilaformán. O referido perímetro quedará en definitiva modificado polas rectificacións, inclusións ou exclusións que se acorden, ó amparo dos artigos 23 e seguintes da Lei 10/1985, do 14 de agosto, de concentración parcelaria para Galicia.</p>
<p>Artigo 3º</p>
<p>A esta zona seranlle de aplicación os beneficios económicos programados ou asumidos pola Xunta de Galicia, para mellorar ou moderniza-las explotacións agrarias e, en concreto, os que sinale o artigo 6 da Lei de concentración parcelaria para Galicia.</p>
<p>Artigo 4º</p>
<p>Os traballos de execución desta concentración parcelaria iniciaranse nun prazo non superior ós 6 meses a partir da publicación deste decreto.</p>
<p>Disposicións derradeiras</p>
<p>Primeira.-Facúltase o conselleiro de Agricultura, Gandería e Política Agroalimentaria para dicta-las disposicións complementarias que requira a execución do presente decreto.</p>
<p>Segunda.-Esta disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte de setembro de dous mil un.</p>
<p>Manuel Fraga Iribarne</p>
<p>Presidente</p>
<p>Juan Manuel Diz Guedes</p>
<p>Conselleiro de Agricultura, Gandería</p>
<p>e Política Agroalimentaria</p>

