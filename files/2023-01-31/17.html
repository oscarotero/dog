---
date: '2023-01-31'
id: O92-090123-0004
page: 10536
number: 21
agency: Instituto Galego de Promoción Económica
section: III. Outras disposicións.
title: >-
  EXTRACTO da Resolución do 3 de xaneiro de 2023 pola que se dá publicidade do
  Acordo do Consello de Dirección que aproba as bases reguladoras de préstamos
  directos para o financiamento empresarial en Galicia, e se procede á súa
  convocatoria para o ano 2023 en réxime de concorrencia non competitiva (código
  de procedemento IG408B).
range: Resolución
url: >-
  https://www.xunta.gal/dog/Publicados/2023/20230131/AnuncioO92-090123-0004_gl.html
---
<p>BDNS (Identif.): 672437.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (BDNS) (http://www.pap.minhap.gob.es/bdnstrans/index).</p>
    <p>Primeiro. <em>Beneficiarias</em></p>
    <p>1. Poderán ser beneficiarias aquelas empresas que cumpran os seguintes requisitos:</p>
    <p>a) Realicen unha iniciativa empresarial nun centro de traballo, obxecto da actuación que se vai financiar, situado na Comunidade Autónoma de Galicia.</p>
    <p>b) Cumpran as condicións establecidas especificamente para a correspondente modalidade de préstamo, conforme os requisitos que se detallan no anexo I das bases reguladoras.</p>
    <p>c) Acheguen para a actuación unha contribución financeira mínima do 25 % do custo total, exenta de calquera tipo de apoio público. </p>
    <p>2. Para as modalidades de préstamo especificamente indicadas no anexo I das bases reguladoras, poderán ser tamén beneficiarias as persoas físicas, as agrupacións de persoas físicas ou xurídicas, agrupacións de interese económico, as sociedades civís e comunidades de bens que cumpran os requisitos do anterior número 1. </p>
    <p>Segundo. <em>Obxecto</em> </p>
    <p>As axudas concédense en réxime de concorrencia non competitiva e teñen por obxecto a posta en marcha das seguintes liñas de préstamos: préstamos para investimentos estratéxicos, préstamos para financiar investimentos en infraestruturas de uso compartido e desenvolvemento de proxectos en Galicia por parte de centros tecnolóxicos e asociacións empresariais, préstamos para financiar a operativa da industria auxiliar naval e préstamos para financiar a operativa das empresas no contexto actual de incremento xeneralizado do custo das materias primas e da enerxía.</p>
    <p>Terceiro. <em>Bases reguladoras</em></p>
    <p>Resolución do 3 de xaneiro de 2023 pola que se dá publicidade do Acordo do Consello de Dirección que aproba as bases reguladoras de préstamos directos para o financiamento empresarial en Galicia, e se procede á súa convocatoria para o ano 2023 en réxime de concorrencia non competitiva (código de procedemento IG408B).</p>
    <p>Cuarto. <em>Importe</em></p>
    <p>Os créditos dispoñibles para concesións nesta convocatoria aboaranse con cargo á partida orzamentaria 05.A1-741A-8310 e por un importe de 8.000.000 € para o ano 2023 e 10.000.000 € para o ano 2024.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes comezará ás 8.00 horas do día seguinte ao da publicación da resolución de convocatoria no <em>Diario Oficial de Galicia</em> e rematará o 29 de decembro de 2023, ás 14.00 horas, agás que se produza o suposto de esgotamento do crédito.</p>
    <p>Santiago de Compostela, 3 de xaneiro de 2023</p>
    <footer><p>Patricia Villajos Grande<br>Xerente do Instituto Galego de Promoción Económica</p></footer>

