---
date: '2019-07-26'
id: G0535-180719-0001
page: 34454
number: 141
agency: Consellería de Cultura e Turismo
section: III. Outras disposicións.
title: >-
  ORDE do 18 de xullo de 2019 pola que se ratifica o acordo de extinción da
  Fundación Ortegalia e se dispón a súa inscrición no Rexistro de Fundacións de
  Interese Galego.
range: Orde
url: >-
  https://www.xunta.gal/dog/Publicados/2019/20190726/AnuncioG0535-180719-0001_gl.html
---
<p>Examinado o expediente de extinción da Fundación Ortegalia, adscrita ao protectorado da Consellería de Cultura e Turismo, resultan os seguintes</p>
    <p>Feitos:</p>
    <p>Primeiro. Con data do 10 de xullo de 2019 tivo entrada na Consellería de Cultura e Turismo a solicitude de ratificación e posterior inscrición no Rexistro de Fundacións de Interese Galego do acordo de extinción da Fundación Ortegalia, adoptado polo padroado o 5 de abril de 2019.</p>
    <p>Segundo. A Fundación Ortegalia foi constituída inicialmente co nome de Fundación Federico Maciñeira mediante escritura pública do 24 de abril de 2000, outorgada ante o notario do Ilustre Colexio da Coruña, Fernando Alba Puente, co número 1.310 do seu protocolo. Foi clasificada de interese cultural por Orde da Consellería da Presidencia e Administración Pública do 3 de maio de 2000 (DOG núm. 89, do 10 de maio de 2000) e declarada de interese galego por Orde da Consellería de Cultura, Comunicación Social e Turismo do 12 de maio de 2000 (DOG núm. 94, do 17 de maio) figurando inscrita no Rexistro de Fundacións de Interese Galego co número 2000/3. Posteriormente, mediante escritura pública do 3 de febreiro de 2006, outorgada ante o notario do Colexio de Galicia, Manuel Cañas Navarro, co número 114 do seu protocolo, por acordo do padroado, levouse a cabo a modificación dos seus estatutos fundacionais nos que se recolle o cambio de denominación como Fundación Ortegalia.</p>
    <p>Terceiro. De acordo co artigo 6 dos seus estatutos vixentes, os fins da fundación son: </p>
    <p>a) Promover a protección e recuperación do patrimonio histórico, monumental e cultural.</p>
    <p>b) Desenvolver programas de valorización do patrimonio arqueolóxico moble, inmoble e paisaxístico.</p>
    <p>c) Fomentar traballos de recuperación e posta en valor do patrimonio etnográfico galego e dos sistemas sociais tradicionais.</p>
    <p>d) Promover programas de desenvolvemento rural baseados na valorización de recursos culturais e naturais a través do desenvolvemento do turismo cultural de calidade.</p>
    <p>e) Contribuír á recuperación de edificios históricos singulares dotándoos dun novo uso social (museos, centros de documentación, centros de interpretación, etc) que posibilite o seu mantemento futuro.</p>
    <p>f) Fomentar, subvencionar ou custear programas de recuperación de vivendas e edificios privados de interese etnográfico, artístico e/ou histórico.</p>
    <p>g) Promover actividades para a recuperación da artesanía e oficios tradicionais como fonte permanente de emprego e riqueza.</p>
    <p>h) Fomentar a recuperación e posta en valor de camiños históricos e prehistóricos como infraestrutura do turismo cultural e natural.</p>
    <p>i) Promover a recuperación e restauración de bens de interese patrimonial en risco de desaparición ou deterioro.</p>
    <p>j) Incentivar o estudo, a investigación e a innovación no ámbito do patrimonio cultural.</p>
    <p>k) Concertar con entidades públicas e privadas a realización de programas de investigación, cursos, seminarios e conferencias que sexan de interese para o fomento do patrimonio cultural.</p>
    <p>l) Fomentar o desenvolvemento do tecido produtivo ao redor do patrimonio cultural.</p>
    <p>m) Contribuír á difusión do patrimonio cultural mediante a presenza nos medios de comunicación e a edición de publicacións de todo tipo.</p>
    <p>n) Desenvolver actividades de estudo, conservación e promoción ou defensa dos recursos naturais.</p>
    <p>o) En xeral , calquera tipo de actuación orientada á promoción da cultura, do medio rural e do medio ambiente en todos os seus aspectos e manifestacións.</p>
    <p>Cuarto. O órgano de goberno da fundación, na súa reunión do 5 de abril de 2019, adoptou o acordo de extinción da fundación por imposibilidade de realizar os fins fundacionais. </p>
    <p>No expediente tramitado para o efecto, consta a seguinte documentación:</p>
    <p>a) Certificación do acordo de extinción adoptado polo padroado.</p>
    <p>b) Memoria xustificativa da concorrencia da causa de extinción.</p>
    <p>c) As contas da fundación na data de adopción do acordo.</p>
    <p>d) Proxecto de distribución dos bens e dereitos resultantes da liquidación.</p>
    <p>e) Informe-proposta do protectorado.</p>
    <p>Consideracións legais:</p>
    <p>Primeiro. A Consellería de Cultura e Turismo é competente para o exercicio das funcións de protectorado sobre a Fundación Ortegalia, de conformidade co establecido no Decreto 163/2018, do 13 de decembro, polo que se establece a estrutura orgánica da Consellería de Cultura e Turismo, en relación co artigo 47 da Lei 12/2006, do 1 de decembro, de fundacións de interese galego.</p>
    <p>De acordo co disposto no artigo 7.2.b) do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, corresponde á Consellería de Cultura e Turismo a inscrición na sección correspondente do Rexistro de Fundacións de Interese Galego de todos os actos relativos ás fundacións sobre as que exerza as funcións de protectorado.</p>
    <p>Segundo. O artigo 44 da Lei 12/2006, do 1 de decembro, de fundacións de interese galego establece entre as causas de extinción das fundacións a imposibilidade de realización do fin fundacional, sendo necesario para tal efecto o acordo favorable do padroado, ratificado polo protectorado. O dito artigo dispón, así mesmo, que o acordo de extinción se inscribirá no Rexistro de Fundacións de Interese Galego.</p>
    <p>Terceiro. O acordo de extinción adoptouse seguindo os requisitos establecidos na normativa vixente e nos estatutos da fundación, e foi aprobado polo padroado na súa reunión do 5 de abril de 2019. No expediente tramitado consta a memoria xustificativa da causa de extinción e a demais documentación prevista nos artigos 44 e 45 da Lei 12/2006, no artigo 48 do Decreto 14/2009, do 21 de xaneiro, polo que se aproba o Regulamento de fundacións de interese galego.</p>
    <p>Polo exposto, e de conformidade co establecido na Lei 12/2006, do 1 de decembro, de fundacións de interese galego, no Decreto 14/2009, do 21 de xaneiro, polo que se aproba o Regulamento de fundacións de interese galego e no Decreto 15/2009, da dita data, polo que se aproba o Regulamento do Rexistro de Fundacións de Interese Galego, e demais normativa de xeral aplicación, </p>
    <h2>DISPOÑO:</h2>
    <p>Primeiro. Ratificar o acordo de extinción da Fundación Ortegalia, adoptado polo padroado da fundación na súa reunión do 5 de abril de 2019.</p>
    <p>Segundo. Ordenar a inscrición da extinción no Rexistro de Fundacións de Interese Galego, Sección da Consellería de Cultura e Turismo.</p>
    <p>Contra esta orde, que pon fin á vía administrativa, poderá interpoñerse recurso contencioso-administrativo ante o Tribunal Superior de Xustiza de Galicia, no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa, sen prexuízo de que, con carácter potestativo, poida interpoñerse recurso de reposición ante o conselleiro de Cultura e Turismo, no prazo dun mes, segundo o disposto na Lei 39/2015, do 1 de outubro, do procedemento administrativo común das administracións públicas.</p>
    <footer><p>O conselleiro de Cultura e Turismo<br>P.D. (Orde do 21.3.2019, DOG núm. 63, do 1 de abril)<br>Manuel Vila López<br>Secretario xeral técnico da Consellería de Cultura e Turismo</p></footer>

