---
date: '2017-11-20'
id: O150-131117-0001
page: 53230
number: 220
agency: Escola Galega de Administración Pública
section: III. Outras disposicións.
title: >-
  RESOLUCIÓN do 9 de novembro de 2017 pola que se delegan competencias en
  materia de contratación na Secretaría Xeral desta escola.
range: Resolución
url: >-
  https://www.xunta.gal/dog/Publicados/2017/20171120/AnuncioO150-131117-0001_gl.html
---
<p>Mediante o Decreto 52/2013, do 14 de marzo, estableceuse a estrutura orgánica da Escola Galega de Administración Pública (EGAP). No dito decreto recóllense expresamente as competencias da persoa titular da Secretaría Xeral do organismo. Entre elas figura a relativa á xestión e supervisión da contratación administrativa. Porén, na dita norma non se atribúe a ningún órgano en concreto a competencia para resolver posibles licitacións.</p>
    <p>Por tal motivo, en virtude do sinalado polo artigo 51 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia e, por remisión deste, do sinalado polo artigo 316 do texto refundido da Lei de contratos do sector público, aprobado mediante o Real decreto lexislativo 3/2011, do 14 de novembro, a competencia referida correspóndelle á persoa titular da dirección da EGAP.</p>
    <p>A actividade administrativa relativa aos procesos de contratación na EGAP comporta unhas tarefas de carácter técnico que, unido ao feito de que a competencia para xestionar e supervisar os expedientes de contratación lle corresponde á Secretaría Xeral, fan aconsellable que se recorra á delegación de competencias. Todo isto sempre no marco do debido respecto aos principios informadores da actividade administrativa, que a nosa Constitución recolle no seu artigo 103.1, en prol dunha maior axilidade da actuación que redunde en beneficio tanto da propia Administración como das persoas administradas.</p>
    <p>O artigo 9.1 da Lei 40/2015, do 1 de outubro, de réxime xurídico do sector público, no seu número primeiro e, no mesmo sentido, o artigo 6.1 da xa referida Lei 16/2010, do 17 de decembro, recollen a posibilidade de delegación de competencias, indicando que os órganos das diferentes administracións públicas poderán delegar o exercicio das competencias que teñan atribuídas noutros órganos da mesma Administración, aínda cando non sexan xerarquicamente dependentes, ou en organismos públicos ou entidades de dereito público vinculados ou dependentes daquelas.</p>
    <p>Logo de ver a Lei 40/2015, do 1 de outubro, a Lei 16/2010, do 17 de decembro, a Lei 4/1987, do 27 de maio, de creación da EGAP, o Decreto 52/2013, do 14 de marzo, e demais disposicións de aplicación ao caso,</p>
    <h2>RESOLVO:</h2>
    <p>1. Delegar na persoa titular da Secretaría Xeral o exercicio das seguintes facultades en materia de contratación:</p>
    <p>a) En relación cos contratos que non teñan a consideración de contratos menores, a aprobación dos expedientes de contratación, a aprobación dos pregos de cláusulas administrativas, a aprobación do gasto correspondente, así como, de ser o caso, dispor a súa tramitación urxente ou adoptar as medidas pertinentes no suposto previsto no artigo 113 do Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público.</p>
    <p>b) A adxudicación e formalización dos contratos non cualificados como contratos menores; a prerrogativa da súa interpretación e resolver as dúbidas que ofreza o seu cumprimento; a aprobación das súas modificacións por razóns de interese público; acordar a súa resolución e determinar os efectos desta, así como as restantes facultades que, de acordo coa lexislación, lle corresponden ao órgano de contratación.</p>
    <p>2. Ordenar que esta resolución se publique no Diario Oficial de Galicia para xeral coñecemento.</p>
    <p>Santiago de Compostela, 9 de novembro de 2017</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

