---
date: '2015-09-28'
id: CA05-240915-0003
page: 37888
number: 185
agency: Consellería de Traballo e Benestar
section: III. Outras disposicións.
title: >-
  ORDE do 24 de setembro de 2015 pola que se modifica a Orde do 12 de agosto de
  2015 pola que se  establecen as bases reguladoras do Programa de incentivos á
  contratación das persoas mozas inscritas no Sistema nacional de garantía
  xuvenil, con cargo ao Programa operativo de emprego xuvenil, e se procede á
  súa convocatoria para o ano 2015.
range: Orde
url: >-
  https://www.xunta.gal/dog/Publicados/2015/20150928/AnuncioCA05-240915-0003_gl.html
---
<p>A Orde do 12 de agosto de 2015, da Consellería de Traballo e Benestar, pola que se establecen as bases reguladoras do programa de incentivos á contratación das persoas mozas inscritas no Sistema nacional de garantía xuvenil, con cargo ao Programa operativo de emprego xuvenil, e se procede á súa convocatoria para o ano 2015, regula os programas dirixidos a incrementar a ocupabilidade das persoas mozas que nin estudan, nin traballan, nin reciben formación, no marco da Estratexia europea para o emprego, do Programa nacional de reformas, da Estratexia española de activación para o emprego 2014-2016, do Sistema nacional de garantía xuvenil, do respectivo Plan anual de política de emprego (PAPE) e no eido da colaboración institucional e o diálogo social entre o goberno galego e os axentes económicos e sociais de Galicia.</p>
    <p>Esta convocatoria enmárcase dentro do Programa operativo de emprego xuvenil, cofinanciado cunha porcentaxe do 91,89 % pola Iniciativa de emprego xuvenil e o Fondo Social Europeo para o período 2014-2020, coa pretensión de chegar ao maior número de beneficiarios posible. Por este motivo e tendo en conta a data de publicación da orde, considérase conveniente modificar a orde de convocatoria coa finalidade de ampliar o prazo xeral de presentación de solicitudes así como incrementar a contía dos incentivos establecidos.</p>
    <p>Por isto, no exercicio das facultades que teño conferidas polo artigo 34 da Lei 1/1983, do 22 de febreiro, de normas reguladoras da Xunta e da súa Presidencia e en aplicación das competencias atribuídas no Decreto 42/2013, do 21 de febreiro, polo que se establece a estrutura orgánica da Consellería de Traballo e Benestar, </p>
    <h2>RESOLVO:</h2>
    <p>Artigo único. <em>Modificación da Orde do 12 de agosto de 2015, da Consellería de Traballo e Benestar, pola que se establecen as bases reguladoras do Programa de incentivos á contratación das persoas mozas inscritas no Sistema nacional de garantía xuvenil, con cargo ao Programa operativo de emprego xuvenil, e se procede á súa convocatoria para o ano 2015</em></p>
    <p>A Orde do 12 de agosto de 2015, da Consellería de Traballo e Benestar, pola que se establecen as bases reguladoras do Programa de incentivos á contratación das persoas mozas inscritas no Sistema nacional de garantía xuvenil, con cargo ao Programa operativo de emprego xuvenil, e se procede á súa convocatoria para o ano 2015, queda modificada como sigue:</p>
    <p>Un. O punto 6 do artigo 6 queda redactado do seguinte modo: </p>
    <p>«6. O prazo xeral para a presentación das solicitudes das axudas establecidas nesta orde comezará o día seguinte ao da publicación da presente orde e rematará o 31 de outubro de 2015».</p>
    <p> Dous. O punto 8 do artigo 6 queda redactado do seguinte modo:</p>
    <p>«8. As axudas establecidas nesta orde polas contratacións subvencionables formalizadas a partir da entrada en vigor desta orde deberán solicitarse ata o último día do mes seguinte á data en que se inicie a relación laboral e, en todo caso, respectando o prazo xeral do 31 de outubro de 2015 establecido no punto 6».</p>
    <p>Tres. O punto 1 do artigo 19 queda redactado do seguinte modo: </p>
    <p>«1. Serán subvencionables ao abeiro deste programa as contratacións indefinidas realizadas desde o 1 de outubro de 2014 ata o 31 de outubro de 2015 formalizadas con persoas mozas inscritas no Sistema nacional de garantía xuvenil».</p>
    <p>Catro. O artigo 21 queda redactado do seguinte modo: </p>
    <p>«Artigo 21. <em>Contías dos incentivos</em></p>
    <p>1. As contratacións indefinidas iniciais incentivaranse cunha axuda equivalente ao 100 % do custo salarial establecido no contrato que se subvenciona, excluídas as cotizacións empresariais á Seguridade Social e calculado sobre dúas anualidades. Esta subvención non poderá ser superior á contía do salario establecida no convenio colectivo sectorial ou de empresa aplicable ao contrato que se subvenciona.</p>
    <p>2. A contía do incentivo será proporcional ao tempo efectivo de traballo en función da xornada a tempo completo establecida no convenio colectivo de aplicación ou, no seu defecto, da xornada ordinaria máxima legal.</p>
    <p>3. Os beneficios establecidos á contratación neste capítulo non poderán, en concorrencia con outras axudas públicas para a mesma finalidade, superar o 100 % do custo salarial de dúas anualidades correspondentes ao contrato que se subvenciona».</p>
    <p>Cinco. Engádese unha letra f) ao punto 1 do artigo 24 co seguinte contido:</p>
    <p>«f) Se é o caso, extracto do balance provisional contable da entidade beneficiaria, asinado e selado, que permita verificar a contabilidade separada dos gastos subvencionados e da subvención concedida. Os documentos contables que se achegen deben incluír as contas ou as subcontas en que se contabilizaron os gastos imputados, as datas e os números dos asentos contables, e a indicación específica do seu cofinanciamento polo Fondo Social Europeo. Estes documentos contables poden ir acompañados dunha breve explicación sobre a sistemática de contabilización dos gastos».</p>
    <p>Seis. O artigo 27 queda redactado do seguinte modo: </p>
    <p>«Artigo 27. <em>Ámbito temporal de aplicación e contratacións subvencionables</em></p>
    <p>Serán subvencionables ao abeiro deste programa as contratacións de carácter temporal realizadas desde o 1 de outubro de 2014 ata o 31 de outubro de 2015 formalizadas con persoas mozas inscritas no Sistema nacional de garantía xuvenil, así como as súas transformacións en contratos indefinidos».</p>
    <p>Sete. O artigo 29 queda redactado do seguinte modo:</p>
    <p>«Artigo 29. <em>Contías dos incentivos</em></p>
    <p>1. As contratacións temporais incentivaranse cunha axuda equivalente ao 50 % do custo salarial establecido no contrato que se subvenciona, excluídas as cotizacións empresariais á Seguridade Social. No suposto de que a persoa contratada sexa muller, persoa discapacitada ou unha persoa na que concorra algún dos factores de exclusión social recollidos no artigo 3 da Lei 10/2013, do 27 de novembro, de inclusión social de Galicia, o incentivo será equivalente ao 60 % do custo salarial establecido no contrato que se subvenciona, excluídas as cotizacións empresariais á Seguridade Social.</p>
    <p>No caso de que a contratación sexa realizada para prestar servizos en empresas pertencentes a sectores estratéxicos segundo se define no artigo 3 desta orde, a contía do incentivo será unha axuda equivalente ao 65 % do custo salarial establecido no contrato que se subvenciona, excluídas as cotizacións empresariais á Seguridade Social.</p>
    <p>En ningún caso a contía destas subvencións poderá ser superior á contía do salario establecida no convenio colectivo sectorial ou de empresa aplicable ao contrato que se subvenciona.</p>
    <p>2. A transformación de contratos temporais en indefinidos incentivaranse cunha axuda equivalente ao 60 % do custo salarial establecido no contrato que se subvenciona, excluídas as cotizacións empresariais á Seguridade Social e calculado sobre dúas anualidades. No suposto de que a persoa contratada sexa muller, persoa discapacitada ou unha persoa na que concorra algún dos factores de exclusión social recollidos no artigo 3 da Lei 10/2013, do 27 de novembro, de inclusión social de Galicia, o incentivo será equivalente ao 70 % do custo salarial, establecido no contrato que se subvenciona, excluídas as cotizacións empresariais á Seguridade Social e calculado sobre dúas anualidades.</p>
    <p>No caso de que a contratación sexa realizada para prestar servizos en empresas pertencentes a sectores estratéxicos, segundo se define no artigo 3 desta orde, a contía do incentivo será unha axuda equivalente ao 75 % do custo salarial establecido no contrato que se subvenciona, excluídas as cotizacións empresariais á Seguridade Social e calculado sobre dúas anualidades.</p>
    <p>En ningún caso a contía destas subvencións poderá ser superior á contía do salario establecida no convenio colectivo sectorial ou de empresa aplicable ao contrato que se subvenciona.</p>
    <p>3. Se a transformación se produce con anterioridade ao remate da duración inicial dun contrato temporal xa subvencionado, compensarase a parte da subvención concedida correspondente ao período non esgotado, reducindo na mesma contía o incentivo pola transformación do contrato en indefinido.</p>
    <p>O cálculo da contía que se vaia minorar da subvención que lle correspondería á transformación farase do seguinte xeito: </p>
    <p>i. Divídese a subvención concedida polo contrato temporal entre o número de meses de duración deste contrato. </p>
    <p>ii. Calcúlase o número de meses que resta para o cumprimento do contrato temporal, a partir da data da transformación do contrato temporal en indefinido. </p>
    <p>iii. E multiplícase o importe obtido na primeira operación (i) polo número de meses que restan por cumprir do contrato temporal. A contía resultante descontarase do importe total da subvención que corresponde á transformación, tendo en conta que o mes no que se leve a cabo a transformación do contrato en indefinido non será computado para efectos da compensación, sexa cal sexa o día do dito mes no que aquela se realice».</p>
    <p>Oito. Engádese unha letra f) ao punto 1 do artigo 32 co seguinte contido:</p>
    <p>«f) Se é o caso, extracto do balance provisional contable da entidade beneficiaria, asinado e selado, que permita verificar a contabilidade separada dos gastos subvencionados e da subvención concedida. Os documentos contables que se acheguen deben incluír as contas ou as subcontas en que se contabilizaron os gastos imputados, as datas e os números dos asentos contables, e a indicación específica do seu cofinanciamento polo Fondo Social Europeo. Estes documentos contables poden ir acompañados dunha breve explicación sobre a sistemática de contabilización dos gastos».</p>
    <p>Nove. Modifícanse parcialmente os anexos I-A e II-A.</p>
    <p>Disposición transitoria única. <em>Procedementos iniciados</em></p>
    <p>As entidades que solicitaron as axudas previstas na Orde do 12 de agosto de 2015 pola que se establecen as bases reguladoras do Programa de incentivos á contratación das persoas mozas inscritas no Sistema nacional de garantía xuvenil, con cargo ao Programa operativo de emprego xuvenil, e se procede á súa convocatoria para o ano 2015, entre o 21 de agosto e a data de publicación desta orde, non terán que presentar unha nova solicitude; a solicitude xa presentada resolverase conforme o disposto no novo texto.</p>
    <p>Disposición derradeira. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 24 de setembro de 2015</p>
    <footer><p>Beatriz Mato Otero<br>Conselleira de Traballo e Benestar</p></footer>

