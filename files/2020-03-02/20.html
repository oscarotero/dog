---
date: '2020-03-02'
id: O601-190220-0001
page: 14157
number: 41
agency: Axencia para a Calidade do Sistema Universitario de Galicia
section: III. Outras disposicións.
title: >-
  RESOLUCIÓN do 19 de febreiro de 2020 pola que se aproba a convocatoria
  ordinaria para solicitar a avaliación previa á asignación das retribucións
  adicionais relativas ao complemento de recoñecemento polos cargos de xestión e
  se abre o prazo de presentación de solicitudes correspondentes á convocatoria
  de 2019 (código de procedemento ED701C).
range: Resolución
url: >-
  https://www.xunta.gal/dog/Publicados/2020/20200302/AnuncioO601-190220-0001_gl.html
---
<p>Os artigos 55 e 69 da Lei orgánica 6/2001, do 21 de decembro, de universidades (en diante, LOU) regulan, respectivamente, as retribucións do persoal docente e investigador contratado e funcionario. En concreto, ambos os preceptos (55.2 e 69.3, respectivamente) establecen que as comunidade autónomas poderán establecer retribucións adicionais ligadas a méritos individuais relativos á actividade e dedicación docente, formación docente, investigación, xestión, investigación e transferencia de coñecemento. Dentro dos límites que para este fin fixen as comunidades autónomas, o Consello Social das universidades, por proposta do Consello de Goberno, poderá acordar a asignación singular e individual dos ditos complementos retributivos. A continuación indícase que, estes complementos retributivos se asignarán logo de valoración dos méritos por parte da ANACA ou o órgano de avaliación externa que determine pola Comunidade Autónoma.</p>
    <p>Conforme o disposto nos citados artigos 55 e 69 da LOU, así como no número 4 do artigo 15 do Decreto 266/2002, do 6 de setembro, de contratación do profesorado universitario, a Xunta de Galicia aprobou o Decreto 55/2004, do 4 de marzo, polo que se establecen as retribucións adicionais vinculadas a méritos individuais docentes, investigadores e de xestión do profesorado universitario (DOG do 22 de marzo). Este decreto crea catro tipos de complementos e restrinxe a súa aplicación, de conformidade co disposto no seu artigo 1, ao persoal docente e investigador funcionario e contratado doutor das universidades públicas que compoñen o Sistema universitario de Galicia. No seu artigo 8 indícase que a asignación dos complementos exixirá a valoración previa positiva dos méritos en que se sustentan polo consorcio Axencia para a Calidade do Sistema Universitario de Galicia, de acordo co protocolo de avaliación aprobado para o efecto polo propio consorcio e conforme os seguintes criterios obxectivos, indicativos e non exclusivos.</p>
    <p>En consonancia co anterior, a avaliación previa á asignación das retribucións adicionais vinculadas ao recoñecemento polos cargos de xestión, levarase a cabo de acordo coas disposicións básicas contidas na Orde da Consellería de Educación e Ordenación Universitaria do 16 de outubro de 2006 pola que se publica o protocolo de avaliación elaborado pola Comisión Galega de Informes, Avaliación, Certificación e Acreditación (CGIACA), relativo aos criterios e méritos de valoración e aos procedementos para solicitar a valoración previa e asignación dos complementos de recoñecemento á excelencia curricular docente e investigadora, e de recoñecemento polos cargos de xestión (DOG do 26 de outubro).</p>
    <p>Con respecto ao establecido no artigo 8.1 da dita orde, por acordo da CGIACA do 10 de outubro de 2017, concretáronse os cargos que poderán asimilarse aos sinalados na citada Orde do 16 de outubro de 2006, que se incorporan a esta resolución como anexo I.</p>
    <p>De conformidade coa citada normativa, o Consello Reitor do consorcio ACSUG convocará, mediante resolución, a apertura do prazo para presentar solicitudes para a asignación destes complementos retributivos.</p>
    <p>Mediante Resolución do 21 de setembro de 2006 (DOG do 3 de outubro) publícanse os acordos do Consello Reitor do consorcio ACSUG, polo que se delega na súa Presidencia a realización das convocatorias anuais de valoración previa á asignación de complementos retributivos. Por tanto, en virtude das citadas competencias delegadas,</p>
    <h2>RESOLVO:</h2>
    <p>Primeira. Obxecto</p>
    <p>Aprobar a convocatoria ordinaria e abrir o prazo de presentación de instancias para solicitar a valoración previa á asignación das retribucións adicionais relativas ao complemento de recoñecemento polos cargos de xestión establecido no artigo 2.4 do Decreto 55/2004, do 4 de marzo, polo que se establecen as retribucións adicionais vinculadas a méritos adicionais docentes, investigadores e de xestión do profesorado universitario (código de procedemento administrativo ED701C).</p>
    <p>Segunda. Destinatarios</p>
    <p>De conformidade co disposto no artigo 1 do Decreto 55/2004, do 4 de marzo, polo que se establecen as retribucións adicionais vinculadas a méritos adicionais docentes, investigadores e de xestión do profesorado universitario, poderá solicitar a valoración previa á asignación das retribucións adicionais sinaladas na base anterior o persoal docente e investigador funcionario e contratado doutor en activo, tanto de carácter fixo como temporal, das universidades públicas que compoñen o Sistema universitario de Galicia (SUG).</p>
    <p>Terceira. Requisitos</p>
    <p>De conformidade co citado artigo 1 do Decreto 55/2004, do 4 de marzo, o artigo 6.4 da mesma disposición, así como co disposto polo artigo 2.2 da Orde do 16 de outubro de 2006, pola que se publica o protocolo de avaliación elaborado pola Comisión Galega de Informes, Avaliación, Certificación e Acreditación (CGIACA), relativo aos criterios e méritos de valoración previa e asignación dos complementos de recoñecemento á excelencia curricular docente e investigadora, e de recoñecemento polos cargos de xestión, para obter a valoración positiva será preciso:</p>
    <p>1. Estar integrado no cadro de persoal docente, como funcionario ou como contratado doutor, tanto de carácter fixo como temporal, de calquera das universidades públicas de Galicia. </p>
    <p>2. Ter desempeñado algún dos seguintes cargos: reitor de universidade, vicerreitor ou secretario xeral da universidade, decano ou director de facultade, escola técnica superior ou escola universitaria; vicedecano, subdirector ou secretario de facultade, escola técnica superior ou escola universitaria, director de departamento e secretario de departamento, director de instituto universitario, en calquera das institucións universitarias ou de educación superior públicas galegas, estatais ou europeas; e aqueles cargos directamente relacionados coa xestión académica ou coa investigación equiparados, para os efectos exclusivos deste complemento, pola Comisión Galega de Informes, Avaliación, Certificación e Acreditación (CGIACA) aos recollidos no anexo I desta resolución.</p>
    <p>3. Ter cesado no cargo por causa legal non derivada da comisión de delito ou falta no desempeño das funcións propias deste.</p>
    <p>Computaranse os períodos de tempo de ocupación dos correspondentes cargos desde a entrada en vigor da Lei orgánica 11/1983, do 25 de agosto, de reforma universitaria, ata o 31 de decembro de 2018, sempre e cando nesta derradeira data xa se tivese producido o cesamento efectivo.</p>
    <p>4. Valoración positiva dos méritos en que se sustente a solicitude polo consorcio Axencia para a Calidade do Sistema Universitario de Galicia (ACSUG), de acordo co protocolo de avaliación aprobado para efecto pola Comisión Galega de Informes, Avaliación, Certificación e Acreditación (CGIACA) na Orde do 16 de outubro de 2006. </p>
    <p>Cuarta. Forma e lugar de presentación das solicitudes</p>
    <p>1. Os solicitantes deberán cubrir telematicamente a solicitude e a relación de cargos desempeñados ata o 31 de decembro de 2018, nos modelos dispoñibles na aplicación informática do consorico ACSUG, á cal se deberá acceder a través da páxina web: http://www.acsug.es/convocatorias-abertas.</p>
    <p>Non se valorarán os méritos que non foran incorporados telematicamente a través da aplicación informática do consorico ACSUG.</p>
    <p>2. Unha vez cuberta a solicitude (anexo II) da maneira indicada no punto anterior, xerarase o correspondente documento PDF e presentarse obrigatoriamente por medios electrónicos na sede electrónica da Xunta de Galicia https://sede.xunta.gal. </p>
    <p>Para presentar as solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/tramites-e-servizos/chave365).</p>
    <p>Se algunha das persoas interesadas presentase a súa solicitude en formato papel, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>En caso de dúbida, dificultades técnicas ou necesidade de máis información durante o proceso de presentación dos formularios na sede electrónica, poderanse dirixir ao teléfono de información 012 ou ao enderezo electrónico 012@xunta.gal.</p>
    <p>Quinta. Documentos necesarios para a tramitación do procedemento</p>
    <p>1. Xunto coa solicitude (anexo II), as persoas interesadas deberán achegar a seguinte documentación:</p>
    <p>– Documentación xustificativa dos cargos de xestión universitaria desempeñados fóra das universidades pertencentes ao SUG (certificado oficial emitido pola secretaría xeral da correspondente universidade ou órgano equivalente ou, de ser o caso, fotocopia dos boletíns ou diarios oficiais en que consten, respectivamente, o nomeamento e o cesamento).</p>
    <p>– Outros documentos que a persoa solicitante considere relevantes.</p>
    <p>2. A documentación complementaria deberá presentarse electronicamente no espazo dispoñible para o efecto na aplicación informática do consorcio ACSUG, á cal se accederá a través da paxina http://www.acsug.es/convocatorias-abertas. As persoas interesadas responsabilizaranse da veracidade dos documentos que presenten. Excepcionalmente, a Administración poderá requirir a exhibición do documento orixinal para o cotexo da copia electrónica presentada. </p>
    <p>Se algunha das persoas interesadas presentase a solicitude en formato papel, será requirida para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda. En todo caso, esta documentación debe presentarse antes do remate do prazo de convocatoria. No caso contrario non se terá en conta a documentación.</p>
    <p>3. Sempre que se realice a presentación de documentos separadamente da solicitude, deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>4. Non se admitirá a trámite nin se valorará ningunha documentación xustificativa dos méritos alegados que non cumpran co disposto nesta base.</p>
    <p>Sexta. Comprobación de datos</p>
    <p>1. Para tramitar este procedemento consultaranse automaticamente os datos incluídos nos seguintes documentos elaborados polas administracións públicas:</p>
    <p>a) DNI/NIE da persoa solicitante.</p>
    <p>b) DNI/NIE da persoa representante.</p>
    <p>c) Estar integrado no cadro de persoal docente como funcionario ou como contratado doutor, tanto de carácter fixo como temporal, de calquera das universidades públicas de Galicia.</p>
    <p>d) Cargos de xestión universitaria desempeñados nas universidades pertencentes ao Sistema universitario de Galicia.</p>
    <p>2. No caso de que as persoas interesadas se opoñan a esta consulta, deberán indicalo no recadro correspondente habilitado no formulario de inicio e achegar os documentos. </p>
    <p>3. Excepcionalmente, no caso de que algunha circunstancia imposibilitase a obtención dos citados datos, poderáselles solicitar ás persoas interesadas que presenten os documentos correspondentes.</p>
    <p>Sétima. Trámites administrativos posteriores á presentación de solicitudes</p>
    <p>Os trámites administrativos que as persoas interesadas deban realizar durante a tramitación deste procedemento deberán ser realizados electronicamente accedendo á Carpeta cidadá da persoa interesada na sede electrónica da Xunta de Galicia https://sede.xunta.gal.</p>
    <p>Oitava. Notificacións</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. As notificacións electrónicas realizaranse mediante o Sistema de notificación electrónica de Galicia-Notifica.gal, dispoñible a través da sede electrónica da Xunta de Galicia (https://sede.xunta.gal). Este sistema remitiralles ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. Neste caso as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e do sector público autonómico. En todo caso, a Administración xeral poderá de oficio crear o indicado enderezo, para os efectos de asegurar o cumprimento polas persoas interesadas da súa obriga de relacionarse por medios electrónicos.</p>
    <p>4. As notificacións entenderanse practicadas no momento en que se produza o acceso ao seu contido e entenderanse rexeitadas cando transcorran dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non for posible por problemas técnicos, practicarase a notificación polos medios previstos na normativa reguladora do procedemento administrativo común. </p>
    <p>Novena. Prazo</p>
    <p>O prazo para presentar as solicitudes será de 20 días hábiles, contados desde o día seguinte ao da publicación desta resolución no <em>Diario Oficial de Galicia</em>.</p>
    <p>Décima. Emenda e mellora da solicitude</p>
    <p>1. Cando as solicitudes presentadas en prazo polos interesados non reúnan os requisitos exixidos pola normativa que lle resulte de aplicación, non se formalizase a solicitude ou non se xuntasen os documentos necesarios para a súa admisión a trámite do xeito exixido nestas bases, o consorcio ACSUG requirirá o interesado para que, no prazo de 10 días hábiles a partir do día seguinte ao da recepción do requirimento, se emende a carencia, consonte o disposto no artigo 68 da Lei 39/2015. No caso de non atender o dito requirimento, entenderase que desisten da súa petición.</p>
    <p>2. Unha vez que remate o prazo para a presentar as solicitudes, as avaliacións faranse con base nos cargos alegados a través da aplicación informática do consorcio ACSUG, así como na documentación acreditativa dos cargos desempeñados que a persoa interesada achegase ou ben autorizase consultar.</p>
    <p>Décimo primeira. Procedemento</p>
    <p>1. O procedemento de tramitación e avaliación das solicitudes farase de conformidade co regulado na Orde do 16 de outubro de 2006 pola que se publica o protocolo de avaliación elaborado pola Comisión Galega de Informes, Avaliación, Certificación e Acreditación (CGIACA), relativo aos criterios e méritos de valoración e aos procedementos para solicitar a valoración previa e asignación dos complementos de recoñecemento á excelencia curricular docente e investigadora, e de recoñecemento polos cargos de xestión.</p>
    <p>2. No suposto de que algún dos cargos desempeñados e alegados polos solicitantes non estivese incluído no anexo I desta resolución, a CGIACA será a encargada de decidir sobre a súa inclusión e valoración. </p>
    <p>Décimo segunda. Acordos de avaliación</p>
    <p>1. De conformidade co establecido no artigo 23 dos estatutos do consorcio ACSUG, correspóndelle á CGIACA a competencia para a emisión das avaliacións a que se fai referencia na base primeira.</p>
    <p>2. Os acordos de valoración adoptados pola CGIACA serán notificados a cada solicitante persoal e directamente nos cinco meses seguintes ao peche do prazo de presentación de solicitudes, sen prexuízo do disposto na disposición adicional vixésimo primeira da Lei orgánica 4/2007, do 12 de abril, pola que se modifica a Lei orgánica 6/2001, do 21 de decembro, de universidades (BOE do 13 de abril). Transcorrido este prazo sen que se dite resolución expresa, os/as interesados/as poderán entender desestimadas as súas solicitudes por silencio administrativo.</p>
    <p>3. Sen prexuízo do establecido no parágrafo anterior, os acordos de valoración adoptados, cando resulten positivos, serán notificados directamente polo consorcio ACSUG ás correspondentes universidades para que, se é o caso, os seus consellos sociais realicen a asignación singular e individual dos referidos complementos.</p>
    <p>Décimo terceira. Recurso</p>
    <p>Os acordos adoptados pola CGIACA esgotan a vía administrativa, polo que, de conformidade co disposto no artigo 123 da Lei 39/2015, poderán ser obxecto de recurso de reposición ante o mesmo órgano que os ditou ou ser impugnados directamente ante a xurisdición contencioso-administrativa, consonte o disposto na Lei 29/1998, do 13 de xullo, reguladora da xurisdición contencioso-administrativa. Este recurso, unha vez cuberto, deberá ser asinado e presentado telematicamente consonte o establecido na base sétima.</p>
    <p>Décimo cuarta. Efectos económicos</p>
    <p>Cando, de conformidade co disposto na base décimo segunda, as universidades realicen a asignación dos referidos complementos, o pagamento das correspondentes retribucións farase con efectos do 1 de xaneiro de 2019.</p>
    <p>Décimo quinta. Información básica sobre protección de datos persoais</p>
    <p>Os datos persoais obtidos neste procedemento serán tratados na súa condición de responsable pola Xunta de Galicia-consocio ACSUG coa finalidade de levar a cabo a tramitación administrativa que derive da xestión deste procedemento e a actualización da información e contidos da Carpeta cidadá.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas, circunstancia que se reflectirá no dito formulario.</p>
    <p>Os datos serán comunicados ás administracións públicas no exercicio das súas competencias, cando sexa necesario para tramitar e resolver os seus procedementos ou para que os cidadáns poidan acceder de forma integral á información relativa a unha materia.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais. </p>
    <p>Décimo sexta. Entrada en vigor</p>
    <p>Esta resolución producirá efectos a partir do día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 19 de febreiro de 2020</p>
    <footer><p>María Patrocinio Morrondo Pelayo<br>Presidenta do Consorcio Axencia para a Calidade<br> do Sistema Universitario de Galicia</p></footer>
    <h2>ANEXO I</h2>
    <h3>Cargo académico e equiparacións realizadas pola CGIACA* <br>exclusivamente para os efectos deste complemento</h3>
    <table>
     <thead>
      <tr>
       <td>Cargo académico</td>
       <td>Puntos/ano</td>
      </tr>
     </thead>
     <tbody>
      <tr>
       <td>Reitor</td>
       <td>1</td>
      </tr>
      <tr>
       <td>Conselleiro competente en materia de universidades</td>
       <td>1</td>
      </tr>
      <tr>
       <td>Vicerreitor, secretario xeral, xerente, adxunto ao reitor</td>
       <td>0,8</td>
      </tr>
      <tr>
       <td>Valedor universitario, presidente da Comisión/Tribunal de Garantías</td>
       <td>0,8</td>
      </tr>
      <tr>
       <td>Representante/delegado na CIUG</td>
       <td>0,8</td>
      </tr>
      <tr>
       <td>Director xeral ou equivalente en materia de universidades</td>
       <td>0,8</td>
      </tr>
      <tr>
       <td>Presidente ou director da ACSUG</td>
       <td>0,8</td>
      </tr>
      <tr>
       <td>Presidente ou vogal académico da CGIACA</td>
       <td>0,8</td>
      </tr>
      <tr>
       <td>Vogal do Consello Reitor da ACSUG</td>
       <td>0,5</td>
      </tr>
      <tr>
       <td>Decano ou director de facultade/escola</td>
       <td>0,5</td>
      </tr>
      <tr>
       <td>Director da Escola de Doutoramento</td>
       <td>0,5</td>
      </tr>
      <tr>
       <td>Adxunto ao vicerreitor ou á Secretaría Xeral, Comisionado, director de área, 
        director de campus de especialización</td>
       <td>0,4</td>
      </tr>
      <tr>
       <td>Director de departamento</td>
       <td>0,4</td>
      </tr>
      <tr>
       <td>Presidente ou secretario do Tribunal Único das ABAU</td>
       <td>0,3</td>
      </tr>
      <tr>
       <td>Vicedecano, subdirector, secretario de facultade/escola</td>
       <td>0,3</td>
      </tr>
      <tr>
       <td>Secretario da Escola de Doutoramento</td>
       <td>0,3</td>
      </tr>
      <tr>
       <td>Director de instituto universitario</td>
       <td>0,3</td>
      </tr>
      <tr>
       <td>Secretario ou subdirector de departamento</td>
       <td>0,25</td>
      </tr>
      <tr>
       <td>Secretario de instituto universitario</td>
       <td>0,15</td>
      </tr>
      <tr>
       <td>Director de centros adscritos docentes</td>
       <td>0,15</td>
      </tr>
     </tbody>
    </table>
    <p>* Este anexo foi aprobado pola CGIACA na súa xuntanza do 22 de xaneiro de 2019. As equivalencias que proceda realizar dos cargos desempeñados nas administracións públicas autonómica, estatal ou europeas a que se refire o artigo 6.4.1 do Decreto 54/2004, do 4 de marzo, que regula os presentes complementos, decidiras especificamente a CGIACA, tendo en conta a relevancia do cargo e a súa relación coa xestión da educación superior, a investigación, o desenvolvemento e a innovación.</p>
    <p>** En exercicio das funcións establecidas nos artigos 25 y 32 dos Estatutos do Consorcio Axencia para a Calidade do Sistema Universitario de Galicia (ACSUG), aprobados polo Decreto 6/2018, do 11 de xaneiro (DOG do 29 de xaneiro).</p>

