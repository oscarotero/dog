---
date: '2020-03-02'
id: G0244-210220-0003
page: 14094
number: 41
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 28/2020, do 13 de febreiro, polo que se modifica o Regulamento
  orgánico da Asesoría Xurídica da Xunta de Galicia, aprobado polo Decreto
  343/2003, do 11 de xullo.
range: Decreto
url: >-
  https://www.xunta.gal/dog/Publicados/2020/20200302/AnuncioG0244-210220-0003_gl.html
---
<p>A Lei 4/2016, do 4 de abril, de ordenación da asistencia xurídica da Administración xeral da Comunidade Autónoma de Galicia e do seu sector público, refírese no seu capítulo IV á organización da Asesoría Xurídica Xeral e, no seu artigo 35.3, establece que dependerá xerárquica e funcionalmente da Asesoría Xurídica Xeral a Asesoría Xurídica do Servizo Galego de Saúde, integrada por letrados/as da Xunta de Galicia, sen prexuízo da súa especialización e prestación de servizos no organismo.</p>
    <p>Así mesmo, o número 4 deste artigo habilita a Xunta de Galicia para aprobar a estrutura orgánica da Asesoría Xurídica Xeral, de acordo co establecido no artigo 27.1 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e para determinar os distintos órganos que dela dependen, así como as competencias e funcións dos gabinetes e das asesorías xurídicas.</p>
    <p>O presente decreto realiza una modificación parcial da estrutura orgánica vixente, recollida no Regulamento orgánico da Asesoría Xurídica da Xunta de Galicia, aprobado polo Decreto 343/2003, do 11 de xullo, no relativo á organización da Asesoría Xurídica do Servizo Galego de Saúde, para os efectos de potenciala, tendo en conta as necesidades da asistencia, representación e defensa xurídica especializada que exixe o organismo.</p>
    <p>A reforma céntrase no desdobramento dos servizos centrais da Asesoría Xurídica do Servizo Galego de Saúde.</p>
    <p>Cúmprese así neste aspecto coa aspiración de dotar os servizos xurídicos da Administración xeral da Comunidade Autónoma e do seu sector público duns medios materiais e persoais adecuados e da máxima competencia nestes ámbitos.</p>
    <p>Polas razóns expostas, a presente norma axústase aos principios de boa regulación previstos no artigo 129 da Lei 39/2015, do 1 de outubro, do procedemento administrativo común das administracións públicas. </p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo da deliberación do Consello da Xunta de Galicia na súa reunión do trece de febreiro de dous mil vinte, </p>
    <h2>DISPOÑO:</h2>
    <p>Artigo único. Modificación do Regulamento orgánico da Asesoría Xurídica da Xunta de Galicia, aprobado polo Decreto 343/2003, do 11 de xullo</p>
    <p>O Regulamento orgánico da Asesoría Xurídica da Xunta de Galicia, aprobado polo Decreto 343/2003, do 11 de xullo, queda modificado como segue:</p>
    <p>Un. O número 2 do artigo 8 queda coa seguinte redacción:</p>
    <p>«2. Así mesmo, dependerá xerárquica e funcionalmente da Asesoría Xurídica Xeral a Asesoría Xurídica do Servizo Galego de Saúde, integrada por letrados/as da Xunta de Galicia, sen prexuízo da súa especialización e prestación de servizos no organismo».</p>
    <p>Dous. O artigo 16 queda redactado como segue:</p>
    <p>«Artigo 16. A Asesoría Xurídica do Servizo Galego de Saúde</p>
    <p>A Asesoría Xurídica do Servizo Galego de Saúde, con dependencia funcional e xerárquica da Dirección Xeral da Asesoría Xurídica Xeral da Xunta de Galicia e adscrita, orgánica e administrativamente, á Xerencia do organismo, estará integrada por letrados/as da Xunta de Galicia, sen prexuízo da súa especialización e prestación de servizos no organismo».</p>
    <p>Tres. O artigo 17 queda coa seguinte redacción:</p>
    <p>«Artigo 17. Estrutura</p>
    <p>1. A Asesoría Xurídica do Servizo Galego de Saúde estrutúrase en servizos centrais e gabinetes territoriais, tendo estas unidades atribuídas funcións consultivas e contenciosas.</p>
    <p>2. Nos servizos centrais existirá unha xefatura de contencioso e unha xefatura de consultivo, con rango ambas de subdirección xeral, á fronte de cada unha das cales haberá un/unha letrado/a xefe/a. Estes órganos terán adscrito o persoal que se estableza na correspondente relación de postos de traballo».</p>
    <p>Catro. O artigo 18 queda modificado como segue:</p>
    <p>«Artigo 18. Funcións contenciosas dos servizos centrais </p>
    <p>1. Os servizos centrais exercerán, baixo a dirección da persoa titular da xefatura de contencioso, en relación coa defensa en xuízo do Servizo Galego de Saúde, as funcións sinaladas nas letras a) e b) do artigo 9.1.</p>
    <p>2. A persoa titular da xefatura de contencioso asumirá a defensa do Servizo Galego de Saúde nos recursos de amparo regulados na Lei orgánica 2/1979, do 3 de outubro, do Tribunal Constitucional, ou norma que a substitúa, en que aquel sexa parte interesada.</p>
    <p>3. A persoa titular da xefatura de contencioso dos servizos centrais da Asesoría Xurídica do Servizo Galego de Saúde terá a inmediata dirección, impulso, coordinación e inspección dos servizos xurídicos contenciosos prestados polos gabinetes territoriais».</p>
    <p>Cinco. O artigo 19 queda coa seguinte redacción:</p>
    <p>«Artigo 19. Funcións consultivas dos servizos centrais </p>
    <p>1. Os servizos centrais exercerán, baixo a dirección da persoa titular da xefatura de consultivo, respecto ao asesoramento xurídico do Servizo Galego de Saúde, as funcións previstas nas letras a), b), d) e f) do artigo 13.2».</p>
    <p>2. A persoa titular da xefatura de consultivo exercerá, respecto ao asesoramento xurídico do Servizo Galego de Saúde, as funcións previstas nas letras a) e b) do artigo 10.1.</p>
    <p>Seis. O artigo 20 queda modificado como segue:</p>
    <p>«Artigo 20. Funcións non atribuídas aos servizos centrais </p>
    <p>As funcións non atribuídas aos servizos centrais do Servizo Galego de Saúde nos artigos 18 e 19 serán exercidas polos gabinetes centrais da Asesoría Xurídica Xeral da Xunta de Galicia e todo iso sen prexuízo das facultades que á súa dirección xeral atribúe o presente regulamento».</p>
    <p>Disposición transitoria primeira. Readscrición de persoal que ocupe postos de subdirección xeral na Asesoría Xurídica do Servizo Galego de Saúde</p>
    <p>Como consecuencia da nova estrutura orgánica que se establece neste decreto, autorízase a persoa titular da Vicepresidencia e Consellería de Presidencia, Administracións Públicas e Xustiza, por proposta da Secretaría Xeral Técnica da dita consellería, para readscribir o persoal que ocupe postos de subdirección xeral na Asesoría Xurídica do Servizo Galego de Saúde aos postos de subdirección xeral que resultan do presente decreto.</p>
    <p>Disposición transitoria segunda. Readscrición de unidades e postos de traballo con nivel orgánico inferior ao de servizo e de postos de letrado/a dos servizos centrais da Asesoría Xurídica do Servizo Galego de Saúde</p>
    <p>As unidades e postos de traballo con nivel orgánico de servizo ou inferior ao de servizo, así como os postos de letrado/a dos servizos centrais da Asesoría Xurídica do Servizo Galego de Saúde continuarán subsistentes e retribuiranse con cargo aos mesmos créditos orzamentarios ata que se aprobe a nova relación de postos de traballo adaptada á estrutura orgánica establecida neste decreto. Estas unidades e postos de traballo adscribiranse provisionalmente, por resolución da persoa titular da Vicepresidencia e Consellería de Presidencia, Administracións Públicas e Xustiza, por proposta da Secretaría Xeral Técnica da dita consellería, aos órganos regulados no presente decreto.</p>
    <p>Disposición derradeira única. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Boqueixón, trece de febreiro de dous mil vinte</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

