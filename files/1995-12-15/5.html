---
date: '1995-12-15'
id: '6946'
page: 9
number: 239
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 20 de setembro de 1995 pola que se desenvolve o decreto sobre
  autorización a centros docentes privados, para impartir ensinanzas de réxime
  xeral non universitarias.
range: Orde
url: 'https://www.xunta.gal/dog/Publicados/1995/19951215/Anuncio6946_gl.html'
---
<p>De conformidade coas competencias que en materia de educación ten atribuídas a nosa Comunidade Autónoma e de acordo co disposto no artigo 23 da Lei orgánica 8/1985, do 3 de xullo, reguladora do dereito á educación, e tendo en conta o establecido no Real decreto 1004/1991, do 14 de xuño (BOE do 26), promulgouse o Decreto 133/1995, do 10 de maio (DOG do 22), que desenvolve o procedemento que deberá seguirse para que os centros docentes privados poidan impartir ensinanzas de réxime xeral non universitarias.</p>
<p>Establecidos os aspectos básicos do procedemento de autorización mencionado, a presente orde desenvolve aqueles de acordo coa facultade atribuída a ela polo Decreto 133/1995 na súa disposición derradeira segunda.</p>
<p>Na súa virtude esta consellería,</p>
<p>DISPÓN:</p>
<p>Primeiro.</p>
<p>1. O expediente de autorización administrativa para a apertura e funcionamento dun centro docente privado iniciarase a instancia de parte, mediante solicitude dirixida ó conselleiro de Educación e Ordenación Universitaria a través da delegación provincial correspondente.</p>
<p>2. A solicitude, a que se refire o apartado anterior, axustarase ó modelo establecido no anexo I e conterá os seguintes datos:</p>
<p>a) Persoa física ou xurídica que promove o centro.</p>
<p>b) Denominación específica que se propón.</p>
<p>c) Localización xeográfica do centro.</p>
<p>d) Ensinanzas para as que se solicita autorización.</p>
<p>e) Número de unidades e postos escolares para os que se solicita autorización.</p>
<p>f) Declaración ou manifestación de que a persoa promotora do centro non se encontra incursa en ningún dos supostos previstos no artigo 3º do Decreto 133/1995, do 10 de maio.</p>
<p>3. Xuntarase á solicitude o proxecto das obras que teñan que realizarse para a construcción do centro. Se se trata de inmobles xa existentes, deberán presentarse os planos das instalacións no seu estado actual e, se é o caso, o proxecto das obras previstas para o seu acondicionamento. En calquera caso, achegarase o título xurídico que xustifique a posibilidade de utilización dos inmobles afectados.</p>
<p>Segundo.</p>
<p>A unidade técnica emitirá informe sobre o proxecto a que se refire o apartado anterior, tendo en conta os requisitos establecidos no R.D. 1004/1991, do 14 de xuño (BOE do 26), polo que se establecen os requi</p>
<p>sitos mínimos dos centros que impartan ensinanzas de réxime xeral non universitarias, coas modificacións introducidas na disposición adicional terceira do Real decreto 1487/1994 do 1 de xullo (BOE do 28 de xullo) e os decretos da F.P. específicos, se se tratase destas ensinanzas. De ser desfavorable o informe, deberá especificar de xeito pormenorizado os requisitos que non cumpre o devandito proxecto.</p>
<p>Terceiro.</p>
<p>A solicitude, acompañada da documentación indicada nos puntos anteriores, será elevada á Dirección Xeral de Ordenación Educativa e Centros que dictará resolución, á vista do informe emitido pola unidade técnica da delegación provincial respectiva, sobre a adecuación das edificacións propostas ós requisitos mínimos que, en canto a instalacións, sinala a lexislación vixente para as distintas ensinanzas, e logo da audiencia ó interesado, de se-lo caso.</p>
<p>Esta resolución que se dictará no prazo máximo de dous meses desde a data en que o promotor do centro completase a documentación á que se refire o punto primeiro desta orde, non porá fin á vía administrativa, e poderase interpoñer recurso ordinario ante o conselleiro de Educación e Ordenación Universitaria.</p>
<p>Cuarto.</p>
<p>1. Aprobadas as edificacións propostas e realizadas, se é o caso, as obras necesarias, o interesado instará a autorización definitiva presentando na delegación provincial correspondente unha solicitude dirixida ó conselleiro de Educación e Ordenación Universitaria. Engadirase á dita solicitude unha relación do persoal docente de que disporá o centro desde o momento do inicio da súa actividade, con indicación das súas titulacións respectivas.</p>
<p>A dita relación poderá ser substituída polo compromiso de ser achegada antes do inicio das actividades educativas e deberá ser aprobada expresamente pola delegación provincial correspondente, previo informe da Inspección Educativa.</p>
<p>2. A delegación provincial, logo das verificacións oportunas levadas a cabo pola unidade técnica e, de se-lo caso, pola Inspección Educativa, remitirá o expediente co seu informe, no prazo máximo de dous meses, á Dirección Xeral de Ordenación Educativa e Centros. Esta formulará proposta de resolución ante o conselleiro de Educación e Ordenación Universitaria.</p>
<p>3. Unha vez cuberto, se procede, o trámite de vista e audiencia ó interesado, o conselleiro de Educación e Ordenación Universitaria concederá a autorización de apertura e funcionamento do centro sempre que as obras fosen realizadas conforme o proxecto aprobado pola Dirección Xeral de Ordenación Educativa e Centros. Noutro caso, denegará a autorización mediante resolución motivada. A resolución do conselleiro, que deberá producirse no prazo máximo de tres meses a partir da recepción do expediente remitido pola delegación provincial, porá fin á vía administrativa.</p>
<p>Quinto.</p>
<p>1. No caso de que a resolución fose positiva, publicarase no Diario Oficial de Galicia e nela constarán os datos seguintes:</p>
<p>a) Titular do centro.</p>
<p>b) Domicilio, localidade, concello e provincia.</p>
<p>c) Denominación específica.</p>
<p>d) Ensinanzas que se autorizan.</p>
<p>e) Número de unidades ou postos escolares autorizados.</p>
<p>2. A modificación de calquera dos datos enumerados no apartado anterior requirirá a correspondente autorización administrativa, que deberá ser publicada no Diario Oficial de Galicia.</p>
<p>Sexto.</p>
<p>1. Nos casos de solicitude de autorización de centros de ensinanzas obrigatorias que manifesten o desexo de acceder ó réxime de concertos, a presentación dos proxectos ou planos das instalacións, poderá aprazarse ata que recaia a resolución á que se refire o apartado 3.</p>
<p>2. A delegación provincial elevará á Dirección Xeral de Ordenación Educativa e Centros, xunto coa solicitude de apertura e funcionamento do centro, o seu informe sobre a concorrencia neste das seguintes circunstancias:</p>
<p>a) Se o centro vai satisfacer necesidades de escolarización na zona na que se vai situar.</p>
<p>b) Se vai atender poboacións socioeconomicamente desfavorecidas.</p>
<p>c) Se propón a realización dalgunha experiencia de interese pedagóxico para o sistema educativo.</p>
<p>3. Remitido o informe, a dirección xeral, tendo en conta o establecido no artigo 21 do Real decreto 2377/1985, do 18 de decembro (BOE do 27), polo que se aproba o Regulamento de normas básicas sobre concertos educativos, resolverá sobre a procedencia de subscribi-lo concerto. A resolución dictarase á vista da concorrencia no centro proxectado das circunstancias ás que se refire o apartado anterior, dando, en todo caso, carácter preferente ós centros en réxime de cooperativa e de acordo coas dispoñibilidades orzamentarias.</p>
<p>No caso de que a subscrición do concerto non resultase procedente, o promotor do centro poderá proseguir, non obstante, a tramitación do expediente de autorización, segundo o previsto nos artigos anteriores desta orde e sen prexuízo de solicita-lo acceso ó réxime de concertos conforme o disposto no artigo 19º e seguintes do referido Real decreto 2377/1985.</p>
<p>Sétimo.</p>
<p>1. A modificación da autorización procederá cando se dea algunha das seguintes circunstancias:</p>
<p>a) Cambio de denominación específica do centro.</p>
<p>b) Modificación das instalacións, tanto as que supoñan alteración das dimensións dos espacios, como o cambio no uso ou destino dos ditos espacios.</p>
<p>c) Ampliación ou reducción de unidades e postos escolares.</p>
<p>d) Modificación das ensinanzas cando se realice con carácter experimental, manténdose o mesmo ciclo, etapa ou nivel educativo para o que foi autorizado o centro.</p>
<p>e) Ampliación, reducción ou substitución de ensinanzas ou modalidades en centros que impartan formación profesional específica ou bacharelato.</p>
<p>f) Cambio de titularidade do centro.</p>
<p>2. Considéranse circunstancias que dan lugar a unha nova autorización as seguintes:</p>
<p>a) Cambio de domicilio do centro por traslado de instalacións.</p>
<p>b) Cambio de ciclo, etapa ou nivel educativo para o que foi autorizado o centro, salvo o disposto nos apartados 1. d) e 1.e) anteriores.</p>
<p>3. As solicitudes para a modificación da autorización tramitaranse segundo o modelo establecido no anexo II desta orde e presentaranse na delegación provincial correspondente.</p>
<p>As solicitudes de nova autorización tramitaranse segundo o punto 1 desta orde.</p>
<p>4. A delegación provincial elevará a solicitude de modificación da autorización, segundo os casos, acompañada dos informes da unidade técnica ou/e da Inspección Educativa, á Dirección Xeral de Ordenación Educativa e Centros; esta proporalle ó conselleiro de Educación e Ordenación Universitaria a oportuna resolución.</p>
<p>5. A resolución, que poña fin ó expediente, logo da audiencia ó interesado, de se-lo caso, dictarase nun prazo máximo de tres meses, contados desde a presentación da solicitude ou, se é o caso, desde a rectificación dos reparos que se formulasen. Esta resolución porá fin á vía administrativa.</p>
<p>6. A resolución adoptada seralle notificada ó interesado e, de ser positiva, publicada nos termos que se establecen no punto quinto.1 desta orde.</p>
<p>7. A modificación que se aprobe dará lugar á correspondente modificación da inscrición do centro no rexistro de centros.</p>
<p>8. En ningún caso se poderán poñer en funcionamento novas unidades, sen contar coa oportuna autorización administrativa.</p>
<p>Oitavo.</p>
<p>A extinción da autorización poderá acordarse:</p>
<p>1. Por instancia do titular do centro. No suposto de estar acollido ó réxime de concertos educativos, non procederá a extinción solicitada ata a data da finalización do concerto, salvo acordo entre a Consellería de Educación e Ordenación Universitaria e o interesado.</p>
<p>2. Declararase de oficio pola Consellería de Educación e Ordenación Universitaria, logo de audiencia ó interesado, cando un centro docente cesase de feito nas súas actividades durante os dous cursos inmediatamente anteriores á orde que se dicte.</p>
<p>O disposto neste apartado será de aplicación, no caso dos centros de formación profesional, respecto das ensinanzas que deixen de impartir. Neste suposto, a Consellería de Educación e Ordenación Universitaria, de oficio, logo de audiencia ó interesado, procederá a modifica-la autorización excluíndo dela as ensinanzas non impartidas.</p>
<p>3. Por revogación expresa da Administración segundo o establecido nos artigos 18 e 20 do Decreto 133/1995, do 10 de xuño.</p>
<p>Consideraranse como incumprimento de normas de réxime académico, segundo o sinalado no artigo 20 citado, o non respecta-los decretos que establecen o currículo das distintas etapas educativas impartidas no centro, así como as ordes e resolucións que os desenvolven, referidas á implantación e desenvolvemento das ensinanzas e á avaliación destas. O incumprimento das ditas normas de réxime académico comunicaráselle ó interesado para a súa emenda. De non facelo así no prazo dun mes, iniciarase o procedemento de revogación da autorización, segundo o disposto no artigo 18 do Decreto 133/1995.</p>
<p>Noveno.</p>
<p>1. Na orde pola que se autorice o cesamento de actividades dun centro e na que se acorde a revogación da autorización, poderá establecerse que os efectos daquela sexan progresivos, a fin de que os alumnos matriculados no centro non sufran alteración na súa traxectoria educativa.</p>
<p>2. As ordes a que se refire o apartado anterior darán lugar á correspondente inscrición de baixa no rexistro de centros docentes.</p>
<p>Disposición adicional</p>
<p>O establecido na disposición adicional segunda do Decreto 133/1995, do 10 de maio, no caso dos centros de formación profesional, entenderase referido a cada unha das ensinanzas que impartan en réxime de concerto, non ó centro na súa totalidade.</p>
<p>Disposicións derradeiras</p>
<p>Primeira.-Facúltase a Dirección Xeral de Ordenación Educativa e Centros para dicta-las resolucións das solicitudes de modificación da autorización a que se refire o artigo 15 do Decreto 133/1995, do 10 de maio.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 20 de setembro de 1995.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>9508125</p>

