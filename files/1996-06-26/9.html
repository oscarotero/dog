---
date: '1996-06-26'
id: E4CA
page: 6
number: 125
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 19 de abril de 1996, da Delegación Provincial da Coruña, pola
  que se dispón a inscrición no rexistro e a publicación no Diario Oficial de
  Galicia do convenio colectivo da empresa Envases La Estrella, S.L.
range: Resolución
url: 'https://www.xunta.gal/dog/Publicados/1996/19960626/AnuncioE4CA_gl.html'
---
<p>Visto o expediente do convenio colectivo da empresa Envases la Estrella, S.L., que tivo entrada nesta delegación provincial da Consellería de Xustiza, Interior e Relacións Laborais o día 15-3-1996 e completada a documentación o 16-4-1996 suscrito en represenación da parte económica pola empresa, e, a parte social polo delegado de persoal o día 16-4-1996 de conformidade co disposto no Art. 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa publicación no libro rexistro de convenios colectivos de traballo, que consta nesta delegación provincial, e notificación ás representacións económica e social da Comisión Negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 19 de abril de 1996.</p>
<p>Fernando Rodríguez Corcoba</p>
<p>Delegado provincial da Coruña</p>
<p>Convenio para a empresa Envases La Estrella, S.L.</p>
<p>Artigo 1º.-Ámbito funcional.</p>
<p>El presente convenio será de aplicación á empresa Envases da Estrella, S.L., dedicada á distribución e alugueiro de envases para peixe.</p>
<p>Artigo 2º.-Vixencia.</p>
<p>A duración do presente convenio será dun ano, iniciando a súa vixencia e en toda a súa totalidade o primeiro de xaneiro de 1996.</p>
<p>Artigo 3º.-Prórroga e denuncia do convenio.</p>
<p>O presente convenio será prorrogado tacitamente ó seu vencemento, por sucesivos períodos dunha anualidade, a non ser que se denuncie para a súa revisión cun mínimo de tres meses antes do seu vencemento ou do dalgunha das súas prórrogas.</p>
<p>A denuncia deberá de comunicárselle á outra parte por escrito e, se é o caso, ó organismo competente da Administración.</p>
<p>Artigo 4º.-Gratificacións extraordinarias.</p>
<p>Estableceranse dúas pagas extraordinarias ó ano que se farán efectivas o 15 de xullo e o 22 de decembro.</p>
<p>As dúas pagas aboaranse cunha mensualidade do salario base.</p>
<p>Artigo 5º.-Plus de transporte.</p>
<p>Establécese un plus de transporte de 7.325 ptas. mensuais.</p>
<p>Artigo 6º.-Festivos e nocturnidade.</p>
<p>Por ser esta unha empresa dun sector moi peculiar, no salario base que se pacta no presente convenio inclúese o labor de servir caixas ós barcos en domingos e festivos, labor este que se efectuará por quendas rotativas, tal e como se vén efectuando ata a data e o servicio nocturno ós barcos. O salario dos traballadores será o pactado neste convenio sexa cal sexa a súa xornada, sempre que non se superen as 40 horas semanais marcadas pola lei.</p>
<p>Artigo 7º.-Xubilación.</p>
<p>A xubilación será obrigatoria para tódolos traballadores ós 65 anos, salvo pacto entre empresa e traballador, sempre que teña dereito a percibir unha pensión. De non ser así, poderá continuar na empresa ata que se xere o dereito á prestación.</p>
<p>Este artigo negociarase no caso de que por disposición de rango superior se reducise a idade da xubilación.</p>
<p>Os traballadores, por pacto de empresa, poderán acollerse á xubilación especial ós 64 anos, segundo o disposto no Real decreto.</p>
<p>Artigo 8º.-Plus de antigüidade.</p>
<p>Consistirá na percepción do 5% do salario base por cada quinquenio e empezará a conta-la dita antigüidade a partir do 1 de xaneiro de 1992 ou no momento de ingresar na empresa para tódolos traballadores que entren a partir do 1 de xaneiro de 1992.</p>
<p>Artigo 9º.-Seguro de invalidez ou morte.</p>
<p>A empresa contratará un seguro colectivo de invalidez ou morte en accidente de traballo para tódolos traballadores, cunha contía de 1.000.000 de ptas.</p>
<p>Artigo 10º.-Xornada laboral.</p>
<p>A xornada laboral será de 40 horas semanais, agás que por norma de rango superior se cambiara a dita xornada.</p>
<p>Artigo 11º.-Vacacións.</p>
<p>Os traballadores desfrutarán dun período de trinta días naturais de vacacións.</p>
<p>Artigo 12º.-Licencias retribuídas.</p>
<p>O traballador, logo do aviso e xustificación, poderá ausentarse do traballo con dereito a remuneración, por algún dos motivos e polo tempo seguinte:</p>
<p>a) Dezasete días naturais en caso de matrimonio.</p>
<p>b) Tres días nos casos de nacemento de fillo ou enfermidade grave ou falecemento de parentes ata o segundo grao de consanguinidade ou afinidade. Cando, con tal motivo, o traballador necesite facer un desprazamento para o efecto, o prazo será de catro días.</p>
<p>Artigo 13º.-Garantías sindicais.</p>
<p>A empresa respectará o dereito dos traballadores a sindicarse libremente.</p>
<p>Os traballadores afiliados a un sindicato ou asociación legalmente constituídos poderán distribuír información e recadar cotas fóra das horas de traballo, sen perturba-la actividade normal da empresa.</p>
<p>As horas retribuídas dos membros do comité de empresa de máis de trinta traballadores, poderán acumularse para ser desfrutadas por un ou varios de entre os interesados, notificando á dirección da empresa, con oito días de antelación ó comezo do mes de que se trate e sempre que non supoña alteración grave do réxime laboral desta.</p>
<p>Táboas salariais para 1996.</p>
<p>Salario base73.242 ptas. mensuais.</p>
<p>Plus de transporte7.325 ptas. mensuais.</p>
<p>Salario anual1.113.272 ptas. anuais.</p>
<p>Disposición adicional</p>
<p>1. O convenio afectará ó centro de traballo que Envases La Estrella S.L., ten no porto da Coruña.</p>
<p>2. A comisión paritaria do convenio estará composta por Diego Vázquez, por parte empresarial e, en representación dos traballadores, por Inocencio González Seoane.</p>
<p>3. Promoción e formación profesional no traballo.</p>
<p>1. O traballador terá dereito:</p>
<p>a) O desfrute dos permisos necesarios para concorrer a exames, así como a unha preferencia a elixir quenda de traballo, se tal é o réxime instaurado na empresa, cando curse con regularidade estudios para a obtención dun título académico ou profesional.</p>
<p>b) A adaptación da xornada ordinaria de traballo para a asistencia a cursos de formación profesional ou a concesión do permiso oportuno de formación ou perfeccionamento profesional con reserva do posto de traballo.</p>
<p>4774</p>

