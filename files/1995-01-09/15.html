---
date: '1995-01-09'
id: A1EA
page: 369
number: 5
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 2 de xaneiro de 1995 pola que se regulan as subvencións a concellos
  para a creación e funcionamento de servicios de información xuvenil.
range: Orde
url: 'https://www.xunta.gal/dog/Publicados/1995/19950109/AnuncioA1EA_gl.html'
---
<p>Polo Decreto 53/1994, do 4 de marzo, esta Comunidade Autónoma crea a Rede Galega de Información e Documentación Xuvenil e regula as condicións e o procedemento para o recoñecemento oficial dos servicios de información xuvenil que nela se constitúan, como unidades encargadas de realiza-las actividades necesarias para facer chegar á xente nova unha información pertinente, axeitada ás súas demandas informativas, dunha forma áxil e eficaz, garantindo así ós mozos o dereito á información recollido no artigo 20.1.d. da Constitución como un dos dereitos fundamentais, e como canles que lles presenten obxectiva e exhaustivamente as opcións que se lles ofrecen para facilitarlles a súa integración no mundo social e laboral, así como o medio para facer chegar á Administración as súas necesidades.</p>
<p>Por outra banda, e polo que a esta Administración autonómica se refire, o Decreto 287/1993, do 10 de decembro, que establece a estructura orgánica da Xunta de Galicia, atribúe a competencia en materia de xuventude á Consellería de Familia, Muller e Xuventude.</p>
<p>De acordo co exposto, a Consellería de Familia, Muller e Xuventude, entendendo que para garanti-la participación efectiva da nosa xuventude nos diferentes ámbitos da sociedade actual é condición básica ter acceso a unha información ampla, obxectiva e actualizada, considera, polo tanto, necesario fomenta-la creación e potencia-lo funcionamento dos servicios de información xuvenil e orientación para o emprego como canles de información que posibiliten a posta en marcha e desenvolvemento da recentemente creada Rede Galega de Información Xuvenil, co ánimo de garantir unha boa distribución e espallamento da información e o acceso a ela por parte dos mozos en igualdade de oportunidades.</p>
<p>Así mesmo, correspondendo ós poderes públicos o establecemento destes servicios, de acordo co mandato recollido no artigo 48 da Constitución, é fundamental o labor que neste sentido desenvolvan os concellos, como entes coñecedores das necesidades e da problemática xuvenil dentro do seu ámbito de actuación.</p>
<p>Por todo isto,</p>
<p>DISPOÑO:</p>
<p>Artigo 1º.-Obxecto.</p>
<p>1. A Consellería de Familia, Muller e Xuventude, con cargo á aplicación orzamentaria 14.03.355B.460</p>
<p>dos orzamentos xerais da Comunidade Autónoma de Galicia para o ano 1995, concederalles subvención ós concellos de Galicia para a creación e funcionamento de servicios de información xuvenil.</p>
<p>2. Poderán ser obxecto de subvención os seguintes tipos de actividades:</p>
<p>a) Actividades derivadas do normal funcionamento dun servicio de información xuvenil, comprendendo os gastos relativos a: contratación de informadores e persoal técnico do servicio, alugueiro e gastos ordinarios do local, material de oficina non inventariable, comunicación para a recepción-emisión da información.</p>
<p>b) Actividades de dinamización da información: edición de soportes informativos, información e orientación para promoción e emprego xuvenil, campañas de difusión estacionais, utilización de medios de comunicación.</p>
<p>c) Creación de asesorías ou unidades de informacion, dentro dun servicio de información xuvenil, sobre temas específicos de interese para a xuventude.</p>
<p>d) Estudios puntais e publicacións que traten analítica e prioritariamente aspectos relativos á problemática da xuventude.</p>
<p>Artigo 2º.-Destinatarios.</p>
<p>Poderán solicitar subvencións tódolos concellos da Comunidade Autónoma galega. No caso daqueles que recibiran axudas con cargo ós orzamentos da Dirección Xeral de Xuventude correspondentes ó ano 1994, deberán cumpri-lo requisito de telas debidamente xustificadas.</p>
<p>Artigo 3º.-Normas xerais sobre subvencións. Documentación.</p>
<p>1. As solicitudes mandaranse á conselleira de Familia, Muller e Xuventude e presentaranse no rexistro xeral da Consellería de Familia, Muller e Xuventude, nos rexistros das delegacións provinciais desta, ou por calquera dos procedementos establecidos no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. As solicitudes irán acompañadas da seguinte documentación:</p>
<p>a) Fotocopia compulsada da certificación de inscrición no Rexistro de Oficinas e Puntos de Información Xuvenil, no caso de que o servicio de información xuvenil estea recoñecido oficialmente en virtude do Decreto 53/1994, do 4 de marzo (DOG nº 53, do 17-3-94).</p>
<p>b) Características do servicio de información xuvenil, a presentar no caso de que o servicio de información xuvenil sexa de nova creación ou non estea recoñecido oficialmente en virtude do citado decreto, especificando:</p>
<p>* Características do local, equipamento, medios materiais e persoal de que dispón, especificando a súa titulación, tipo de contrato e duración da relación laboral.</p>
<p>* Orzamento anual estimado e previsión de financiamento.</p>
<p>* Ámbito territorial no que vai desenvolve-la súa actividade.</p>
<p>* Xustificación da conveniencia de creación do servicio de información xuvenil.</p>
<p>* Nº de horas/ semana de atención ó público.</p>
<p>c) Breve memoria do proxecto de actividades que se pretenden realizar, no caso de que se solicite subvención para as actividades recollidas nos apartados b, c e d do artigo 1º.2, especificando: denominación, actuacións que comprenderá a realización das actividades, temporalización delas, recursos necesarios, orzamento de gastos. No caso das actividades recollidas nos apartados c e d do artigo 1º.2, deberá recoller así mesmo unha análise e descrición das necesidades que motivan as actividades.</p>
<p>d) Certificación do secretario que recolla o acordo do órgano competente, en virtude do que se solicita a subvención.</p>
<p>3. O prazo de presentación de solicitudes será de 30 días naturais, contados a partir do día seguinte ó da publicación da presente orde no Diario Oficial de Galicia.</p>
<p>4. Por parte da Dirección Xeral de Xuventude, poderá requirirse ós solicitantes, se fose necesario, a emenda dos defectos apreciados na documentación presentada, de acordo co previsto no artigo 71 da Lei de réxime xurídico das administracións públicas e do procedemento administrativo común.</p>
<p>Artigo 4º.-Criterios de valoración.</p>
<p>Na avaliación dos proxectos e programas de actividades presentados polos concellos terán consideración prioritaria os seguintes:</p>
<p>a) Actividades destinadas á creación de servicios de información xuvenil.</p>
<p>b) Adecuación das actuacións que posibilitarán as actividades polas que se solicita subvención ás funcións propias dun servicio de información xuvenil.</p>
<p>c) Interese social, laboral e cultural das actuacións.</p>
<p>d) Concellos situados no medio rural.</p>
<p>Artigo 5º.-Contía máxima da subvención.</p>
<p>A contía da subvención concedida non poderá supera-lo 75% do orzamento da actividade ou conxunto de actividades obxecto de subvención.</p>
<p>Artigo 6º.-Resolución.</p>
<p>1. Recibidas as solicitudes, coa documentación presentada, serán sometidas a informe dos servicios</p>
<p>técnicos da Dirección Xeral de Xuventude. O director xeral de Xuventude elevará a correspondente proposta á conselleira de Familia, Muller e Xuventude, que resolverá.</p>
<p>2. A resolución seralles notificada a tódolos solicitantes, no prazo de seis meses, contados desde o remate do prazo de presentación das solicitudes.</p>
<p>Transcorrido o dito prazo sen que recaia resolución expresa, deberá entenderse desestimada a petición correspondente.</p>
<p>3. A resolución será notificada polo director xeral de Xuventude, especificando o importe e mailo obxecto da axuda concedida.</p>
<p>4. Os solicitantes ós que non se lles concedese a subvención disporán dun prazo de 30 días naturais, contados a partir da comunicación da resolución, para retira-la documentación presentada. Transcorrido este prazo, arquivarase sen máis trámite.</p>
<p>Artigo 7º.-Aceptación da subvención e pagamento anticipado.</p>
<p>Unha vez concedida a subvención e notificada a resolución, remitirase, no prazo dun mes, certificación do secretario do concello, sobre o acordo plenario ou da comisión de goberno do concello, no que se deixará constancia da aceptación da axuda concedida na súa contía e condicións. Recibida esta certificación, a Dirección Xeral de Xuventude poderá efectuar proposta de pagamento anticipado dun 50% sobre a subvención concedida, para aquelas que non superen o importe de 1.000.000 de pesetas.</p>
<p>Nos demais casos, poderán acordarse pagamentos parciais, a medida que o beneficiario xustifique os gastos, e a conta de liquidación ata unha porcentaxe do 80% da subvención concedida, podendo autorizarse, non obstante, un anticipo do 10% unha vez recibida a aceptación da axuda concedida, de acordo co disposto na Lei de orzamentos xerais da Comunidade Autónoma de Galicia para o ano 1995.</p>
<p>Para os efectos de facer efectivo o anticipo do 10% previsto para aquelas subvencións que superen o millón de pesetas, será preciso remitir, como requisito previo, certificación do secretario do concello beneficiario na que se faga consta-la necesidade do anticipo para poder inicia-las actividades obxecto de subvención.</p>
<p>Artigo 8º.-Xustificación da subvención e pagamento.</p>
<p>1. Unha vez realizada a actividade, remitiranse os xustificantes dela ou certificación expedida polo secretario do concello ou técnico responsable do servicio de información xuvenil, na que se fará consta-la efectiva realización das actividades subvencionadas e o gasto correspondente. Presentarase, así mesmo, unha breve memoria sobre as actividades realizadas</p>
<p>polo servicio de información xuvenil ó longo do ano en curso, na que se recollan os datos especificados no anexo II.</p>
<p>Os xustificantes ou certificacións deberán ser remitidos á Dirección Xeral de Xuventude antes do día 30 de outubro de 1995.</p>
<p>2. Recibida e comprobada a documentación á que fai referencia o apartado 1º do presente artigo, o director xeral de Xuventude realizará proposta de pagamento da subvención, de acordo coa normativa orzamentaria que sexa de aplicación.</p>
<p>Artigo 9º.-Obrigas do beneficiario.</p>
<p>Os concellos subvencionados quedarán abrigados:</p>
<p>1. A non modifica-la programación de actividades aprobadas sen autorización expresa do director xeral de Xuventude.</p>
<p>2. A cumpri-lo hora de atención ó público do servicio de información xuvenil, no caso das subvencións concedidas para os supostos recollidos nos apartados a) e c) do artigo 1.2.</p>
<p>3. A facer constar na publicidade e difusión que se xere, así como en todos aqueles soportes informativos e publicacións que se realicen, que as actividades foron subvencionadas pola Consellería de Familia, Muller e Xuventude.</p>
<p>4. A integrarse, se é o caso, na Rede Galega de Información e Documentación Xuvenil, conforme o procedemento establecido no artigo 13 do Decreto 53/1994, do 4 de marzo. Esta condición será esixible como requisito previo para poder cobra-la subvención concedida.</p>
<p>5. A presentar, no momento da recepción dos fondos, unha certificación do interventor municipal que acredite que o ingreso da subvención percibida está rexistrado na contabilidade do concello, con expresión do asento contable practicado.</p>
<p>Artigo 10º.-Control e posible anulación da subvención.</p>
<p>A Dirección Xeral de Xuventude reserva para si o dereito a orientar tecnicamente as actividades, a comproba-los datos económicos así conno a efectiva realización delas, e a estender e dar a coñecer publicamente as actividades subvencionadas.</p>
<p>A Consellería de Familia, Muller e Xuventude poderá anular total ou parcialmente a subvención concedida, cando se incumpra o obxecto do programa ou algunha das condicións establecidas nos artigos 7, 8 e 9 da presente orde, e solicita-la devolución das cantidades percibidas, de habelas, nos prazos que establece o Regulamento xeral de recadación e a vixente Lei de réxime xurídico das adminis</p>
<p>tracións públicas e do procedemento administrativo común.</p>
<p>Disposición adicional</p>
<p>No caso de que unha vez dictada a resolución de concesión de axudas amparadas nesta orde quedase crédito orzamentario sen adxudicar, poderase publicar unha segunda orde de convocatoria de axudas. En todo caso, a concesión de axudas terá como límite a cantidade consignada na correspondente aplicación económica dos orzamentos xerais da Comunidade Autónoma para o ano 1995.</p>
<p>Disposicións derradeiras</p>
<p>Primeira.-Facúltase o director xeral de Xuventude para dictar, no ámbito da súa competencia, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia, pero no que se refire ós prazos de execución, poderanse subvencionar actividades destinadas á información xuvenil realizadas polos concellos desde o 1 de xaneiro de 1995, se son actividades que se consideran importantes para a xuventude e cumpren os requisitos e condicións establecidas nesta orde.</p>
<p>Santiago de Compostela, 2 de xaneiro de 1994.</p>
<p>Manuela López Besteiro</p>
<p>Conselleira de Familia, Muller e Xuventude</p>

