---
date: '2001-05-28'
id: 8C32
page: 7
number: 102
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 22 de maio de 2001 pola que se convocan unhas xornadas sobre
  fundacións.
range: Resolución
url: 'https://www.xunta.gal/dog/Publicados/2001/20010528/Anuncio8C32_gl.html'
---
<p>Dentro do Plan de actividades da Escola Galega de Administración Pública para o 2001 e de acordo</p>
<p>coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración coa Escola Oficial de Idiomas da Coruña, unhas xornadas sobre fundacións, convocatoria que se desenvolverá conforme as seguintes bases:</p>
<p>1. Obxectivos.</p>
<p>No desenvolvemento da actividade fundacional adquiren relevancia distintas cuestións: a forma e o tempo en que debe realizarse a actividade fundacional e a posibilidade de que a fundación leve a cabo actividades económicas esencialmente rendibles, a pesar de ser unha entidade sen finalidade de lucro, e, á inversa, que a empresa se implique en actividades de interese xeral a través do mecenado e o patrocinio. Todo isto no contexto da crecente puxanza do terceiro sector na asunción de actividades de interese xeral ata agora reservadas á Administración pública.</p>
<p>Así mesmo, é importante preve-lo destino do patrimonio da fundación, unha vez cumpridos os obxectivos fundacionais. Debe establecerse se sobre o devandito patrimonio e as doazóns inicialmente achegadas existe ou non un dereito de reversión en favor da persoa física ou xurídica que as realizou, de modo que poida recuperalas ó extinguirse a fundación.</p>
<p>Todas estas cuestións presentan novos retos no futuro das fundacións que é necesario afrontar e resolver para obter definitivamente unha clara e contundente seguridade xurídica. Coa finalidade de esclarecer e determina-lo ámbito das devanditas cuestións lévanse a cabo estas xornadas, centradas nestes temas de grande interese e actualidade.</p>
<p>2. Contido.</p>
<p>Trataranse estes temas:</p>
<p>-A dotación da fundación.</p>
<p>-O réxime do patrimonio fundacional.</p>
<p>-Mecenado e réxime fiscal das fundacións.</p>
<p>-O exercicio de actividades económicas por parte da fundación.</p>
<p>-As fundacións no sistema das persoas xurídicas.</p>
<p>-A actividade de fomento e control do protectorado da fundación en relación ós seus aspectos económicos.</p>
<p>-A propósito da reversión do patrimonio fundacional á familia do fundador.</p>
<p>-A dotación da fundación no dereito italiano.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da Escola Oficial de Idiomas da Coruña (r/ Pepín Rivero, s/n, da citada cidade) os días 18 e 19 de xuño de 2001.</p>
<p>5. Inscrición.</p>
<p>-Prazo: remata o xoves, día 14 de xuño de 2001.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono de As Fontiñas, rúa de Madrid, 2-4, 15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando por teléfono, o día 15 de xuño, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 22 de maio de 2001.</p>
<p>Domingo Bello Janeiro</p>
<p>Director da Escola Galega de Administración Pública</p>

