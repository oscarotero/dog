---
date: '1996-02-28'
id: 3BCE
page: 1
number: 42
agency: MINISTERIO PARA AS ADMINISTRACIÓNS PÚBLICAS
section: I. DISPOSICIÓNS XERAIS
title: >-
  Real decreto 89/1996, do 26 de xaneiro, sobre traspaso de funcións e servicios
  da Administración do Estado á Comunidade Autónoma de Galicia en materia de
  ensinanzas náutico-deportivas e subacuático-deportivas.
range: Real decreto
url: 'https://www.xunta.gal/dog/Publicados/1996/19960228/Anuncio3BCE_gl.html'
---
<p>A Constitución española establece no seu artigo 149.1.20º que o Estado ten competencia exclusiva en materia de mariña mercante.</p>
<p>Pola súa parte, o Estatuto de autonomía para Galicia, aprobado pola Lei orgánica 1/1981, do 6 de abril, establece no seu artigo 27.vintedous a competencia exclusiva da Comunidade Autónoma galega en materia de deporte e ocio.</p>
<p>En consecuencia, procede traspasarlle á citada Comunidade Autónoma as funcións do Estado relativas a ensinanzas náutico-deportivas e subacuátivo-deportivas.</p>
<p>A comisión mixta prevista na disposición transitoria cuarta do Estatuto de autonomía para Galicia, co fin de proceder ó referido traspaso, adoptou ó respecto o oportuno acordo na súa reunión do Pleno celebrado o día 21 de decembro de 1995, a virtualidade práctica do cal esixe a súa aprobación polo Goberno mediante real decreto.</p>
<p>Na súa virtude, en cumprimento do disposto na disposición transitoria cuarta do Estatuto de autonomía para Galicia, por proposta do ministro para as Administracións Públicas e logo de deliberación</p>
<p>do Consello de Ministros na súa reunión do día vinteseis de xaneiro de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>Apróbase o acordo da comisión mixta prevista na disposición transitoria cuarta do Estatuto de autonomía para Galicia, sobre traspaso de funcións da Administración do Estado á Comunidade Autónoma de Galicia en materia de ensinanzas náutico-deportivas e subacuático-deportivas, adoptado polo Pleno da dita comisión na súa reunión do 21 de decembro de 1995 e que se transcribe como anexo do presente real decreto.</p>
<p>Artigo 2º</p>
<p>En consecuencia, quedan traspasados á Comunidade Autónoma de Galicia as funcións e servicios que se mencionan no referido acordo da comisión mixta, nos termos e coas condicións alí especificadas, relativos a ensinanzas náutico-pesqueiras e subacuático-deportivas.</p>
<p>Artigo 3º</p>
<p>Estes traspasos serán efectivos a partir da data sinalada no acordo da comisión mixta, sen prexuízo de que o Ministerio de Obras Públicas, Transportes e Medio Ambiente produza, ata a entrada en vigor deste real decreto, se é o caso, os actos administrativos necesarios para o mantemento dos servicios no mesmo réxime e nivel de funcionamento que tivesen no momento da adopción do acordo.</p>
<p>Disposición derradeira única</p>
<p>O presente decreto será publicado asemade no Boletín Oficial del Estado e no Diario Oficial de Galicia, e adquirirá vixencia a partir da súa publicación.</p>
<p>Dado en Madrid o vinteseis de xaneiro de mil novecentos noventa e seis.</p>
<p>Xoán Carlos R.</p>
<p>Juan Lerma Blasco</p>
<p>Ministro para as Administracións Públicas</p>
<p>ANEXO</p>
<p>Rosa Rodríguez Pascual e Alfonso Vaquero Marín, secretarios da comisión mixta prevista na disposición transitoria cuarta do Estatuto de autonomía para Galicia,</p>
<p>CERTIFICAN:</p>
<p>Que na sesión plenaria da comisión, celebrada o día 21 de decembro de 1995, se adoptou un acordo sobre traspaso das funcións e servicios da Administración do Estado á Comunidade Autónoma de Galicia en materia de ensinanzas náutico-pesqueiras e subacuático-deportivas, nos termos que a seguir se expresan:</p>
<p>A) Normas constitucionais e estatutarias nas que se ampara o traspaso.</p>
<p>A Constitución, no artigo 149.1.20º, establece que o Estado ten competencia exclusiva en materia de mariña mercante.</p>
<p>O Estatuto de autonomía para Galicia, aprobado pola Lei orgánica 1/1981, do 6 de abril, establece no seu artigo 27.vintedous a competencia exclusiva da Comunidade Autónoma galega en materia de deporte e ocio.</p>
<p>Finalmente, a disposición transitoria cuarta do Estatuto de autonomía para Galicia e o Real decreto 581/1982, do 22 de febreiro, establecen as normas que regulan a forma e condicións a que se teñen que axusta-los traspasos de funcións e servicios do Estado á Comunidade Autónoma de Galicia.</p>
<p>Sobre estas bases normativas, cómpre facer unha ampliación das funcións e servicios que foron obxeto de traspaso nos devanditos reais decretos.</p>
<p>B) Funcións e servicios que se traspasan.</p>
<p>A Comunidade Autónoma de Galicia, para o ámbito do seu territorio, asume as funcións e servicios da Administración do Estado correspondente á autorización das escolas para as ensinanzas de vela, motonáutica e navegación de lecer e as correspondentes á autorización e apertura de centros e á realización e control de exames para o acceso a titulacións deportivas subacuáticas, así como a expedición de títulos deportivos que habiliten para o exercicio de todas estas actividades.</p>
<p>Así mesmo, levará a cabo a realización e control dos exames para o acceso ás titulación para o goberno</p>
<p>das embarcacións de lecer. O exercicio destas funcións realizarase de conformidade cos criterios establecidos con carácter xeral para a normativa estatal en canto ó contido dos programas, tipos de titulación e forma de realización das probas.</p>
<p>C) Bens, dereitos e obrigas da Administración do Estado obxecto de traspaso.</p>
<p>Non existen bens, dereitos e obrigas neste traspaso.</p>
<p>D) Valoración das cargas financeiras dos servicios que se traspasan.</p>
<p>Non existe valoración do custo efectivo neste traspaso.</p>
<p>E) Documentación e expedientes dos servicios que se traspasan.</p>
<p>A entrega da documentación e expedientes dos servicios traspasados realizarase no prazo dun mes desde a entrada en vigor do real decreto polo que se aprobe este acordo, subscribíndose, para tal efecto, a correspondente acta de entrega e recepción.</p>
<p>F) Data de efectividade dos traspasos.</p>
<p>O traspaso de funcións e servicios obxecto deste acordo terán efectividade a partir do día 1 de xaneiro de 1996.</p>
<p>E para que conste, expedímo-la presente certificación en Madrid o 21 de decembro de 1995.</p>
<p>Os secretarios da comisión mixta, Rosa Rodríguez Pascual e Alfonso Vaquero Marín. Rubricado</p>
<p>1254</p>

