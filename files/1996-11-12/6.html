---
date: '1996-11-12'
id: B63A
page: 10
number: 221
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 7 de novembro de 1996 pola que se dictan normas para garanti-los
  servicios esenciais referentes á folga convocada para todo o persoal do ensino
  público, que se levará a cabo o día 13 de novembro.
range: Orde
url: 'https://www.xunta.gal/dog/Publicados/1996/19961112/AnuncioB63A_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº116, do 20 de xuño de 1988).</p>
<p>O dereito á educación é un dereito de carácter social, e por tanto reclama dos poderes públicos as accións positivas necesarias para que poida ser levado a cabo en igualdade de tódolos que se encontran en calquera dos niveis formativos en calquera tipo de centro.</p>
<p>Por outra parte, a especial problemática de Galicia, coa maior porcentaxe de alumnos transportados e facendo uso dos comedores escolares ou o bo número de internados da nosa Comunidade Autónoma, non poden quedar paralizados no seu fun</p>
<p>cionamento como consecuencia do dereito constitucional de folga.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde, e diante de cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga, polas centrais sindicais UGT, ANPE, CC.OO, CSIF, STEG e USO, para o vindeiro día 13 de novembro, das 11 ás a 12 horas en todo o sector de ensino público, agás no ensino primario, que se efectuará a primeira hora da mañá, logo de audiencia ó comité de folga que expresa a súa conformidade,</p>
<p>DISPÓN:</p>
<p>Artigo 1º</p>
<p>A folga convocada que se levará a efecto o día 13 de novembro desde as 11 ás 12 horas en todo o sector do ensino público, agás no ensino primario que se efectuará a primeira hora da mañá, enténdese condicionada ó mantemento dos servicios mínimos necesarios.</p>
<p>Os servicios mínimos que se fixan resultan totalmente imprescindibles para mante-la adecuada cobertura dos servicios dos centros.</p>
<p>Tales servicios mínimos corresponden á necesidade de compatibiliza-lo respecto ineludible ó exercicio do dereito á folga coa atención ós alumnos, que, baixo ningún concepto, poden quedar desasistidos polas características do servicio dispensado.</p>
<p>Sinálanse, por iso, os servicios mínimos necesarios para manter en funcionamento os comedores escolares, a limpeza dos centros, e un mínimo de vixilancia e atención para os alumnos que acoden ós centros, xa que a maioría deles son menores de dezaoito anos, e moitos deles con idades comprendidas entre os tres e os catorce anos.</p>
<p>Os centros de educación especial necesitan, polas características dos seus alumnos, un maior coidado e asistencia e é por iso polo que cómpre a asistencia do maior número de persoal, como coidadores, persoal médico etc.</p>
<p>O servicios esenciais nos centros dependentes da Consellería de Educación e Ordenación Universitaria son os seguintes:</p>
<p>-O director ou un membro do equipo da dirección e un subalterno en cada centro escolar.</p>
<p>-O 30% do persoal de comedores e do persoal docente encargado destes, nos centros de educación primaria/EXB con servicio de comedor.</p>
<p>-O 25% do persoal de comedores, limpeza e subalternos nas escolas fogar.</p>
<p>-O 25% do persoal docente encargado de comedores das escolas fogar, garantindo un mínimo de dúas persoas.</p>
<p>-O 30% de persoal de comedores, limpeza e subalternos nos centros residenciais docentes.</p>
<p>-O 25% do persoal de limpeza, nos centros de ensino secundario.</p>
<p>A totalidade de persoal de comedores, ATS, limpeza, coidadores e persoal médico dos centros de educación especial.</p>
<p>Artigo 2º</p>
<p>O incumprimento da obriga de atende-los servicios mínimos fixados nesta orde será sancionado de conformidade coa lexislación vixente.</p>
<p>Artigo 3º</p>
<p>O disposto na presente orde non suporá limitación ningunha dos dereitos que a normativa reguladora da folga lle recoñece ó persoal na dita situación.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 7 de novembro de 1996.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>7989</p>

