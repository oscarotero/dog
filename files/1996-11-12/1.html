---
date: '1996-11-12'
id: B61E
page: 10
number: 221
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Decreto 390/1996, do 31 de outubro, polo que se crea a delegación da Xunta de
  Galicia nas Sociedades Galegas de Autoestradas de Peaxe.
range: Decreto
url: 'https://www.xunta.gal/dog/Publicados/1996/19961112/AnuncioB61E_gl.html'
---
<p>De acordo coa lexislación básica, contida na Lei 8/1972, do 10 de maio, a Delegación do Goberno nas Sociedades Concesionarias de Autoestradas de Peaxe é o órgano ó que lle corresponden as funcións de vixilancia, inspección e control que lle incumben á Administración do Estado respecto de tales sociedades.</p>
<p>Ante a falta de regulación na Comunidade Autónoma galega sobre a citada delegación, e para unha mellor e eficaz xestión necesaria pola propia evolución do subsector das Autoestradas de Peaxe, faise necesaria a creación da delegación da Xunta nas sociedades concesionarias de Autoestradas de Peaxe galegas.</p>
<p>En cumprimento do anterior, e, de conformidade coa Lei 8/1972, do 10 de maio, de construcción, conservación e explotación de autoestradas de peaxe, por proposta do conselleiro de Política Territorial, Obras Públicas e Vivenda e logo de deliberación do Consello da Xunta de Galicia, na súa reunión do día trinta e un de outubro de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>1. A Delegación da Xunta de Galicia nas sociedades concesionarias de autoestradas de peaxe constitúe o órgano de relación da Xunta de Galicia coas referidas sociedades en tódolos asuntos e incidencias que se deriven do desenvolvemento dos contratos de concesión.</p>
<p>2. A Delegación da Xunta configúrase como órgano adscrito á Consellería de Política Territorial, Obras Públicas e Vivenda, dependendo directamente do seu titular.</p>
<p>3. O delegado da Xunta de Galicia nas sociedades concesionarias de autoestradas de peaxe é nomeado polo Consello da Xunta por proposta do conselleiro de Política Territorial, Obras Públicas e Vivenda, podendo exerce-las súas funcións directamente ou pola persoa que el designe.</p>
<p>Artigo 2º</p>
<p>Correspóndenlle á Delegación da Xunta de Galicia o exercicio das seguintes funcións:</p>
<p>1. As que sinala o artigo 36 da Lei 8/1972, do 10 de maio, de autoestradas de peaxe.</p>
<p>2. As que determina o prego de cláusulas xerais para a construcción, conservación e explotación de autoestradas en réxime de concesión, aprobado por Decreto 215/1973, do 25 de xaneiro.</p>
<p>3. As que lle outorguen os distintos pregos de cláusulas particulares, decretos de adxudicación e demais normativa aplicable a cada sociedade concesionaria.</p>
<p>4. A vixilancia, inspección e control económico financeiro das sociedades concesionarias, en coordinación con outros órganos competentes.</p>
<p>5. Os informes, estudios e propostas que se deriven directamente da xestión do réxime concesional.</p>
<p>6. Velar polo adecuado cumprimento, por parte do concesionario, das obrigas que se derivan da concesión, e realiza-las inspeccións das instalacións e servicios que sexan necesarios.</p>
<p>7. En xeral, tódalas funcións que en cada caso lle sexan encargadas pola Consellería de Política Territorial, Obras Públicas e Vivenda.</p>
<p>Artigo 3º</p>
<p>No exercicio das súas funcións o delegado poderá asistir ós consellos de administración das sociedades concesionarias con voz e sen voto; en todo caso cumunicaránselle os acordos adoptados neles no prazo de 5 días desde a súa celebración.</p>
<p>Disposicións derradeiras</p>
<p>Primeira.-O conselleiro de Política Territorial, Obras Públicas e Vivenda poderá dicta-las disposicións necesarias para o desenvolvemento e a execución deste decreto.</p>
<p>Segunda.-O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, trinta e un de outubro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>
<p>9608181</p>

