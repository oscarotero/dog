---
date: '2016-05-13'
id: O150-040516-0002
page: 18432
number: 91
agency: Escola Galega de Administración Pública
section: III. Outras disposicións.
title: >-
  RESOLUCIÓN do 4 de maio de 2016 pola que se convoca unha xornada sobre a
  calidade e innovación, o camiño para reducir custos e incertezas no proceso
  construtivo.
range: Resolución
url: >-
  https://www.xunta.gal/dog/Publicados/2016/20160513/AnuncioO150-040516-0002_gl.html
---
<p>Conforme os fins que lle encomenda a Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo, a EGAP, en colaboración coa Sociedade Pública de Investimentos de Galicia, S.A., convoca unha xornada sobre a calidade e innovación, o camiño para reducir custos e incertezas no proceso construtivo, de acordo coas seguintes bases:</p>
    <p>1. Obxectivos.</p>
    <p>Entre os obxectivos principais desta xornada podemos destacar os seguintes:</p>
    <p>– Reducir os custos na cimentación empregando técnicas innovadoras na realización do estudo xeotécnico. Falarase primeiro das exixencias ditadas no CTE en canto ao estudo xeotécnico, para, a seguir, expor as ferramentas que permiten mellorar a tensión admisible no caso das edificacións novas ou rehabilitacións.</p>
    <p>– Deseñar a cimentación do edificio en fase de redacción do proxecto para prever e reducir a radioactividade natural nas vivendas en zonas proclives. Exporanse as ferramentas de medición e control que se realizarán no momento da execución do estudo xeotécnico e informarase da lexislación vixente e futura ao respecto.</p>
    <p>– Explicar e fomentar as técnicas que existen na actualidade para avaliar o estado das edificacións e as súas patoloxías. Trataranse desde ferramentas para analizar o estado das estruturas ata outras para estudar a envolvente e a eficiencia enerxética do edificio. Así mesmo, comentarase o que dispón ao respecto a vixente Instrución EHE-08, CTE e demais regulamentación. Ademais, abordaranse as axudas da Administración para a mellora da eficiencia enerxética.</p>
    <p>2. Contidos.</p>
    <p>Trataranse, entre outros, os seguintes temas:</p>
    <p>– Optimización da cimentación a través do estudo xeotécnico adecuado. Exemplos de aforro.</p>
    <p>– Mellora da salubridade das vivendas e o control da radioactividade natural.</p>
    <p>– Ferramentas á disposición da Administración e das D.O. para avaliar o estado das edificacións. Axudas da Administración para a mellora da eficiencia enerxética.</p>
    <p>3. Destinatarios.</p>
    <p>Arquitectos, arquitectos técnicos e técnicos en xeral das administracións públicas de Galicia, tanto autonómica como local, das universidades do Sistema universitario de Galicia, persoal das entidades do sector público, profesionais e persoas interesadas en xeral.</p>
    <p>4. Desenvolvemento.</p>
    <p>Lugar: EGAP, salón de actos, rúa Madrid, 2-4, Santiago de Compostela.</p>
    <p>Data: 27 de maio de 2016.</p>
    <p>Horario: mañá.</p>
    <p>Duración: 4 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/</p>
    <p>O prazo para inscribirse estará aberto desde o día seguinte ao da publicación desta resolución no <em>Diario Oficial de Galicia</em> ata as 23.00 horas do día 25 de maio de 2016.</p>
    <p>Poderá obterse calquera outra información, desde as 8.30 ata as 14.30 horas, nos teléfonos: 981 54 62 41/54 62 39.</p>
    <p>7. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento desta xornada, así como a facultade de cancelala se o escaso número de solicitudes non xustificase a súa realización.</p>
    <p>8. Certificado de asistencia oficial.</p>
    <p>Ao final da xornada expediráselles un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización da xornada, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 4 de maio de 2016</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

