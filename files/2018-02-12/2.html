---
date: '2018-02-12'
id: G0422-020218-0008
page: 9581
number: 30
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 2 de xaneiro de 2018 de aprobación definitiva da modificación puntual
  número 10 do Plan xeral de ordenación municipal de Oroso.
range: Orde
url: >-
  https://www.xunta.gal/dog/Publicados/2018/20180212/AnuncioG0422-020218-0008_gl.html
---
<p>O Concello de Oroso remite a modificación puntual nº 10 en solicitude da súa aprobación definitiva, conforme o disposto no artigo 85.7 da Lei 9/2002, de ordenación urbanística e protección do medio rural de Galicia (LOUG), posibilidade permitida pola disposición transitoria 2ª.2 da vixente Lei 2/2016, do solo de Galicia (LSG).</p>
    <p>Logo de analizar a documentación remitida polo concello, subscrita polo arquitecto Manuel Suárez Bermúdez, e vista a proposta literal que nesta mesma data eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Oroso conta na actualidade cun Plan xeral de ordenación municipal aprobado definitivamente por Orde da Consellería de Política Territorial, Obras Públicas e Transportes do 16.2.2005 (DOG do 28 de febreiro). </p>
    <p>2. A Sentenza 378/2008, do 15 de maio, do Contencioso-Administrativo do Tribunal Superior de Xustiza de Galicia, estimou un recurso contra esa Orde da CPTOPV, e anulouna no que se refire á clasificación dos terreos indicados no seu fundamento xurídico cuarto, que deben ser clasificados como solo rústico de protección agropecuaria.</p>
    <p>3. A Secretaría Xeral de Calidade e Avaliación Ambiental decidiu o 15.1.2015 non someter esta modificación ao procedemento de avaliación ambiental estratéxica. No marco do proceso de consultas previas, constan contestacións:</p>
    <p>a) Do Instituto de Estudos do Territorio, do 23.12.2014.</p>
    <p>b) De Augas de Galicia, do 11.2.2015.</p>
    <p>4. O concello non solicitou o informe previo á aprobación inicial previsto no artigo 85.1 da LOUG, non preceptivo de acordo co segundo parágrafo do artigo 93.4 da LOUG.</p>
    <p>5. No expediente constan informes municipais da arquitecta técnica, do 18.1.2016; e do secretario, do 20.1.2016, favorables á aprobación inicial (artigo 85.1 da LOUG).</p>
    <p>6. O Concello Pleno aprobou inicialmente a modificación o 28.1.2016. Foi sometida a información pública durante dous meses (La Voz de Galicia e El Correo Gallego do 7.3.2016 e Diario Oficial de Galicia do 8.3.2016) sen que fosen presentadas alegacións. Deuse audiencia aos concellos limítrofes de Santiago de Compostela, Ordes, Frades, O Pino e Tordoia. O Concello de Ordes remite un informe da súa arquitecta técnica municipal do 11.3.2016 en que sinala que non afecta este concello.</p>
    <p>7. En materia de informes sectoriais, o expediente remitido contén o seguinte:</p>
    <p>a) Dirección Xeral de Telecomunicacións e Tecnoloxías da Información: informe en materia de telecomunicacións do 16.3.2016, favorable.</p>
    <p>b) Dirección Xeral de Aviación Civil: informe en materia de aeroportos de interese xeral: informe do 26.5.2016, favorable con observacións.</p>
    <p>c) Dirección Xeral de Patrimonio Cultural da Xunta de Galicia: informe do 19.10.2016, favorable.</p>
    <p>d) Servizo de Montes da Coruña da Xunta de Galicia: informe do 26.9.2016, sen ningún impedimento ás operacións proxectadas.</p>
    <p>Así mesmo, consta que foi solicitado mediante escritos do 24.2.2016 o informe sectorial de Augas de Galicia, sen que no expediente conste que respondese.</p>
    <p>8. Constan informes municipais da arquitecta técnica, do 3.11.2016; e do secretario, do 15.11.2016, favorables á aprobación provisional.</p>
    <p>9. A modificación foi aprobada provisionalmente por acordo do Concello en Pleno do 24.11.2016, despois da entrada en vigor da LSG.</p>
    <p>10. A solicitude de aprobación definitiva tivo entrada na Xunta de Galicia o 29.12.2016. Ao abeiro do artigo 85.7 da LOUG, requiriuse a emenda de deficiencias o 26.1.2017. O concello presenta nova documentación o 22.11.2017, nomeadamente:</p>
    <p>a) Informe do Servizo de Infraestruturas Agrarias da Consellería do Medio Rural do 1.6.2017, sen alegación ningunha.</p>
    <p>b) Informe do Instituto de Estudos do Territorio do 3.7.2017, sen obxección.</p>
    <p>c) Informes municipais favorables á aprobación provisional, da arquitecta técnica do 13.9.2017; e do secretario do concello, do 15.9.2017.</p>
    <p>d) Certificado do acordo do Pleno do 28.9.2017, de aprobación provisional.</p>
    <p>e) Documento de modificación de abril de 2017, coa dilixencia de ter sido aprobado provisionalmente o 28.9.2017.</p>
    <p>II. Obxecto e descrición do proxecto.</p>
    <p>1. A modificación ten por obxecto o cumprimento da sentenza citada. O ámbito afectado resulta da superposición dos planos I-1 (plano achegado pola demanda no procedemento ante o TSXG), I-2 e I-3 (plano das bases definitivas da concentración parcelaria de Senra-Cardama-Vilarromarís II), no que afecta ás parcelas categorizadas no Plan xeral de 2005 como solo rústico de protección forestal ou de monte.</p>
    <p>2. Os terreos afectados categorízanse como solo rústico de protección agropecuaria, e modifícase para tal efecto o plano O-7 do Plan xeral.</p>
    <p>III. Análise e consideracións.</p>
    <p>1. Réxime legal aplicable á modificación.</p>
    <p>Conforme a disposición transitoria 2ª.2 da LSG, os plans aprobados inicialmente á súa entrada en vigor poderán continuar a súa tramitación segundo o disposto na LOUG, aínda que as súas determinacións deberán adaptarse plenamente á LSG, polo que é posible resolver nestes termos sobre a aprobación definitiva da modificación proposta.</p>
    <p>2. O réxime aplicable ao solo clasificado como solo rústico no PXOM de Oroso é o establecido na disposición transitoria 1ª.1.d) da LSG, e mantense, en todo caso, a vixencia das categorías de solo contidas no planeamento respectivo.</p>
    <p>3. Razóns de interese público da modificación.</p>
    <p>De conformidade co artigo 83.1 da LSG (94.1 LOUG), as modificacións de planeamento urbanístico deberán fundamentarse en razóns de interese público debidamente xustificadas, entre as cales cabe o cumprimento dunha sentenza xudicial firme.</p>
    <p>4. Adaptación da modificación á LSG.</p>
    <p>Para a consecución do seu obxecto, a modificación altera a categoría do solo no sentido indicado na sentenza. Ademais, é a categoría que corresponde legalmente aos terreos segundo a definición do solo rústico de protección agropecuaria establecida no artigo 34.2.a) da LSG, cando remate o proceso de concentración parcelaria (o último acto publicado no DOG é a aprobación do acordo de concentración, DOG do 4.7.2014). Con todo, o proxecto contén a xustificación dos valores concorrentes no ámbito recategorizado e acóllese á posibilidade establecida no artigo 34.3 da LSG e 49.3 do RLSG, co informe da Consellería do Medio Rural do 1.6.2017.</p>
    <p>5. Outros aspectos do proxecto.</p>
    <p>No proxecto obsérvase que non todas as parcelas sinaladas como afectadas pola sentenza no plano I-3 (parcelas identificadas como 97 e 99-1 no plano) son recategorizadas no plano O-7 de estado reformado, e quedan incluídas na categoría de solo rústico de protección forestal, o que cómpre corrixir co fin de dar cumprimento completo á sentenza de acordo coa información achegada no proxecto.</p>
    <p>A competencia para resolver sobre a aprobación definitiva do planeamento xeral e as súas modificacións corresponde á conselleira de Medio Ambiente e Ordenación do Territorio, de conformidade co disposto nos artigos 61 e 83.5 da Lei 2/2016, do 10 de febreiro, do solo de Galicia, e nos artigos 1 e 4 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se fixa a estrutura orgánica da vicepresidencia e das consellerías da Xunta de Galicia. </p>
    <p>IV. Resolución.</p>
    <p>Visto o que antecede, e ao abeiro do disposto nos artigos 83 e 60.16 da LSG, </p>
    <h2>RESOLVO:</h2>
    <p>1. Outorgar a aprobación definitiva á modificación puntual nº 10 do PXOM de Oroso, coa condición de que as parcelas identificadas no plano I-3 como 97 e 99-1, afectadas pola sentenza de acordo coa información do proxecto, sexan recategorizadas nos termos desta como de protección agropecuaria.</p>
    <p>2. Ao abeiro do establecido no artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no Boletín Oficial da provincia a normativa e ordenanzas da modificación puntual do Plan xeral de ordenación municipal aprobado definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao concello, e publíquese no Diario Oficial de Galicia, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 2 de xaneiro de 2018</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

