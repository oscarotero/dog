---
date: '1999-02-17'
id: 40EA
page: 1787
number: 32
agency: UNIVERSIDADE DA CORUÑA
section: IV. OPOSICIÓNS E CONCURSOS
title: >-
  Resolución do 2 de febreiro de 1999 pola que se convocan probas selectivas
  para ingreso na escala administrativa desta universidade polo sistema de
  promoción interna.
range: Resolución
url: 'https://www.xunta.gal/dog/Publicados/1999/19990217/Anuncio40EA_gl.html'
---
<p>Existindo prazas de adscrición indistinta ós grupos D e C das escalas de funcionarios da Universidade da Coruña, ocupadas por funcionarios da escala D, co fin de facilita-la promoción de persoal aínda mantendo os seus propios postos de traballo, de acordo co artigo 22 da Lei 30/1984, do 2 de agosto, de medidas para a reforma da función pública e o Real decreto 364/1995, do 10 de marzo, que aproba o Regulamento xeral de ingreso, provisión e promoción do persoal ó servicio da Administración, de conformidade co disposto nos estatutos desta universidade, aprobados polo Decreto 253/1992, do 10 de setembro, e co fin de atende-las necesidades de persoal de Administración e servicios.</p>
<p>Este rectorado, no uso das competencias que lle están atribuídas no artigo 18 da Lei 11/1983, do 25 de agosto, de reforma universitaria, en relación co artigo 3.2º e) da mesma norma, así como nos estatutos desta universidade, aprobados por Decreto 253/1992, do 10 de setembro, modificado por Decreto 245/1998, do 30 de xullo, resolve:</p>
<p>Primeiro.-Convocar probas selectivas para cubrir 51 prazas da escala administrativa da Universidade da Coruña polo sistema de promoción interna e polo procedemento de concurso-oposición, con suxeición ás bases que a seguir se indican.</p>
<p>A presente convocatoria non xerará prazas vacantes no corpo ou escala auxiliar da que proceden os aspirantes.</p>
<p>Bases da convocatoria</p>
<p>1. Solicitudes.</p>
<p>1.1. Os que desexen tomar parte nestas probas selectivas deberán solicitalo na instancia segundo o modelo que figura como anexo IV desta convocatoria. Á instancia acompañarase focotopia do documento nacional de identidade, acreditándose ademais o pagamento dos dereitos de exame na forma prevista no punto 1.2.</p>
<p>As solicitudes dirixiranse ó rector da Universidade da Coruña no prazo de 20 días naturais contados a partir do seguinte ó da publicación desta convocatoria no Boletín Oficial do Estado.</p>
<p>A presentación das solicitudes farase no rexistro xeral da Universidade da Coruña (edificio do rectorado, rúa da Mestranza, s/n, CP 15001), en Ferrol (Doutor Vázquez Cabrera, s/n, CP 15403), ou nas restantes formas previstas no artigo 38.4º da Lei 30/1992, de 26 de novembro, de réxime xurídico das administracións públicas e do procedemento administrativo común (BOE do 27).</p>
<p>1.2. Os dereitos de exame serán de 7.515 pesetas, que se ingresarán, directamente ou mediante transferencia, en calquera das oficinas da Caixa Postal, na conta corrente número 1302-1700-42-0017957982, Probas selectivas para acceso á escala administrativa, ó nome da Universidade da Coruña. A solicitude deberá ir acompañada do xustificante acreditativo do ingreso, do que a súa falta determinará a exclusión do aspirante. En ningún caso o pagamento suporá a substitución do trámite de presentación, en tempo e forma, da solicitude perante o órgano expresado no punto 1.1.</p>
<p>1.3. Os aspirantes que aleguen méritos na fase de concurso deberán acreditalos mediante certificación expedida pola Xerencia da Universidade. Esta certificación, referida á data de publicación no BOE da presente convocatoria, deberá incorporarse á solicitude.</p>
<p>1.4 Os aspirantes que padezan algunha discapacidade poderán indicalo no recadro número 14 da solicitude e solicitar, se é o caso, as posibles adaptacións de tempos e medios para a realización dos exercicios nos que esta adaptación sexa necesaria, expresándoo no recadro número 15.</p>
<p>1.5. Os aspirantes quedan vinculados ós datos que fagan constar nas súas solicitudes, podendo unicamente demanda-la súa modificación mediante escrito motivado, dentro do prazo establecido na base 1.1. para a presentación de solicitudes. Transcorrido o dito prazo non se admitirá ningunha petición desta natureza, agás causa excepcional sobrevida e xustificada, e discrecionalmente apreciada polo tribunal.</p>
<p>2. Requisitos dos candidatos.</p>
<p>2.1. Para ser admitido á realización destas probas selectivas, os aspirantes deberán reunir e mante-los seguintes requisitos:</p>
<p>a) Ser funcionario de carreira de calquera corpo ou escala do grupo D, con destino definitivo na Universidade da Coruña e posuír unha antigüidade de, alomenos, dous anos no devandito corpo ou escala.</p>
<p>Así mesmo, poderá participar nesta convocatoria, cos mesmos requisitos de titulación e antigüidade esixida ós funcionarios da escala auxiliar, o persoal laboral fixo a extinguir desta universidade pertencente a categoría laboral de auxiliar administrativo. Para o cómputo da antigüidade e demais efectos, a antigüidade na categoría profesional de auxiliar administrativo, como persoal laboral fixo, asimilarase á pertenza a un corpo ou escala do grupo D.</p>
<p>b) Estar en posesión do título de bacharelato superior ou formación profesional de 2º grao ou equivalente, ou estar en condicións de obtelo na data na que remate o prazo de presentación das solicitudes. Así mesmo, para efectos da presente convocatoria, considéranse equivalentes á posesión da titulación:</p>
<p>-Ter aprobadas as probas de acceso á universidade para maiores de vintecinco anos ou estar en condicións de obte-lo certificado correspondente na data na que remate o prazo de presentación de solicitudes.</p>
<p>-Ter unha antigüidade de dez anos nun corpo ou escala do grupo D ou como persoal laboral fixo na categoría profesional de auxiliar administrativo.</p>
<p>-Ter unha antigüidade de cinco anos nun corpo ou escala do grupo D ou como auxiliar administrativo laboral fixo, e ter superado o curso específico de formación convocado por resolución rectoral da Universidade da Coruña do 5 de outubro de 1998.</p>
<p>c) Non estar separado, mediante expediente disciplinario, do servicio de calquera das administracións públicas, nin estar inhabilitado para o desempeño de funcións públicas por sentencia firme.</p>
<p>2.2. Tódolos requisitos deberán posuírse no momento de finaliza-lo prazo de presentación das solicitudes e gozar deles durante o proceso selectivo.</p>
<p>3. Listas de admitidos e excluídos.</p>
<p>3.1. Expirado o prazo de presentación de solicitudes, no prazo máximo de vinte días naturais, o rector da universidade dictará resolución na que se declaren aprobadas as listas de aspirantes admitidos e excluídos, que serán feitas públicas no taboleiro de anuncios do rectorado da universidade e no vicerrectorado do Campus de Ferrol, con mención expresa do nome, apelidos e documento nacional de identidade e, se é o caso, as causas de exclusión.</p>
<p>Os aspirantes excluídos disporán dun prazo de dez días, contados a partir da publicación da referida resolución, para emenda-lo defecto que motivase a exclusión. Transcorrido o devandito prazo o rector</p>
<p>dictará resolución declarando aprobada a lista definitiva de admitidos e excluídos, que será publicada nos taboleiros de anuncios do Rectorado e Vicerrectorado de Ferrol, contra a que os interesados poderán interpor recurso contencioso-administrativo perante o Tribunal Superior de Xustiza de Galicia, no prazo de dous meses a partir do día seguinte ó da publicación da resolución.</p>
<p>3.2. O feito de figurar na lista de admitidos non prexulga que se lles recoñeza ós interesados a posesión dos requisitos esixidos, que terán que acreditarse no seu momento, de acordo co previsto na base 8.1 desta convocatoria.</p>
<p>4. Sistema selectivo.</p>
<p>4.1. O procedemento de selección dos aspirantes será o de concurso-oposición, coa valoración de méritos, exercicios e puntuacións que se especifican no anexo I.</p>
<p>4.2. O programa das probas da fase de oposición é o que figura como anexo II.</p>
<p>5. Tribunal cualificador.</p>
<p>5.1. O tribunal cualificador é o que figura como anexo III da presente convocatoria.</p>
<p>5.2. O tribunal na súa constitución, composición e funcionamento aterase ó disposto no artigo 13 do R.D. 364/1995 e na Lei 30/1992, do 26 de novembro, de réxime xurídico das administracións públicas e do procedemento administrativo común (BOE do 27 de novembro).</p>
<p>5.3. O tribunal poderá dispoñe-la incorporación os seus traballos de asesores especialistas no número que considere necesario.</p>
<p>5.4. O tribunal terá a categoría 2ª das recollidas no Decreto 299/1990, de 24 de maio (DOG do 1 de xuño).</p>
<p>6. Calendario das probas.</p>
<p>6.1. O lugar e data de comezo dos exercicios será feito público na resolución rectoral que aprobe as listas definitivas de aspirantes admitidos e excluídos.</p>
<p>6.2. A duración máxima das probas selectivas será de seis meses desde a data de publicación da presente convocatoria.</p>
<p>6.3. A orde de actuación dos aspirantes será a que determine, con carácter xeral, a Dirección Xeral da Función Pública da Comunidade Autónoma para o ano en que se realice a proba.</p>
<p>7. Listas de aprobados.</p>
<p>7.1. O tribunal fará pública a valoración dos méritos da fase de concurso unha vez realizado o último exercicio da fase de oposición.</p>
<p>7.2. Concluído o exercicio da fase de oposición, o tribunal cualificador fará pública no Rectorado da Coruña, no Vicerrectorado do Campus de Ferrol, e no lugar ou lugares de celebración del, así como naqueloutros que coide oportuno, a relación dos aspi</p>
<p>rantes que o superasen, con indicación da puntuación obtida en cada unha das probas.</p>
<p>7.3. A cualificación final realizarase de acordo co previsto no anexo I da presente convocatoria.</p>
<p>7.4. O tribunal fará pública a relación dos aspirantes que superaron as probas selectivas, constituída por aqueles aspirantes que, en número non superior ó das prazas convocadas, obtivesen a maior puntuación nelas.</p>
<p>8. Presentación de documentos.</p>
<p>8.1. No prazo de 20 días naturais a partir do día seguinte a aquel en que se fixese pública a relación definitiva de aprobados nas probas selectivas, estes deberán presentar no Servicio de Persoal da Universidade da Coruña (rúa da Maestranza, s/n) os seguintes documentos:</p>
<p>a) Certificado de xerencia que acredite o cumprimento das condicións esixidas na alínea a) do punto 2.1. desta convocatoria.</p>
<p>b) Fotocopia compulsada do título esixido para acceder ás probas e, se é o caso, certificación da xerencia que acredite te-la antigüidade equivalente a que se refire a alínea b) do punto 2.1 desta convocatoria.</p>
<p>9. Nomeamento de funcionarios e toma de posesión.</p>
<p>9.1. Efectuados debidamente polos aspirantes que superaron as probas selectivas os trámites de presentación de documentos, o tribunal elevará ó rector a relación definitiva dos aspirantes con proposta de que sexan nomeados funcionarios da escala administrativa.</p>
<p>9.2. Os nomeamentos especificarán o destino adxudicado. Dadas as peculiaridades deste proceso de promoción interna, exclúese a adxudicación de destino de acordo coa orde de puntuación obtida no proceso selectivo, adscribíndose os aspirantes ó mesmo posto que veñan desempeñando como titulares. A adxudicación terá carácter definitivo se o posto de traballo se atopa adscrito na vixente relación de postos á escala a que aspiran, e carácter provisional no caso de que non estea incluído na relación de postos nesa escala. Neste último suposto o destino consolidarase como definitivo no caso de que na próxima relación de postos a praza figure adscrita á escala á que accedeu o funcionario.</p>
<p>9.3. Aqueles funcionarios que, en virtude do disposto no parágrafo anterior, accedan á escala superior con carácter provisional, e mentres permanezan nesa situación, percibirán o complemento de destino correspondente ó posto base da escala á que accedan, salvo que o posto que desempeñen teña asignado un nivel superior. O complemento específico será o correspondente ó posto de traballo realmente desempeñado.</p>
<p>9.4. A toma de posesión dos aspirantes aprobados efectuarase no prazo dun mes, contado desde a data</p>
<p>de publicación do seu nomeamento no Boletín Oficial do Estado.</p>
<p>Segundo.-As presentes probas selectivas axustaranse ó disposto na Lei 30/1984, do 2 de agosto, de medidas para a reforma da función pública, no Real decreto 364/1995, do 10 de marzo (BOE do 10 de abril), que aproba o Regulamento xeral de ingreso de persoal ó servicio da Administración xeral do Estado, e os estatutos desta universidade, aprobados por decreto da Xunta de Galicia 253/1992, do 10 de setembro (DOG do 17 de setembro), e ó disposto nas bases desta convocatoria.</p>
<p>Terceiro.-A presente convocatoria, as súas bases, e cantos actos administrativos se deriven delas poderán ser impugnados ante a xurisdicción do contencioso-administrativo nos casos e na forma establecidos na Lei 30/1992, do 26 de novembro, de réxime xurídico das administracións públicas e do procedemento administrativo común (BOE do 27).</p>
<p>Así mesmo, os interesados poderán interpor recurso ordinario contra os actos do tribunal cualificador das probas ante o rector da Universidade da Coruña, nos termos previstos no artigo 114 e concordantes da mencionada lei.</p>
<p>A Coruña, 2 de febreiro de 1999.</p>
<p>José Luis Meilán Gil</p>
<p>Rector da Universidade da Coruña</p>
<p>ANEXO I</p>
<p>Procedemento de selección</p>
<p>O procedemento de selección será o de concurso-oposición, que consta das seguintes fases:</p>
<p>1. Fase de oposición, que constará dos seguintes exercicios:</p>
<p>1.1. Primeiro exercicio: de carácter eliminatorio. Proba escrita constituída por 110 preguntas tipo test, relativas a todo o temario, cunha soa resposta. O tempo de realización deste exercicio será 1 hora 50 minutos.</p>
<p>Tódalas preguntas terán a mesma valoración, e non puntuarán negativamente as respostas incorrectas.</p>
<p>A puntuación será de 0 a 70 puntos, sendo necesario para aprobar obter un mínimo de 35.</p>
<p>1.2. Proba de galego: non eliminatoria e de mérito. Consistirá na traducción, sen diccionario, dun texto de castelán para o galego, e de galego para o castelán, elixido por sorteo entre tres propostos polo tribunal.</p>
<p>O tempo máximo de realización deste exercicio será de 1 hora e valorarase de 0 a 5 puntos.</p>
<p>2. Fase de concurso.</p>
<p>Para os aspirantes que superen a fase de oposición a valoración de méritos farase da seguinte forma:</p>
<p>2.1. Antigüidade: máximo 12,50 puntos.</p>
<p>Valorarase a antigüidade recoñecida, referida á data de remate do prazo de presentación das solicitudes da seguinte forma:</p>
<p>-Por cada ano completo de servicios: 0,625 puntos.</p>
<p>-Por cada mes completo de servicios que reste: 0,052 puntos.</p>
<p>2.2. Nivel de complemento de destino: máximo 12,50 puntos.</p>
<p>Polo nivel de complemento de destino correspondente ó posto de traballo que se desempeñe na data de publicación da convocatoria, de acordo coa seguinte puntuación:</p>
<p>NivelPuntos</p>
<p>2212,50</p>
<p>2010,50</p>
<p>188,50</p>
<p>166,50</p>
<p>144,50</p>
<p>No caso do persoal laboral computarase o nivel do posto de traballo que efectivamente estea desempeñando.</p>
<p>2.3. Cursos de formación: máximo 5 puntos. Os cursos de formación puntuarán da seguinte forma:</p>
<p>a) Cursos de formación recibidos:</p>
<p>-Cursos de aptitude: 0,02 puntos/hora.</p>
<p>-Cursos de asistencia: 0,01 puntos/hora.</p>
<p>-Curso de iniciación da lingua galega: 0,01 puntos/hora.</p>
<p>-Curso de perfeccionamento da lingua galega: 0,02 puntos/hora.</p>
<p>No caso de te-los cursos de iniciación e perfeccionamento de galego, só puntuará o de perfeccionamento.</p>
<p>b) Cursos de formación impartidos: 0,03 puntos/hora.</p>
<p>Nos cursos nos que non figure o número de horas, a puntuación farase polo mínimo de 10 horas.</p>
<p>3. Puntuación do proceso selectivo.</p>
<p>A puntuación da fase de oposición virá determinada pola suma das puntuacións obtidas nos distintos exercicios. A puntuación do proceso selectivo virá determinada pola suma da fase de oposición, mailos méritos da fase de concurso, sempre que os aspirantes tivesen superada a fase de oposición.</p>
<p>No caso de empate daráselle preferencia atendendo á puntuación obtida no primeiro exercicio e, de persistir este, a prol do candidato que tivese maior antigüidade no corpo ou escala á que pertenza na data de remate do prazo de presentación de solicitudes.</p>
<p>ANEXO II</p>
<p>Programa</p>
<p>1. A Lei de réxime xurídico das administracións públicas e do procedemento administrativo común:</p>
<p>concepto e ámbito de aplicación. Os órganos das administracións públicas: principios xerais e competencias. Os órganos colexiados. Das actividades das administracións públicas: dereitos dos cidadáns. O rexistro. A compulsa, o cotexo e a copia autorizada.</p>
<p>2. Os actos administrativos: concepto, clases e elementos. Eficacia e validez. A súa motivación, notificación e publicación. A revisión dos actos: anulación e revogación.</p>
<p>3. O procedemento administrativo. Fases. Iniciación. Ordenación: tramitación, comunicación e notificación. Instrucción: informes, propostas de resolución e audiencia do interesado. Terminación: formas. O silencio administrativo. Especial referencia á certificación dos actos presuntos.</p>
<p>4. A revisión dos actos en vía administrativa. A revisión de oficio. Os recursos administrativos: principios xerais. O recurso ordinario. O recurso de revisión. A xurisdicción contencioso-administrativo. Actos impugnables. Reclamacións previas ás vías xudiciais civil e laboral. A responsabilidade das administracións públicas e do persoal ó seu servicio.</p>
<p>5. O persoal de administración e servicios da Universidade da Coruña. Selección. Persoal funcionario: ingreso e provisión de postos e promoción profesional. O persoal laboral: réxime xurídico.</p>
<p>6. O profesorado universitario: clases e réxime xurídico. Concursos para a provisión de prazas docentes.</p>
<p>7. As incompatibilidades do persoal ó servicio das administracións públicas. Situacións administrativas.</p>
<p>8. Réxime retributivo do persoal funcionario, docente e laboral. Conceptos retributivos. Recoñecemento de servicios previos. Cotizacións correspondentes á Seguridade Social: réxime xeral. Dereitos pasivos. Muface.</p>
<p>9. As condicións de traballo do persoal da Administración pública: xornada e horario de traballo; vacacións, permisos e licencias. As xuntas de persoal e o comité de empresa.</p>
<p>10. O orzamento. Características e estructura. Créditos orzamentarios. As principais modificacións orzamentarias. Incorporacións de crédito. Créditos extraordinarios. Suplementos de crédito. Anticipos de tesourería. Ampliacións de crédito. Transferencias de crédito. Xeracións de crédito.</p>
<p>11. Ordenación do gasto e ordenación do pagamento. Órganos competentes. Fases do procedemento e documentos contables. Compromisos de gasto para exercicios posteriores.</p>
<p>12. O procedemento de execución dos gastos. Pagamentos: concepto e clasificación. Pagamento por obrigas orzamentarias. Pagamentos en firme e para xustificar.</p>
<p>13. Réxime económico e financeiro nos estatutos da Universidade da Coruña. O patrimonio. Financiamento e control do gasto. Especial referencia ós regulamentos de xestión orzamentaria e de contratación administrativa.</p>
<p>14. Os contratos administrativos: concepto e clases. O procedemento de contratación. O cumprimento ou incumprimento contractual. A revisión de prezos e outras alteracións contractuais. Sistemas de adxudicación dos contratos.</p>
<p>15. Procedemento para o ingreso nos centros da Universidade da Coruña. Matrícula. Simultaneidade de estudios. Réxime de permanencia. Traslados de expedientes. Validación de estudios españois e estranxeiros: procedemento.</p>
<p>16. Estructura dos estudios universitarios: de primeiro ciclo. De primeiro e segundo ciclo. De segundo ciclo. Estudios de doutoramento e posgrao.</p>
<p>17. Plans de estudios: directrices xerais comúns ós plans de estudios das titulacións de carácter oficial e validez en todo o territorio nacional. Obtención, expedición e homologación dos títulos universitarios. As titulacións propias da Universidade da Coruña.</p>
<p>18. Bolsas e axudas ó estudio: clases. Requisitos de carácter económico e académico. Procedemento. Outras axudas.</p>
<p>ANEXO III</p>
<p>Tribunal cualificador</p>
<p>Titulares.</p>
<p>Presidente: José Luis Meilán Gil, rector da universidade.</p>
<p>Vocais: Víctor Manuel Cabrera Sánchez, xerente da universidade.</p>
<p>Pilar Olmo Bosco, xefa do Servicio de Asesoría Xurídica.</p>
<p>María Olga Fernanda Rodríguez Sánchez, administradora da E.S. de Mariña Civil.</p>
<p>Juan García Vázquez, en representación sindical.</p>
<p>Secretario: Justiniano Rodríguez Soto, xefe do Servicio de Persoal.</p>
<p>Suplentes.</p>
<p>Presidente: Juan Jesús Fernández Cainzos, vicerrector de Asuntos Económicos.</p>
<p>Vocais: Alfonso Barca Lozano, secretario xeral.</p>
<p>Alfonso Vidal Carnota, xefe de Sección de Estudiantes.</p>
<p>Manuel Quintela Fuciños, administrador da E.U. de Fisioterapia.</p>
<p>Teresa González Martínez, en representación sindical.</p>
<p>Secretario: Daniel Miguélez Costa, xefe de Sección de Selección de Persoal.</p>

