---
date: '1999-02-17'
id: 40CE
page: 1768
number: 32
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 9 de febreiro de 1999 sobre delegación de competencias na secretaria
  xeral da Consellería de Xustiza, Interior e Relacións Laborais.
range: Orde
url: 'https://www.xunta.gal/dog/Publicados/1999/19990217/Anuncio40CE_gl.html'
---
<p>A actividade administrativa da Consellería de Xustiza, Interior e Relacións Laborais leva consigo unha concentración de funcións ó redor do seu titular que aconsella, dado o seu volume, recorrer á delegación</p>
<p>de competencias na secretaria xeral da consellería, sen esquece-lo debido respecto ós principios que informan a actividade administrativa e que a nosa Constitución recolle no seu artigo 103.1º.</p>
<p>A delegación de competencias permite a axilización administrativa necesaria que redunda en beneficio tanto da Administración como dos administrados, dentro do máis rigoroso respecto ás garantías xurídicas que a tutela dos intereses públicos esixe.</p>
<p>Na súa virtude, facendo uso das facultades que me confiren os artigos 43.3º da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e demais disposicións de xeral aplicación,</p>
<p>DISPOÑO:</p>
<p>Artigo 1º</p>
<p>Deléganse na secretaria xeral as seguintes competencias:</p>
<p>a) O despacho e resolución daqueles expedientes e asuntos de índole administrativa que lle estean atribuídos ó titular da consellería.</p>
<p>b) Autorizar e dispoñe-los gastos xerais dos servicios da Consellería de Xustiza, Interior e Relacións Laborais, así como o seu compromiso e liquidación, ata o límite dos créditos autorizados e non reservados á aprobación do Consello da Xunta de Galicia, solicitando da Consellería de Economía e Facenda a ordenación dos pagamentos.</p>
<p>c) As funcións que como órgano de contratación lle son atribuídas ó titular da consellería pola lexislación vixente.</p>
<p>d) A designación das comisións de servicio, con dereito a indemnización, previstas no artigo 4 do Decreto 299/1990, do 24 de maio, de todo o persoal dependente da Consellería de Xustiza, Interior e Relacións Laborais.</p>
<p>e) As facultades que lle corresponden ó conselleiro en materia de persoal, agás as reservadas legalmente á competencia exclusiva daquel, e as que lle corresponden ó director da función pública.</p>
<p>f) Dispoñer canto concirne ó réxime interno da consellería cando non sexa competencia do conselleiro ou doutra dirección xeral.</p>
<p>g) A resolución dos recursos administrativos que lle correspondan ó conselleiro, nos casos nos que a delegación non apareza expresamente prohibida por lei.</p>
<p>Artigo 2º</p>
<p>As resolucións administrativas que se adopten facendo uso da delegación contida na presente orde farán constar expresamente esta circunstancia e consideraranse dictadas pola autoridade que as conferiu.</p>
<p>Artigo 3º</p>
<p>En calquera momento, o conselleiro poderá reclama-lo exercicio das competencias que son delegadas por esta orde, das que quedan excluídos, en todo caso, os supostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 44.2º da Lei 1/1983, do 22 de febreiro, reguladora da Xunta e do seu presidente.</p>
<p>Artigo 4º</p>
<p>En caso de ausencia ou enfermidade da secretaria xeral, as atribucións contidas na presente orde quedarán delegadas nos directores xerais seguindo a orde de prelación establecida no decreto que, en cada momento, regule a estructura orgánica da consellería, durante o tempo que persistan as devanditas causas.</p>
<p>Disposición derrogatoria</p>
<p>Queda derrogada a Orde do 16 de decembro de 1997 e cantas outras de igual ou inferior categoría se opoñan ó establecido na presente orde.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 9 de febreiro de 1999.</p>
<p>Jesús Carlos Palmou Lorenzo</p>
<p>Conselleiro de Xustiza, Interior e Relacións</p>
<p>Laborais</p>

