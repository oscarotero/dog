---
date: '2000-08-08'
id: FF66
page: 11
number: 153
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 21 de xullo de 2000 pola que se regula o procedemento para a
  transmisión da titularidade do permiso de actividade en establecementos de
  cultivos mariños e auxiliares na zona terrestre.
range: Orde
url: 'https://www.xunta.gal/dog/Publicados/2000/20000808/AnuncioFF66_gl.html'
---
<p>No Decreto 193/1997, do 5 de xuño, polo que se determinan as condicións para o outorgamento do permiso de actividade para os establecementos de cultivos mariños e auxiliares situados na zona terrestre, establécese que os establecementos amparados polo citado permiso poderán ser transmitidos conxuntamente con este, logo de autorización da Consellería de Pesca, Marisqueo e Acuicultura.</p>
<p>Por iso, procede desenvolve-lo procedemento que regule a transmisión do permiso de actividade nos establecementos de cultivos mariños e auxiliares situados en terreos de dominio público ou privado que non sexan marítimos ou marítimo-terrestres.</p>
<p>Por todo isto, e tendo en conta a disposición derradeira primeira do citado decreto,</p>
<p>DISPOÑO:</p>
<p>Artigo 1º.-Solicitude da transmisión.</p>
<p>A) Transmisión mortis causa.</p>
<p>1. No caso de falecemento do titular do establecemento, os seus habentes causa comunicaranllo á Administración no prazo de tres meses, a partir do feito causante da sucesión, indicando expresamente</p>
<p>a data de defunción, e deberán manifestar ante a Administración o seu propósito de subrogarse nos dereitos e obrigas daquel, no prazo máximo dun ano contabilizado desde a data do falecemento.</p>
<p>2. A solicitude (modelo anexo I) irá acompañada do orixinal, ou fotocopia cotexada, da seguinte documentación:</p>
<p>a) Acreditación da representación, e documento nacional de identidade (DNI) do representante, para efectos das relacións entre a comunidade herdeira e a consellería.</p>
<p>b) DNI dos herdeiros.</p>
<p>c) Xustificante de que se realizouse a liquidación da correspondente taxa administrativa por tramitación.</p>
<p>d) Certificado de defunción.</p>
<p>e) Certificado do Rexistro de Últimas Vontades.</p>
<p>f) Copia autenticada do testamento ou declaración de herdeiros.</p>
<p>g) Caderno particional da herdanza, de se-lo caso.</p>
<p>h) Solicitude ou carta de pagamento do imposto de sucesións e doazóns ou do imposto de transmisións patrimoniais, de se-lo caso.</p>
<p>i) Xustificación de que o adquirente dispón da capacidade técnica axeitada ós requirimentos do establecemento.</p>
<p>B) Transmisión inter vivos.</p>
<p>1. A solicitude da autorización para a transmisión inter vivos faraa o titular do establecemento ou o seu representante.</p>
<p>2. A solicitude (modelo anexo II) irá acompañada do orixinal, ou fotocopia cotexada, da seguinte documentación:</p>
<p>a) Acreditación da personalidade do solicitante.</p>
<p>a.1) Persoa física: DNI.</p>
<p>a.2) Persoa xurídica: DNI do representante e acreditación da representación coa que actúa.</p>
<p>b) Acreditación da personalidade do adquirente:</p>
<p>b.1) Persoas físicas: DNI. No caso de propiedade compartida, proindivisos ou gananciais, achegaranse copias cotexadas do DNI de tódolos copartícipes ou, de se-lo caso, de ámbolos dous cónxuxes.</p>
<p>b.2) Persoas xurídicas: escritura da constitución ou modificación, inscrita no Rexistro Mercantil, no suposto de sociedades mercantís, e dos estatutos ou acto fundacional polo que se rexe, inscritos no correspondente rexistro oficial, de se lo caso, así como acreditación da representación e do DNI do seu representante.</p>
<p>c) Xustificante de que se realizou a liquidación da correspondente taxa administrativa por tramitación.</p>
<p>d) Xustificación de que o adquirente dispón da capacidade técnica axeitada ós requirimentos do establecemento.</p>
<p>C) Dominio público marítimo-terrestre.</p>
<p>Se o establecemento ocupa terreos de dominio público marítimo-terrestre, o titular deberá obter previamente a autorización para a transmisión da concesión de ocupación.</p>
<p>A solicitude realizarase mediante instancia (modelo anexo III) dirixida expresamente ó órgano titular do dominio, xunto cunha copia da documentación requirida na alínea A ou B, segundo corresponda.</p>
<p>D) Presentación dos documentos.</p>
<p>A solicitude de transmisión do permiso de actividade e a do dominio públio marítimo-terrestre, de se-lo caso, presentarase:</p>
<p>2.a) No rexistro da Consellería de Pesca, Marisqueo e Acuicultura, nas súas delegacións territoriais e comarcais.</p>
<p>2.b) De calquera das formas previstas no artigo 38 da Lei 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e do procedemento administrativo común.</p>
<p>Artigo 2º.-Tramitación.</p>
<p>1. Se a solicitude de iniciación non reunise os requisitos esixidos, a delegación correspondente á localización do establecemento requirirá o interesado para que no prazo de dez días repare a falta ou remita os documentos preceptivos, con indicación expresa de que se así non o fixese, será considerado desistido da súa petición, logo de resolución, de acordo co disposto na Lei 30/1992, do 26 de novembro, modificada pola Lei 4/1999, do 13 de xaneiro, citada.</p>
<p>2. Completada a documentación, solicitarase o preceptivo informe técnico-biolóxico, así como todos aqueles que se estime necesarios en función das características do establecemento. Recibidos os informes avaliarase o expediente e elaborarase a correspondente resolución.</p>
<p>Artigo 3º.-Resolución.</p>
<p>1. A decisión sobre a autorización para a transmisión da titularidade adoptará a forma de resolución da Consellería de Pesca, Marisqueo e Acuicultura.</p>
<p>Nela indicarase expresamente que pon fin á vía administrativa e que contra dela se poderá interpoñer recurso potestativo de reposición, no prazo dun mes, ante o conselleiro de Pesca, Marisqueo e Acuicultura, ou recurso contencioso-administrativo, ante a xurisdicción contencioso-administrativa, no prazo de dous meses, contados en ámbolos dous casos desde o día seguinte ó da publicación ou notificación, de acordo co disposto nos artigos 116 e 117 da Lei 30/1992, do 26 de novembro, modificada pola Lei 4/1999, do 13 de xaneiro, e nos artigos 46 e seguintes da Lei 29/1998, reguladora da xurisdicción contencioso-administrativa, do 13 de xullo de 1998.</p>
<p>2. O prazo máximo para notifica-la resolución expresa será de seis meses. Aínda que o vencemento do prazo sen se notifica-la resolución expresa non exime á Administración da obriga de resolver, de non producirse esta no citado prazo poderase entender estimada por silencio administrativo, salvo aquelas das que a estimación tivera como consecuencia que se transfiran ó solicitante ou a terceiros facultades relativas ó dominio público, caso no que o silencio terá efecto desestimatorio.</p>
<p>Artigo 4º.-Publicación.</p>
<p>A resolución favorable publicarase no Diario Oficial de Galicia (DOG) e conterá como mínimo os seguintes puntos:</p>
<p>a) Tipo de transmisión.</p>
<p>b) Vixencia do título habilitante, con indicación da data da finalización.</p>
<p>c) Nome, apelidos e DNI/ CIF do antigo titular.</p>
<p>d) Nome, apelidos e DNI/ CIF do novo titular</p>
<p>e) Indicación de que o novo titular se subroga no prazo, dereitos e obrigas do anterior.</p>
<p>Artigo 5º.-Efectos da transmisión.</p>
<p>1. Nos cambios de titularidade mortis causa, o novo titular queda subrogado nos dereitos e obrigas do anterior no momento da publicación no Diario Oficial de Galicia da resolución de autorización.</p>
<p>3. Nos cambios de titularidade inter vivos, o titular do establecemento deberá presentar no prazo máximo dun mes, contado desde o día seguinte ó da publicación da correspondente resolución no Diario Oficial de Galicia, orixinal ou copia cotexada da seguinte documentación:</p>
<p>a) Documento notarial da transmisión ou doazón.</p>
<p>b) Solicitude ou carta de pagamento do imposto de transmisións patrimoniais ou do imposto de sucesións e doazóns.</p>
<p>Transcorrido o prazo indicado, sen presenta-la documentación requirida, a autorización quedará sen efecto, logo de comunicación por parte da consellería.</p>
<p>O novo titular subrógase nos dereitos e obrigas do anterior desde o momento da formalización da compravenda en escritura pública.</p>
<p>Disposicións derradeiras</p>
<p>Primeira.-Facúltase o director xeral de Recursos Mariños para dicta-las normas complementarias ás que o cumprimento desta disposición poida dar lugar.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 21 de xullo de 2000.</p>
<p>Amancio Landín Jaraíz</p>
<p>Conselleiro de Pesca, Marisqueo e Acuicultura</p>

