---
date: '2012-12-18'
id: CA04-271112-0002
page: 47029
number: 240
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 20 de novembro de 2012, da Xefatura Territorial de Pontevedra,
  de autorización administrativa, declaración, en concreto, de utilidade pública
  e a necesidade da urxente ocupación que leva implícita, así como a aprobación
  do proxecto de execución dunha instalación eléctrica  no concello de
  Pontevedra (expediente IN407A 2012/142-4).
range: Resolución
url: >-
  https://www.xunta.gal/dog/Publicados/2012/20121218/AnuncioCA04-271112-0002_gl.html
---
<p>Visto o expediente para outorgamento de autorización administrativa, declaración, en concreto, de utilidade pública e a necesidade da urxente ocupación que leva implícita, así como a aprobación do proxecto de execución da instalación eléctrica que a continuación se describe:</p>
    <p>Solicitante: Unión Fenosa Distribución, S.A.</p>
    <p>Domicilio social: travesía de Vigo, 204, 36207 Vigo.</p>
    <p>Denominación: modificado LMTS, CT, RBT O Carramal II.</p>
    <p>Situación: Pontevedra.</p>
    <p>Características técnicas: LMT subterránea a 20 kV con condutor tipo RHZ1 de 646 metros de lonxitude, con orixe na LMT existente MUR 801 (Vilaboa-Pontevedra 1) e final no CT proxectado O Carramal II. Centro de transformación de 160 kVA, RT 20 kV/400-230 V, situado no Carramal, Salcedo, Pontevedra. Rede de baixa tensión de 17 metros con orixe no CT proxectado.</p>
    <p>Realizouse o trámite de información pública inserindo anuncios no Diario Oficial de Galicia do 10 de xullo de 2012, no Boletín Oficial da provincia do 9 de xullo, no xornal La Voz de Galicia do 29 de xuño e no taboleiro de anuncios do Concello de Pontevedra. Tamén se lles notificou individualmente aos titulares dos predios afectados pola instalación segundo a relación facilitada pola empresa peticionaria. Durante o mencionado trámite recibíronse as seguintes alegacións:</p>
    <p>Rosa Vázquez Lage presenta alegación ao proxecto como afectada do predio nº 1 e Ángel Lage Juncal como afectado do predio nº 2, manifestando ambos os dous o seu desacordo coa relación de bens e dereitos afectados (RBDA), así como coa localización do centro de transformación (CT), manifestando que se podería deseñar un CT subterráneo.</p>
    <p>A empresa contesta que o predio nº 1 está a nome dos herdeiros de Hermosinda Lage Perón, polo que a alegante deberá presentar documentación xustificativa do cambio de titularidade. Polo demais, contesta a ambas as alegacións no mesmo sentido: que as afeccións son as indicadas na RBDA, que o proxecto é o máis viable técnica e economicamente e que o día do levantamento de actas previas se poderá facer constar cantas manifestacións e datos se consideren útiles.</p>
    <p>Á vista do exposto, cómpre dicir que non existen limitacións para continuar cos trámites previstos no título VII do Real decreto 1955/2000 para a autorización administrativa da instalación. </p>
    <p>En consecuencia, cumpridos os trámites ordenados na Lei 54/1997, do 27 de novembro, do sector eléctrico, e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, esta xefatura territorial resolve:</p>
    <p>Autorizar, declarar, en concreto, a utilidade pública da instalación e a necesidade da urxente ocupación que leva implícita dos bens afectados, así como aprobar o proxecto de execución das devanditas instalacións, cuxas características se axustarán en todas as súas partes ás que figuran nel e ás condicións técnicas e de seguridade establecidas nos regulamentos de aplicación, e nos condicionados establecidos polos ministerios, organismos ou corporacións que constan no expediente.</p>
    <p>Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>O prazo de posta en marcha da instalación, de acordo co artigo 131 do Real decreto 1955/2000, será de catorce (14) meses a partir da recepción da presente resolución. Para os efectos da posible solicitude de prórroga, o peticionario deberá ter en conta o disposto no capítulo IV do Decreto 1775/1967, do 22 de xullo.</p>
    <p>Contra a presente resolución poderá interpoñer recurso de alzada, ante o conselleiro de Economía e Industria, no prazo dun mes contado a partir do día seguinte ao da notificación desta resolución. Tamén poderá interpoñer calquera outro recurso que xulgue pertinente ao seu dereito.</p>
    <p>Pontevedra, 20 de novembro de 2012</p>
    <footer><p>Ignacio Rial Santomé<br>Xefe territorial de Pontevedra</p></footer>

