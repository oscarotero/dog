---
date: '2012-12-18'
id: CA04-301012-0007
page: 47025
number: 240
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 22 de outubro de 2012, da Dirección Xeral de Industria, Enerxía
  e Minas, pola que se autoriza administrativamente e se aproba o proxecto de
  execución da modificación da central de coxeración titularidade de José
  Piñeiro González e Hijos, S.L. no concello do Porriño.
range: Resolución
url: >-
  https://www.xunta.gal/dog/Publicados/2012/20121218/AnuncioCA04-301012-0007_gl.html
---
<p>Antecedentes de feito.</p>
    <p>Primeiro. O 18 de xullo de 1996 a Dirección Xeral de Industria autorizou a instalación dunha planta de coxeración de enerxía eléctrica á empresa José Piñeiro González e Hijos, S.L. no termo municipal do Porriño (Pontevedra), e incluíuna no réxime especial de produción de enerxía eléctrica.</p>
    <p>Segundo. O 19 de maio de 1997 a Dirección Xeral de Industria aprobou o proxecto de execución da planta de coxeración de referencia.</p>
    <p>Terceiro. O 16 de decembro de 1998 a Dirección Xeral de Industria inscribiu no Rexistro de Instalacións de Produción de Enerxía Eléctrica en Réxime Especial da Comunidade Autónoma de Galicia a central mencionada, outorgándolle o número RE-98-29.</p>
    <p>Cuarto. O 24 de abril de 2012 José Piñeiro González e Hijos, S.L. solicitou a autorización administrativa e aprobación do proxecto de execución para a modificación da central de coxeración mencionada.</p>
    <p>Quinto. O 11 de xuño de 2012, por resolución da Xefatura Territorial de Pontevedra someteuse a información pública a petición de autorización administrativa da modificación da instalación de referencia, e publicouse no BOP nº 117, do 19.6.2012, e no DOG nº 117, do 20.6.2012, coas seguintes características básicas:</p>
    <p>«Modificación da planta de coxeración eléctrica situada na Cavadiña, nº 5, Mosende, concello do Porriño, consistente no cambio dos catro grupos motoxeradores alimentados a diésel por equipamentos alimentados con gas natural, modificando as instalacións existentes para adaptación aos novos equipamentos».</p>
    <p>Esta dirección xeral non ten constancia de que se achegase ningunha alegación.</p>
    <p>Sexto. O 31 de maio de 2012 a Xefatura Territorial da Consellería de Economía e Industria de Pontevedra emitiu informe favorable sobre a solicitude achegada.</p>
    <p>Fundamentos de dereito.</p>
    <p>Primeiro. O artigo 28 da Lei 54/1997, do 27 de novembro, do sector eléctrico, establece que a construción, explotación, modificación substancial, a transmisión e o peche de instalacións de produción de enerxía eléctrica en réxime especial estará sometida ao réxime de autorización administrativa previa, que terá carácter regrado, correspondéndolle o seu outorgamento á Administración autonómica.</p>
    <p>Segundo. A Dirección Xeral de Industria, Enerxía e Minas é competente para resolver este expediente con fundamento no Decreto 1/2012, do 3 de xaneiro, polo que se modifica a estrutura orgánica da Xunta de Galicia, no artigo 28 do Decreto 324/2009, do 11 de xuño, polo que se establece a estrutura orgánica da Consellería de Economía e Industria (DOG do 17 de xuño), que atribúe á Dirección Xeral de Industria, Enerxía e Minas a dirección, coordinación, planificación, execución, seguimento e control das competencias e funcións da consellería en materia de enerxía, modificado polo Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia (DOG do 5 de xaneiro).</p>
    <p>Terceiro. Na tramitación tivéronse en conta as normas de procedemento contidas no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica e na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>De acordo co que antecede,</p>
    <h2>RESOLVO:</h2>
    <p>Primeiro. Autorizar administrativamente a modificación da central de coxeración titularidade de José González Piñeiro e Hijos, S.L., situada en Mosende, no concello do Porriño (Pontevedra).</p>
    <p>Segundo. Aprobar o proxecto de execución da devandita modificación da central, consonte o proxecto: «Modificación de planta de coxeración diésel en Maderas Piñeiro, a planta de coxeración de gas natural 4,24 MW», asinado polo enxeñeiro técnico industrial José Miguel Estévez Rodríguez, colexiado nº 1.493 do Colexio Oficial de Enxeñeiros Técnicos Industriais de Santiago.</p>
    <p>Todo isto de acordo coas seguintes condicións:</p>
    <p>Primeira. As instalacións que se autorizan terán que realizarse consonte as especificacións e os planos que figuran no proxecto de modificación que por esta resolución se aproba, e referido no punto segundo da parte dispositiva desta.</p>
    <p>Segunda. Para introducir modificacións nas instalacións que afecten datos básicos do proxecto será necesaria a autorización previa desta dirección xeral. Pola súa banda, a Xefatura Territorial da Consellería de Economía e Industria de Pontevedra poderá autorizar as modificacións de detalle do proxecto que resulten procedentes, e debe comunicarlle a este centro directivo todas as resolucións que dite en aplicación da devandita facultade.</p>
    <p>Terceira. O prazo para a posta en servizo da modificación das instalacións que se autorizan será de doce meses contados a partir da data de notificación desta resolución.</p>
    <p>Cuarta. A Administración reserva para si o dereito de deixar sen efecto a presente autorización e aprobación de proxecto por calquera das causas establecidas no artigo 34 do Decreto 1775/1967, do 22 de xullo, sobre réxime de instalación, ampliación e traslado de industrias, ou por incumprimento das condicións impostas.</p>
    <p>Quinta. Esta autorización e aprobación de proxecto de execución outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Sexta. Como requisito necesario para a aplicación do réxime especial á devandita modificación, o titular e/ou explotador deberá solicitar a modificación da inscrición definitiva no Rexistro de Instalacións de Produción de Enerxía Eléctrica en Réxime Especial da Comunidade Autónoma de Galicia, creado pola Orde da Consellería de Industria e Comercio do 5 de xullo de 1995 (DOG do 14 de xullo), para o cal acreditará o cumprimento das condicións previstas nos artigos 11 e 12 do Real decreto 661/2007, do 25 de maio, e presentará a documentación que figure nas instrucións que dite esta dirección xeral en desenvolvemento da citada orde.</p>
    <p>Contra esta resolución, que non é definitiva en vía administrativa, poderase interpoñer recurso de alzada perante o conselleiro de Economía e Industria da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que estimen pertinente.</p>
    <p>Santiago de Compostela, 22 de outubro de 2012</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

