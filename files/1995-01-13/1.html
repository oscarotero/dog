---
date: '1995-01-13'
id: 887E
page: 499
number: 9
agency: PRESIDENCIA
section: I. DISPOSICIÓNS XERAIS
title: 'Lei 8/1994, do 30 de decembro, de creación do Instituto Galego de Consumo.'
range: Lei
url: 'https://www.xunta.gal/dog/Publicados/1995/19950113/Anuncio887E_gl.html'
---
<p>Na nosa sociedade é cada vez máis necesaria a información ó consumidor e usuario, para que coñeza os seus dereitos e deberes e poida exercelos con máis responsabilidade e saiba defendelos.</p>
<p>Nunha sociedade avanzada, moderna e solidaria é necesario que exista unha correcta formación e unha adecuada educación ó consumidor como forma de esperta-lo seu espírito crítico, para ser libre nas distintas maneiras de acceso ó mercado. É necesaria, tamén, a súa formación no transcurso da vida, para que as circunstancias que poidan afecta-los dereitos ante a seguridade, saúde e intereses económicos sexan recoñecidas.</p>
<p>Co fin de estudia-los mecanismos e hábitos do consumo nesta Comunidade e de dirixir con eficacia os esforzos encamiñados á orientación dos consumidores e usuarios, fomentando a presencia destes nos distintos ámbitos sociais, créase o Instituto Galego de Consumo como organismo autónomo daquela Consellería da Xunta de Galicia que teña as competencias en materia de consumo, co labor fundamental de facer coñece-los dereitos dos consumidores e usuarios, co fin de que estas sexan tidos en conta e respectados por tódolos que están formando parte dunha economía de mercado.</p>
<p>O Instituto Galego de Consumo exercerá un conxunto de funcións específicas que contribúan á defensa do consumidor e usuario en Galicia, protexendo os seus intereses mediante procedementos eficaces, tal como sinala o artigo 51 da Constitución, en exercicio das competencias que lle veñen atribuídas polo artigo 30.1.4 do Estatuto de autonomía de Galicia e oídos o Consello Galego de Consumo e as asociacións de consumidores e usuarios de Galicia.</p>
<p>Por todo o exposto, o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e do seu presidente, promulgo, en nome de El-Rey, a Lei de creación do Instituto Galego de Consumo.</p>
<p>Artigo 1</p>
<p>1.-Créase o Instituto Galego de Consumo como organismo autónomo de carácter administrativo adscrito organicamente á Consellería que teña as competencias en materia de consumo.</p>
<p>2.-O Instituto Galego de Consumo é unha entidade de dereito público con personalidade xurídica e patrimonio de seu, que actúa con plena autonomía funcional para o cumprimento dos seus fins, e que se rexerá pola presente lei, pola normativa autonómica que lle sexa aplicable e pola reguladora das entidades autónomas.</p>
<p>Artigo 2</p>
<p>O Instituto Galego de Consumo terá a súa sede en Santiago de Compostela, e poderá crear oficinas</p>
<p>e desenvolve-las súas actividades noutras localidades de Galicia.</p>
<p>Artigo 3</p>
<p>O Instituto terá os seguintes fins:</p>
<p>a) Orientar, formar e informa-los consumidores e usuarios sobre os seus dereitos e a forma de exercelos e de difundi-lo seu coñecemento, co fin de que sexan tidos en canta e respectados por todos aqueles que interveñan no mercado e por aqueles ós que poida afectar directa ou indirectamente en relación cas bens e servicios.</p>
<p>b) Potencia-lo establecemento e desenvolvemento das organizacións de consumidores e usuarios e asesoralas tecnicamente.</p>
<p>c) Promover e levar a cabo os estudios que permitan unha adecuada prognose da problemática do consumo, así como levar a cabo ensaios comparativos, análises de laboratorio e, en xeral, tódolos procedementos técnicos que se precisen para o mellor coñecemento dos bens, productos e servicios que se lle oferten ó consumidor e usuario.</p>
<p>d) Elaborar e difundir información para facilitarlles ós consumidores e usuarios a elección, con criterios de racionalidade, dos bens, productos e servicios xenéricos máis adecuados ás súas necesidades.</p>
<p>e) Impulsa-la formación do cidadán como consumidor e usuario, propoñéndolles ós organismos competentes a adopción de programas de educación para o consumo nos distintos graos do ensino e realiza-las actuacións necesarias para asegurar que a dita formación sexa permanente.</p>
<p>f) Asesora-la Xunta de Galicia no desenvolvemento da normativa de todos aqueles aspectos que afecten ou poidan afecta-los consumidores e usuarios, promovendo a elaboración de normas para a súa defensa, achegándolle-la información necesaria a este fin.</p>
<p>g) Cooperar coas administracións públicas, atendendo de xeito especial as oficinas municipais de información ó consumidor con aqueloutras entidades de semellante ámbito competencial, por supoñe-lo servicio máis próximo ó cidadán e coordina-las súas actuacións coas dos concellos.</p>
<p>h) Asesorar tecnicamente as oficinas de información ó consumidor e usuario da Administración local e colaborar con elas.</p>
<p>i) Poñer en coñecemento dos organismos competentes da Administración propostas e iniciativas en relación coas funcións e competencias do Instituto.</p>
<p>j) Exerce-los demais fins que se lle encomenden, na súa función de protección do consumidor e usuario.</p>
<p>Artigo 4</p>
<p>Os órganos de goberno do Instituto Galego de Consumo son:</p>
<p>a) O Consello de Dirección.</p>
<p>b) O presidente.</p>
<p>Artigo 5</p>
<p>1.-O Consello de Dirección estará constituído por un presidente e por vocais representantes da Administración autonómica, da Administración local, das organizacións representantes dos consumidores e usuarios e das cámaras de comercio, na forma e no número que regulamentariamente se determinen.</p>
<p>2.-O presidente do Instituto Galego de Consumo será designado polo conselleiro competente en materia de consumo.</p>
<p>3.-Os vocais serán designados polo conselleiro que teña as competencias en materia de consumo, por proposta dos órganos ou das entidades que representen.</p>
<p>4.-O Consello de Dirección contará, ademais, con secretario, con voz e sen voto, que redactará e custodiará as actas que se encargará do despacho dos asuntos daquel, co visto e prace do presidente.</p>
<p>Artigo 6</p>
<p>1.-Serán funcións do Consello de Dirección:</p>
<p>a) Aproba-lo regulamento de réxime interior.</p>
<p>b) Aproba-las liñas xerais de actuación do Instituto.</p>
<p>c) Aproba-los plans e programas de actuación.</p>
<p>d) Autoriza-la subscrición de convenios para a aplicación dos programas.</p>
<p>e) Formular propostas e recomendacións sobre cuestións de consumo en relación con outros organismos e entidades.</p>
<p>f) Aproba-los anteproxectos de presupostos e elevarllos á Consellería que teña as competencias en materia de consumo.</p>
<p>g) Aproba-las contas e a memoria anual.</p>
<p>2.-O Consello de Dirección poderá delega-las funcións previstas nos apartados c), d) e e) do número anterior nunha Comisión executiva, que se constituirá nos termos que regulamentariamente se determinen.</p>
<p>Artigo 7</p>
<p>Serán funcións do presidente do Instituto Galego de Consumo:</p>
<p>a) Representa-lo Instituto.</p>
<p>b) Presidir e convoca-lo Consello de Dirección.</p>
<p>c) Dirixi-lo Instituto e facer cumprir e executa-los acordos do Consello de Dirección.</p>
<p>d) Impulsar e supervisa-las actuacións do organismo e das súas comisións e ponencias.</p>
<p>e) Atender e canaliza-las propostas e peticións das organizacións de consumidores e usuarios e velar pola súa adecuada tramitación.</p>
<p>f) Ordena-los pagamentos.</p>
<p>g) Propoñerlle ó Consello de Dirección os plans xerais e os programas de actuacións, así como os convenios de colaboración e cooperación que sexa preciso establecer con outros organismos e entidades.</p>
<p>h) Exerce-la dirección superior do persoal.</p>
<p>i) Exercer calquera outra función, non reservada expresamente a outros órganos da Xunta, en materia propia do Instituto.</p>
<p>Artigo 8</p>
<p>1.-Por proposta do presidente, o Consello de Dirección do Instituto Galego de Consumo designará un xerente, que terá as seguintes funcións:</p>
<p>a) Dirixi-la administración e o persoal do Instituto.</p>
<p>b) Administrar e xestiona-los recursos económicos.</p>
<p>c) Elabora-los anteproxectos dos presupostos, as contas e a memoria anual das actividades do Instituto.</p>
<p>d) As demais funcións que lle delegue o presidente e lle encargue o Consello de Dirección.</p>
<p>2.-O xerente asistirá ás reunións do Consello de Dirección con voz pero sen voto.</p>
<p>Artigo 9</p>
<p>Para o cumprimento dos seus fins, o Instituto Galego de Consumo dispoñerá dos seguintes medios económicos:</p>
<p>1.-Recursos ordinarios:</p>
<p>1.1.-As cantidades que se lle asignen nos presupostos da Comunidade Autónoma.</p>
<p>1.2.-Os bens e valores que constitúen o seu propio patrimonio e os rendementos desta.</p>
<p>2.-Recursos extraordinarios:</p>
<p>2.1.-As subvencións oficiais e as achegas ou contribucións doutros organismos, entidades ou particulares.</p>
<p>2.2.-As contraprestacións que poida percibir de convenios que subscriba e polas actividades do Instituto.</p>
<p>2.3.-Os ingresos percibidos en concepto de taxas e prezos públicos ou privados.</p>
<p>2.4.-O rendemento de publicacións, estudios, cursos e outras actividades atribuídas ó Instituto.</p>
<p>3.-Outros ingresos ordinarios e/ou extraordinarios que o Instituto estea autorizado a percibir, de acordo coas disposicións vixentes.</p>
<p>Artigo 10</p>
<p>O presuposto para o desenvolvemento do Instituto Galego de Consumo elaborarase anualmente con suxeición ó preceptuado na materia para os organismos autónomos administrativos pola Lei 11/1992, do 7 de outubro, de réxime financeiro e presupostario de Galicia, e polas demais normas que a complementen ou desenvolvan.</p>
<p>Artigo 11</p>
<p>1.-O Instituto deberá estructurarse adecuadamente para atender, como mínimo, as seguintes áreas operativas.</p>
<p>a) Estudios e asistencia técnica e xurídica.</p>
<p>b) Orientación, información, formación e educación dos consumidores e usuarios.</p>
<p>c) Documentación, publicacións e difusión.</p>
<p>e) Administración e rexistro de entidades.</p>
<p>d) Relacións con organismos e entidades.</p>
<p>2.-O Instituto poderá crear, no seu seo, por acordo do Consello de Dirección, comisións e ponencias que teñan como finalidade o estudio das cuestións relacionadas coa producción, distribución e prestación de servicios ós consumidores e usuarios, e estas estarán integradas por representantes da Administración, dos sectores correspondentes e das organizacións representantes dos consumidores e usuarios.</p>
<p>Disposición derrogatoria</p>
<p>Quedan derrogadas todas aquelas disposicións de igual ou inferior rango que se opoñan ó disposto na presente lei.</p>
<p>Disposición derradeira primeira</p>
<p>O Consello da Xunta de Galicia adoptará cantas disposicións sexan necesarias para a aplicación e o desenvolvemento da presente lei.</p>
<p>Disposición derradeira segunda</p>
<p>Esta lei entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, trinta de decembro de mil novecentos noventa e catro.</p>
<p>Manuel Fraga Iribarne</p>
<p>Presidente</p>

