---
date: '1995-01-13'
id: '8882'
page: 501
number: 9
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 1/1995, do 12 de xaneiro, polo que se modifica o Decreto 294/1992, do
  10 de setembro, que regula o diploma de directivo.
range: Decreto
url: 'https://www.xunta.gal/dog/Publicados/1995/19950113/Anuncio8882_gl.html'
---
<p>No desenvolvemento do previsto no art. 27.2 da Lei 4/1988, do 26 de marzo, da función pública de Galicia, modificada pola Lei 4/1991, do 8 de marzo, promulgouse o Decreto 294/1992, do 10 de setembro, mediante o que se regulou o diploma de directivos. Esta norma constituíu un importante feito dentro do proceso de reforma administrativa emprendido pola Xunta de Galicia, pois tal como se advirte na exposición de motivos daquela, a formación do persoal que desempeña funcións directivas é unha das bases sobre as que descansa todo o proceso de modernización dunha Administración pública.</p>
<p>Consonte a dita finalidade, determínanse os requisitos necesarios para a realización do curso para a obtención do referido diploma, un dos cales era o de ser funcionario de carreira dos grupos A e B en situación de servicio activo ou servicios especiais na Administración da Comunidade Autonóma.</p>
<p>Non obstante, no momento actual, razóns de distinta orde aconsellan dunha banda redefini-lo ámbito de destinatarios dos cursos para a obtención de diploma de directivo, co fin de posibilita-lo acceso a aqueles a persoal doutras administracións públicas, como a local, a periférica do Estado, ó persoal de Administración das universidades galegas, do Parlamento de Galicia, así como elimina-lo carácter condicionado que na actualidade ten a participación nos ditas cursos do persoal docente e sanitario que presta servicios na Administración autonómica.</p>
<p>En virtude disto, por proposta do conselleiro da Presidencia e Administración Pública, en uso das atribucións que lle confire a Lei 1/1983, do 22 de febreiro, reguladora da Xunta e do seu presidente, oída a Mesa Xeral da Negociación e a Comisión de Persoal, e logo da deliberación do Consello da Xunta de Galicia na súa reunión do día doce de xaneiro de mil novecentos noventa e cinco,</p>
<p>DISPOÑO:</p>
<p>Artigo único: Modifícanse os artigos 2º e 4º do Decreto 294/1992, do 10 de setembro, polo que se regula o diploma de directivos, que quedan redactados como segue:</p>
<p>«Art. 2º</p>
<p>Poderán optar ó diploma de directivo os funcionarios de carreira dos grupos A e B que estean en posesión dun título de licenciado, enxeñeiro, arquitecto ou equivalente, así como os diplomados universitarios pertencentes a estes grupos».</p>
<p>«Art. 4º</p>
<p>A convocatoria de cada curso, a duración, os horarios, o lugar de realización, as datas, así como o número de prazas, serán anunciados no Diario Oficial de Galicia pola Escola Galega de Administración Pública.</p>
<p>Nas convocatorias, dous tercios do total das prazas quedarán reservadas ó persoal que preste servicios na Administración autonómica con inclusión de:</p>
<p>-O persoal comprendido no ámbito de aplicación da Lei 17/1989, do 23 de outubro, que estea ocupando postos de traballo de xestión sanitaria non asistenciais.</p>
<p>-O persoal estatutario do Sergas que estea ocupando postos de traballo nas relacións de postos de traballos da Lei 4/1988, do 26 de maio, e 17/1989, do 23 de outubro, abertos ó dito tipo de persoal.</p>
<p>-O persoal docente que estea ocupando postos de traballo na relación de postos de traballo da Lei 4/1988, do 26 de maio, que estean abertos ó dito tipo de persoal.</p>
<p>Ás prazas do tercio restante poderán optar funcionarios de calquera outra das restantes adminis</p>
<p>tracións públicas existentes en Galicia, sempre que cumpran as condicións que a continuación se establezan.</p>
<p>Serán requisitos necesarios para a realización do curso:</p>
<p>a) Estar na data da convocatoria en posesión do título de ensino superior ou diplomatura universitaria.</p>
<p>b) Ser funcionario de carreira dos grupos A e B en situación de servicio activo ou servicios especiais en calquera das administracións públicas existentes en Galicia.</p>
<p>c) Ter prestado un mínimo de tres anos de servicios na Administración pública ou cinco anos no caso de diplomados».</p>
<p>Disposición transitoria</p>
<p>A disposición transitoria cuarta do Decreto 294/1992, do 10 de setembro, quedará redactada como segue:</p>
<p>Cuarta.-</p>
<p>O contido e desenvolvemento do curso para a obtención do diploma de directivo adaptarase á participación de persoas que desempeñasen durante máis de un ano un posto de altos cargos na normativa vixente. A este respecto non será necesario o cumprimento dos requisitos que establece o art. 4º</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, doce de xaneiro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

