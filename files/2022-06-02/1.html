---
date: '2022-06-02'
id: G0248-240522-0001
page: 32252
number: 105
agency: Axencia Tributaria de Galicia
section: I. Disposicións xerais.
title: >-
  RESOLUCIÓN do 1 de xuño de 2022 pola que se regulan os termos e os requisitos
  para admitir o xiro postal como medio de pagamento das débedas cuxa xestión
  recadatoria ten encomendada esta axencia.
range: Resolución
url: >-
  https://www.xunta.gal/dog/Publicados/2022/20220602/AnuncioG0248-240522-0001_gl.html
---
<p>A Orde do 12 de abril de 2022 pola que se regula o pagamento, mediante transferencia bancaria e xiro postal, de débedas cuxa xestión recadatoria ten encomendada a Axencia Tributaria de Galicia (en diante, Atriga) establece no seu artigo 3 que o pagamento mediante xiro postal poderá ser realizado nos termos que se establezan por resolución da persoa titular da dirección da Atriga. </p>
    <p>Sinala, ademais, que o libramento ou o xustificante do xiro postal que se emita non constitúe un xustificante de pagamento da débeda tributaria ou de dereito público que posúa a persoa obrigada ao pagamento fronte á Atriga e que o xustificante de pagamento será emitido por esta por solicitude daquela nos termos que se establezan. </p>
    <p>Con data do 1 de xuño de 2022 subscríbese convenio de colaboración entre a Atriga e a Sociedad Estatal Correos y Telégrafos, S.A., S.M.E. (en diante, Correos), para facilitar o ingreso nas contas restrinxidas mediante xiros postais empregados nas distintas oficinas de Correos para o pagamento de débedas tributarias e outras de dereito público. </p>
    <p>A citada orde, na súa disposición derradeira primeira, habilita a persoa titular da dirección da Atriga para ditar, no ámbito da xestión recadatoria, as resolucións e instrucións que sexan precisas para a execución do disposto nela. </p>
    <p>En consecuencia, unha vez asinado o convenio e para dar cumprimento ao disposto no artigo 3 da citada orde, para os efectos de que este medio de pagamento poida ser utilizado pola cidadanía, faise necesario concretar varios aspectos como son os requisitos para o uso desta vía, así como dos xustificantes de pagamento e os modelos de documentos que poderán ser obxecto de pagamento mediante xiro postal.</p>
    <p>En uso da habilitación sinalada na disposición derradeira primeira da citada Orde do 12 de abril de 2022, </p>
    <h2>RESOLVO:</h2>
    <p>Primeiro. Obxecto e ámbito de aplicación</p>
    <p>A presente resolución ten por obxecto establecer os requisitos para que as persoas obrigadas a realizar pagamentos de débedas cuxa xestión recadatoria teña encomendada a Atriga poidan empregar o medio de pagamento por xiro postal a través de Correos. Regúlanse, ademais, para estes casos os xustificantes de pagamento que se emitirán e sinálanse os modelos de documentos que poden ser ingresados mediante xiro postal. Todo iso sen prexuízo do disposto na normativa recadatoria aplicable. </p>
    <p>Segundo. Requisitos para o pagamento mediante xiro postal</p>
    <p>Sen prexuízo dos requisitos que sexan exixidos pola entidade Correos en aplicación da súa normativa propia, para a utilización deste medio de pagamento deberán cumprirse as seguintes condicións: </p>
    <p>a) Con carácter previo, a persoa obrigada ao pagamento deberá dispoñer dalgún dos documentos de pagamento emitidos por esta Administración e autorizados para a súa cobranza a través deste medio de pagamento previstos no anexo I.</p>
    <p>b) As tarifas ou demais cantidades que Correos poida cobrar aos seus clientes pola prestación do servizo non se considerarán importes pagados a esta Administración e quedan excluídas da relación xurídica existente entre a persoa obrigada ao pagamento e a Atriga. </p>
    <p>Terceiro. Xustificantes de pagamento</p>
    <p>Unha vez recibida e validada a información remitida por Correos, así como a transferencia do seu importe, os interesados poderán obter o xustificante acreditativo do pagamento realizado a que se refire o artigo 3 da Orde do 12 de abril de 2022 na Oficina Virtual Tributaria da Atriga a través do servizo «Xustificante de pagamento por xiro postal».</p>
    <p>O xustificante de pagamento emitido pola Administración conterá, como mínimo, os seguintes datos: </p>
    <p>a) Número de xustificante da carta de pagamento aboada.</p>
    <p>b) Concepto e denominación da débeda aboada.</p>
    <p>c) NIF da persoa obrigada ao pagamento. </p>
    <p>d) Apelidos e nome ou razón social. </p>
    <p>e) Data do ingreso realizado.</p>
    <p>f) Importe da operación. </p>
    <p>Cuarto. Entrada en vigor</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 1 de xuño de 2022</p>
    <footer><p>Mª Victoria González Vázquez<br>Directora da Axencia Tributaria de Galicia</p></footer>
    <h2>ANEXO I</h2>
    <h3>Modelos de documentos que poden ser ingresados mediante xiro postal</h3>
    <p>600. Imposto sobre transmisións patrimoniais e actos xurídicos documentados. </p>
    <p>620. Imposto sobre transmisións patrimoniais e actos xurídicos documentados. Transmisión de determinados medios de transporte usados. </p>
    <p>650. Imposto sobre sucesións e doazóns. Autoliquidación-sucesións. </p>
    <p>651. Imposto sobre sucesións e doazóns. Autoliquidación-doazóns. </p>
    <p>706. Liquidacións telemáticas ou con NRC.</p>
    <p>707. Liquidacións notificadas pola Administración.</p>
    <p>708. Pagamentos aprazados ou fraccionados. </p>
    <p>717. Autoliquidacións telemáticas ou con NRC. </p>
    <p>731. Taxas e prezos e sancións. </p>
    <p>739. Taxas e prezos e sancións vía telemática.</p>

