---
date: '2017-04-28'
id: G0244-270417-0003
page: 19839
number: 82
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 45/2017, do 27 de abril, polo que se convoca unha consulta popular no
  municipio de Silleda sobre o traslado da casa do concello.
range: Decreto
url: >-
  https://www.xunta.gal/dog/Publicados/2017/20170428/AnuncioG0244-270417-0003_gl.html
---
<p>Unha das formas reguladas normativamente para facilitar a participación dos cidadáns na vida pública dos seus municipios é a través das consultas populares. A Lei 7/1985, do 2 de abril, reguladora das bases do réxime local, regula no seu artigo 71 as consultas populares e dispón que os alcaldes, logo de acordo por maioría absoluta do pleno e autorización do Goberno da Nación, poderán someter a consulta popular aqueles asuntos de competencia propia municipal e de carácter local que sexan de especial relevancia para os intereses dos veciños, con excepción dos relativos á Facenda local.</p>
    <p>Por outro lado, o artigo 257 da Lei 5/1997, do 22 de xullo, de Administración local de Galicia, dispón que corresponde aos municipios someter a consulta popular os asuntos da competencia propia municipal, cuxa celebración se axustará ás disposicións xerais e ao procedemento establecido pola lexislación do Estado en materia de referendo, determinando que, autorizada a convocatoria polo Goberno da Nación, o Consello da Xunta de Galicia, de conformidade coa resolución municipal, a efectuará mediante decreto, que se publicará no <em>Diario Oficial de Galicia</em>.</p>
    <p>O Concello de Silleda en Pleno acordou por maioría absoluta, o 28 de xullo de 2016, promover a consulta popular. Os termos exactos da consulta foron aprobados en sesión celebrada polo Pleno o 29 de setembro de 2016.</p>
    <p>O Consello da Xunta de Galicia, na súa reunión do 16 de febreiro de 2017, autoriza a remisión ao Goberno do Estado da solicitude de consulta popular presentada polo Concello de Silleda, xunto co informe a que se refire o artigo 257 da Lei 5/1997, do 22 de xullo, de Administración local de Galicia.</p>
    <p>O Consello de Ministros, en reunión do 24 de marzo de 2017, adoptou acordo mediante o cal se autoriza o Concello de Silleda a realizar unha consulta popular respecto do traslado da casa do concello.</p>
    <p>O 5 de abril, o alcalde do Concello de Silleda comunica que a data elixida para a celebración da consulta popular é o día 4 de xuño de 2017. </p>
    <p>Na súa virtude, de conformidade co establecido no artigo 257 da Lei 5/1997, do 22 de xullo, de Administración local de Galicia, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día vinte e sete de abril de dous mil dezasete,</p>
    <p class="dog-titulo">DISPOÑO:</p>
    <p>Artigo 1. <em>Obxecto</em></p>
    <p>1. O presente decreto ten por obxecto convocar unha consulta popular, no municipio de Silleda, respecto do traslado da casa do concello.</p>
    <p>2. A consulta consistirá na pregunta seguinte, coa súa correspondente resposta:</p>
    <p>PREGUNTA</p>
    <p>¿Está vostede de acordo co traslado da casa do concello –Rúa Trasdeza, nº 55– e demais servizos municipais situados noutras dependencias ao edificio actualmente destinado a Casa da Cultura?</p>
    <p>RESPOSTA</p>
    <p> Si, estou de acordo co traslado  Non, estou en contra do traslado</p>
    <p>Artigo 2.<em> Convocatoria</em></p>
    <p>1. A consulta terá lugar o día 4 de xuño de 2017.</p>
    <p>2. O ámbito territorial da consulta é o municipio de Silleda.</p>
    <p>3. A presente convocatoria será obxecto de publicación no <em>Diario Oficial de Galicia</em>, no <em>Boletín Oficial</em> da provincia de Pontevedra e, ademais, anunciarase nun dos xornais de maior difusión da Comunidade Autónoma e será fixado polo Concello de Silleda no seu taboleiro de anuncios.</p>
    <p>Disposición derradeira primeira. <em>Normativa de aplicación</em></p>
    <p>A consulta convocada por este decreto rexerase, ademais de polo establecido no artigo 257 da Lei 5/1997, do 22 de xullo, de Administración local de Galicia, pola Lei orgánica 2/1980, do 18 de xaneiro, sobre regulación das distintas modalidades de referendo; pola Lei orgánica 5/1985, do 19 de xuño, de réxime electoral xeral, así como pola Lei 8/1985, do 13 de agosto, de eleccións ao Parlamento de Galicia, e a súa normativa de desenvolvemento. Deberán entenderse realizadas ao Concello de Silleda as referencias feitas á Administración do Estado e á Administración da Comunidade Autónoma.</p>
    <p>Disposición derradeira segunda. <em>Financiamento </em></p>
    <p>O financiamento de todos os gastos relativos á consulta convocada polo presente decreto correspóndelle exclusivamente ao Concello de Silleda.</p>
    <p>Disposición derradeira terceira. <em>Disposicións e acordos de aplicación</em></p>
    <p>O Concello de Silleda ditará as disposicións e os acordos necesarios para a celebración da consulta convocada por este decreto e deberá poñer á disposición da Xunta Electoral de Zona os medios persoais e materiais necesarios para o exercicio das súas funcións, así como dispoñer os medios materiais e persoais necesarios para a celebración da presente consulta, incluíndo, se é o caso, a campaña de información.</p>
    <p>Disposición derradeira cuarta. <em>Entrada en vigor</em></p>
    <p>O presente decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e sete de abril de dous mil dezasete</p>
    <footer><p> Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

