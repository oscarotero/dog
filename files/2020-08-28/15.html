---
date: '2020-08-28'
id: G0424-070820-0009
page: 34435
number: 174
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 6 de agosto de 2020, da Xefatura Territorial de Pontevedra, de
  declaración de utilidade pública e necesidade de urxente ocupación dunha
  instalación eléctrica no concello da Cañiza (expediente IN407A 2018/477-4).
range: Resolución
url: >-
  https://www.xunta.gal/dog/Publicados/2020/20200828/AnuncioG0424-070820-0009_gl.html
---
<p>Feitos.</p>
    <p>Primeiro. O 19 de decembro de 2018, a empresa UFD Distribución Electricidad, S.A. solicitou a autorización administrativa previa e a autorización administrativa de construción da instalación eléctrica denominada LMT FRI804 ao CT Pintelos. Examinado o proxecto de execución, a instalación consiste nunha liña área de media tensión a 20 kV no concello da Cañiza.</p>
    <p>Segundo. O 2 de xaneiro de 2019, esta xefatura territorial solicitou o preceptivo informe ás distintas administracións, organismos ou, de ser o caso, empresas de servizos de interese xeral afectadas. A empresa promotora manifestou a súa conformidade cos condicionados establecidos.</p>
    <p>Terceiro. O 1 de abril de 2019, esta xefatura territorial ditou unha resolución de autorización administrativa e autorización administrativa de construción para a instalación IN407A 2018/477-4. Está resolución publicouse no <em>Diario Oficial de Galicia</em> (DOG) do 6 de maio de 2019 e no Boletín Oficial da provincia de Pontevedra (BOPPO) do 2 de maio de 2019.</p>
    <p>Cuarto. O 20 de agosto de 2019, UFD Distribución Electricidad solicita a declaración de utilidade pública do expediente IN407A 2018/477-4 por problemas de permisos. </p>
    <p>Quinto. Mediante escritos do 24 de novembro de 2019, esta xefatura territorial notificou ás persoas contidas na relación de bens e dereitos afectados a solicitude de declaración de utilidade pública da instalación eléctrica referida.</p>
    <p>Sexto. O proxecto someteuse ao trámite de información pública mediante Resolución do 24 de novembro de 2019 publicada nos seguintes medios:</p>
    <p>– DOG: 16 de decembro de 2019.</p>
    <p>– BOPPO: 8 de xaneiro de 2020.</p>
    <p>– Xornal Faro de Vigo: 23 de decembro de 2019.</p>
    <p>– Taboleiro de anuncios do Concello da Cañiza.</p>
    <p>Durante o mencionado trámite recibíronse unicamente as alegacións presentadas por Carlos Alberto Fernández Rodríguez nas cales solicita a modificación do trazado, negándose a que se cambien os apoios de madeira que se encontran na súa propiedade por uns de formigón.</p>
    <p>Como resposta ás alegacións de Carlos Alberto Fernández Rodríguez, UFD Distribución Electricidad, S.A. indica que o proxecto se trata dunha reforma dunha liña existente dándolle maior altura a esta, desmontando catro apoios existentes e deixando únicamente dous novos apoios e mantendo a mesma traza existente para non afectar novas fincas, non sendo posible a modificación proposta.</p>
    <p>Sétimo. Os servizos técnicos da xefatura territorial, á vista das alegacións presentadas e da documentación contida no expediente, emitiron informe sobre a solicitude de declaración de utilidade pública indicando que non se xustifica o cambio de trazado proposto por Carlos Alberto Fernández segundo o indicado no artigo 161 (Limitacións á constitución de servidume de paso) do Real decreto 1955/2000), do 1 de decembro.</p>
    <p>Consideracións legais e técnicas.</p>
    <p>Primeiro. A Xefatura Territorial de Pontevedra é competente para resolver este expediente con fundamento no Decreto 135/2017, do 28 de decembro, da Consellería de Economía, Emprego e Industria, polo que se establece a estrutura orgánica da Consellería de Economía, Emprego e Industria (DOG nº 18, do 25 de xaneiro de 2018) e no Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>Segundo. A lexislación de aplicación ao presente expediente é:</p>
    <p>– Lei 24/2013, do 26 de decembro, do sector eléctrico.</p>
    <p>– Lei 39/2015, do 1 de outubro, do procedemento administrativo común das administracións públicas.</p>
    <p>– Lei do 16 de decembro de 1954, sobre expropiación forzosa.</p>
    <p>– Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>– Decreto do 26 de abril de 1957 polo que se aproba o Regulamento da Lei de expropiación forzosa.</p>
    <p>Terceiro. As características técnicas máis salientables da LMT FRI804 ao CT Pintelos, para a cal UFD Distribución Electricidad solicita a autorización administrativa de construción, son:</p>
    <p>– LMT aérea a 20 kV, con condutor LA-56, de 189 metros de lonxitude, con orixe no apoio metálico existente nº 1 (CH-1600-11P) na saída FRI804 e final no centro de transformación existente Pintelos (36AJ86). A instalación está situada na Chairiña, no concello da Cañiza (Pontevedra).</p>
    <p>Cuarto. Con respecto ás alegacións presentadas, visto o contido destas, as respostas do promotor, así como o informe dos servizos técnicos desta xefatura, exponse o seguinte:</p>
    <p>– Nas alegacións que solicitan o cambio de trazado da liña non se concretan alternativas ao proxecto, polo que non se cumpren os requisitos para que esta xefatura territorial poida valorar diferentes alternativas á tramitada.</p>
    <p>Conforme con todo o indicado,</p>
    <h2>RESOLVO:</h2>
    <p>Declarar a utilidade pública, en concreto, da citada instalación eléctrica, o que leva implícito a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Pontevedra, 6 de agosto de 2020</p>
    <footer><p>O xefe territorial de Pontevedra<br>P.A. (Decreto 175/2015, do 3 de decembro)<br>Ana María Rodríguez Senra<br>Xefa do Servizo de Coordinación Administrativa e Xestión Económica</p></footer>

