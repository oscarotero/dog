---
date: '2003-11-19'
id: '20E86'
page: 14
number: 225
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 11 de novembro de 2003 pola que se convocan unhas Xornadas sobre
  deseño industrial.
range: Resolución
url: 'https://www.xunta.gal/dog/Publicados/2003/20031119/Anuncio20E86_gl.html'
---
<p>Dentro do Plan de actividades da Escola Galega de Administración Pública para 2003, e de acordo coas funcións atribuídas pola Lei 4/1987, do 27 de maio, de creación da Escola, e pola Lei 10/1989, do 10 de xullo, de modificación da anterior, convócanse, en colaboración coa Consellería de Innovación, Industria e Comercio, unhas Xornadas sobre deseño industrial, convocatoria que se desenvolverá conforme as seguintes bases:</p>
<p>1. Obxectivos.</p>
<p>Analizar en profundidade a nova Lei 20/2003, do 7 de xullo, sobre protección xurídica do deseño industrial, que regula unha materia de extraordinaria actualidade e interese tanto a nivel nacional como para Galicia. A lei rexe a complexa figura do deseño, que é a aparencia externa dos productos industriais ou de artesanía. Estamos ante unha lei que abre un camiño áxil e efectivo para protexer xuridicamente as creacións que se materializan na forma exterior dos productos dos máis variados sectores, como a moda e os seus complementos (bolsos, zapatos, cintos, anteollos, etc.), o moble, os xoguetes, os automóbiles, os electrodomésticos, a informática, o enxoval do fogar (cubertos, vaixelas, mantelerías) e outros. Para Galicia a lei é moi importante, porque é unha das comunidades autónomas con notable presencia no mundo do deseño, en sectores como os xa indicados da moda, os constructores de automóbiles, vivamente interesados polos deseños das carrocerías. Tamén a artesanía galega é </p>
<p>relevante, polo que parece conveniente difundir no eido da nosa Comunidade Autónoma a nova protección que brinda a Lei 20/2003.</p>
<p>2. Contido.</p>
<p>Trataranse estes temas:</p>
<p>-Concepto legal de deseño e requisitos de protección.</p>
<p>-O deseño e a propiedade intelectual.</p>
<p>-O deseño comunitario.</p>
<p>-O deseño e as pezas de reparación dos automóbiles.</p>
<p>-Aspectos procesuais da Lei do deseño.</p>
<p>-Propiedade industrial: actuacións da Consellería de Innovación, Industria e Comercio</p>
<p>-O deseño non rexistrado.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da EGAP (polígono das Fontiñas, rúa de Madrid, 2-4, Santiago de Compostela), os días 11 e 12 de decembro de 2003.</p>
<p>5. Inscrición.</p>
<p>-Prazo: remata o martes día 9 de decembro de 2003.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública; polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando por teléfono, o día 10 de decembro, das 8.30 ás 14.30 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como o de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase neste documento a natureza da actividade e as datas da súa realización.</p>
<p>Santiago de Compostela, 11 de novembro de 2003.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

