---
date: '1999-06-03'
id: 936E
page: 6
number: 105
agency: CONSELLERÍA DA PRESIDENCIA E ADMINISTRACIÓN PÚBLICA
section: IV. OPOSICIÓNS E CONCURSOS
title: >-
  Orde do 26 de maio de 1999 pola que se convocan para a elección de destino os
  aspirantes que superaron o proceso selectivo convocado por Orde do 2 de
  decembro de 1996 para o acceso á categoría 1 do grupo V, á categoría 3 do
  grupo IV e á categoría 2 do grupo I de persoal laboral fixo da Xunta de
  Galicia.
range: Orde
url: 'https://www.xunta.gal/dog/Publicados/1999/19990603/Anuncio936E_gl.html'
---
<p>Pola Orde do 2 de decembro de 1996 (DOG nº 242, do 12 de decembro) convocouse o proceso selectivo para o acceso ás distintas categorías dos grupos I, II, III, IV e V, sendo elevadas a definitivas as propostas de aspirantes que superaron este mediante a Orde do 1 de decembro de 1998 (DOG nº 239, do 11 de decembro) a Orde do 22 de decembro de 1998 (DOG nº 19, do 29 de xaneiro) e a Orde do 4 de maio de 1999 (DOG nº 88, do 10 de maio). Por todo o exposto e de acordo co disposto na base V da convocatoria, esta consellería</p>
<p>DISPÓN:</p>
<p>Convoca-los aspirantes que superaron os procesos selectivos para o acceso á categoría 1 do grupo V a categoría 3 do grupo IV e a categoría 2 do grupo I do persoal laboral da Xunta de Galicia para a elección de destino, en único chamamento, no salón de actos da Escola Galega de Administración Pública, sita na rúa Madrid, polígono das Fontiñas, en Santiago de Compostela, o día 7 de xuño de 1999 pola seguinte orde:</p>
<p>-Ás 9 horas o grupo V, categoría 1 (camareiro/a-limpador/a e outros).</p>
<p>-Ás 16 horas o grupo IV, categoría 3 (auxiliar de clínica e outros).</p>
<p>-Ás 18 horas o grupo I, categoría 2 ( titulado superior médico e outros).</p>
<p>Dentro de cada unha das categorías de cada grupo terán preferencia para a elección de destino os aspirantes da quenda de promoción interna, e, dentro destes, a preferencia virá dada pola orde de prelación resultante do proceso selectivo.</p>
<p>Elixido o destino polos aspirantes da quenda de promoción interna, elixirán destino os da quenda libre segundo a súa orde de prelación.</p>
<p>A referenciada orde de prelación dos aspirantes e os destinos ofertados será a que figura para cada categoría no anexo da presente convocatoria.</p>
<p>Os postos de traballo adxudicados terán a natureza de destino definitivo de acordo co disposto no artigo 7.2º do III convenio colectivo único para o persoal laboral da Xunta de Galicia.</p>
<p>Os aspirantes que non comparezan persoalmente poderán ser representados por terceiras persoas con poder notarial suficiente.</p>
<p>Ós aspirantes que non comparezan persoalmente ou por medio de representantes seranlles adxudicados en destino definitivo os postos que lles correspondan atendendo á orde de publicación destes e á orde de prelación obtida nos procesos selectivos, unha vez concluído o proceso de adxudicación dos postos ós aspirantes presentes ou representados, e entre os que quedaron sen adxudicar.</p>
<p>Os aspirantes que superasen o acceso a algunha das categorías que figuran na presente convocatoria para a elección de destino, e que estean prestando os seus servicios noutra categoría, corpo ou escala da Xunta de Galicia, elixirán destino ou, de non facelo, pasarán á situación de excedencia voluntaria por incompatibilidade na categoría que superou de acordo co artigo 26.4º do III convenio colectivo único para o persoal laboral da Xunta de Galicia. Neste último caso deberán presentarse ó chamamento cun certificado do responsable da unidade de persoal na que conste que o interesado presta os seus servicios na actualidade</p>
<p>Contra a presente resolución, que esgota a vía administrativa, os interesados poderán interpoñer, con carácter potestativo recurso de reposición ante o conselleiro da Presidencia e Administración Pública no prazo dun mes contado desde o día seguinte ó da publicación da presente orde no DOG, ou, directamente, o recurso contencioso-administrativo, no prazo de dous meses contados desde o día seguinte ó da súa publicación, diante do Xulgado do Contencioso-Administrativo da Coruña, conforme o artigo 14 da Lei 29/1998, do 13 de xullo, reguladora da xurisdicción contencioso-administrativa. O persoal que acceda pola quenda de promoción interna poderá interpoñer reclamación previa á vía xudicial laboral no prazo dun mes contado desde o día seguinte ó da súa publicación no DOG, conforme os artigos 69 e seguintes do Real decreto lexislativo 2/1995, do 7 de abril.</p>
<p>Santiago de Compostela, 26 de maio de 1999.</p>
<p>Jaime Pita Varela</p>
<p>Conselleiro da Presidencia e Administración</p>
<p>Pública</p>
<p>ANEXO I</p>
<p>Descrición dos códigos dos postos</p>
<p>I.-Consellerías.</p>
<p>A consellería á que pertence o posto está definida polos dous primeiros caracteres da columna «CÓDIGO DE POSTO» segundo o seguinte criterio:</p>
<p>AG.-Agricultura, Gandería e Política Agroalimentaria.</p>
<p>CU.-Cultura e Comunicación Social.</p>
<p>ED.-Educación e Ordenación Universitaria.</p>
<p>EF.-Economía e Facenda.</p>
<p>FA.-Familia e Promoción do Emprego, Muller e Xuventude.</p>
<p>IC.-Industria e Comercio.</p>
<p>OT.-Política Territorial, Obras Públicas e Vivenda.</p>
<p>PE.-Pesca, Marisqueo e Acuicultura.</p>
<p>PR.-Presidencia e Administración Pública.</p>
<p>SA.-Sanidade e Servicios Sociais.</p>
<p>Xu.-Xustiza, Interior e Relacións Laborais.</p>
<p>II.-Titulación.</p>
<p>6003.-Segundo convenio.</p>
<p>II.-Observacións.</p>
<p>A02.-A extinguir.</p>
<p>A30.-24 horas semanais.</p>
<p>A86.-Fin de semana.</p>
<p>B09.-Laboral fixo-descontinuo.</p>
<p>D02.-A tempo parcial 9,5 meses.</p>
<p>D03.-A tempo parcial 9 meses.</p>

