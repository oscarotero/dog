---
date: '1999-02-05'
id: 39A6
page: 1
number: 24
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 30 de decembro de 1998, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo do sector do comercio de mobles.
range: Resolución
url: 'https://www.xunta.gal/dog/Publicados/1999/19990205/Anuncio39A6_gl.html'
---
<p>Visto o expediente do convenio colectivo para o sector do comercio de mobles, que tivo entrada nesta delegación provincial o día 23-12-1998, subscrito en representación da parte económica pola Asociación Provincial de Comercio de Muebles, e da parte social, polas centrais sindicais CC.OO., UGT e CIG, o 10-12-1998. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 30 de decembro de 1998.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para o sector de comercio de mobles de Pontevedra</p>
<p>Artigo 1º.-Partes asinantes.</p>
<p>Son partes asinantes do presente convenio as centrais sindicais Confederación Intersindical Galega (CIG), Comisións Obreiras (CC.OO.) e a Unión Xeral de Traballadores (UGT), en representación dos traballadores e a Asociación Provincial de Empresarios do Comercio de Mobles, en representación dos empresarios do sector.</p>
<p>Artigo 2º.-Ámbito territorial.</p>
<p>O presente convenio afectará a tódalas empresas relacionadas coa actividade do comercio de mobles da provincia de Pontevedra.</p>
<p>Artigo 3º.-Ámbito funcional.</p>
<p>O presente convenio regulará as relacións laborais de tódalas empresas e traballadores encadrados no sector de venda de mobles da provincia de Pontevedra.</p>
<p>Artigo 4º.-Ámbito persoal.</p>
<p>O convenio afectará á totalidade do persoal técnico, administrativo, subalterno e obreiro do comercio de mobles.</p>
<p>Artigo 5º.-Efectos económicos.</p>
<p>O presente convenio entrará en vigor ós 20 días da súa sinatura, sen prexuízo da súa publicación no BOP, se ben os seus efectos económicos se retrotraerán ó 1 de xaneiro de 1998.</p>
<p>Artigo 6º.-Duración.</p>
<p>A duración deste convenio será de dous anos, contado a partir do 1 de xaneiro de 1998, finalizando os seus efectos o 31 de decembro de 1999.</p>
<p>Artigo 7º.-Rescisión e revisión.</p>
<p>O convenio poderá rescindirse mediante o aviso previo formulado en tempo e forma, de acordo coa lexislación vixente, cunha antelación dun mes á data de terminación da súa vixencia.</p>
<p>Artigo 8º.-Absorción.</p>
<p>Os aumentos concedidos polo presente convenio absorberán os que por imperativo legal, se impuxeran posteriormente, durante a súa vixencia.</p>
<p>Artigo 9º.-Salarios.</p>
<p>Para o primeiro ano de vixencia do convenio (1-1-1998 ó 31-12-1998) o persoal afectado polo convenio percibirá, con efectos do 1-1-1998, as retri</p>
<p>bucións consignadas na táboa anexa ó convenio, incrementadas, se é o caso, co plus de antigüidade.</p>
<p>Para o segundo ano do convenio (1-1-1999 ó 31-12-1999), incrementarase a táboa salarial anexa ó convenio, vixente o 31-12-1998, no 2,3%, sen prexuízo do establecido na cláusula de revisión salarial.</p>
<p>Artigo 10º.-Revisión salarial.</p>
<p>No caso de que o IPC rexistrase o 31 de decembro de 1998 un incremento respecto ó 31 de decembro de 1997, superior ó 2,8%, o dito exceso servirá de base para a elaboración da táboa salarial do ano 1999.</p>
<p>Para iso, no momento de elabora-la táboa salarial para o ano 1999, procederase a cuantifica-lo dito exceso, calculado sobre os salarios utilizados para realiza-los aumentos pactados para 1998. A cuantificación do dito exceso engadiráselles ós salarios vixentes o 31 de decembro de 1998 e sobre a cantidade resultante calcularanse os incrementos salariais para 1999.</p>
<p>Así mesmo, no caso de que o IPC rexistrase o 31 de decembro de 1999, un incremento respecto do 31 de decembro de 1998 superior ó 2,3% , o dito exceso servirá de base para a negociación do ano 2000.</p>
<p>Para iso, no momento da negociación do convenio colectivo do ano 2000, procederase a cuantifica-lo dito exceso, calculado sobre os salarios utilizados para realiza-los aumentos pactados para 1999. A cuantificación do dito exceso engadiráselles ós salarios vixentes o 31 de decembro de 1999 e sobre a cantidade resultante, calcularanse os incrementos salariais para o ano 2000.</p>
<p>Artigo 11º.-Antigüidade.</p>
<p>Os aumentos periódicos por ano de servicio consistirán en cuadrienios na contía do 5% do salario base correspondente á categoría na que está clasificado.</p>
<p>Artigo 12º.-Gratificacións extraordinarias.</p>
<p>O persoal afectado por este convenio percibirá anualmente tres gratificacións extraordinarias, polo importe dunha mensualidade cada unha, nos meses de marzo (paga de beneficios), xullo e decembro, que se aboarán de acordo co salario do convenio máis antigüidade, se é o caso.</p>
<p>Artigo 13º.-Xornada laboral.</p>
<p>A xornada laboral semanal será de 40 horas de traballo efectivo, en xornada diaria continuada ou partida. Cando por razóns obxectivas sexa necesario, as partes negociarán outros sistemas de cómputo e control, respectándose, en todo caso, o tempo máximo semanal mencionado.</p>
<p>O horario de traballo fixarase en cada empresa, tendo en conta que a prestación de servicios se realizará de luns a sábado pola mañá.</p>
<p>Artigo 14º.-Vacacións.</p>
<p>O persoal afectado polo presente convenio terá dereito a 30 días naturais de vacacións anuais, que se desfrutarán, preferentemente entre os meses de xuño e setembro, ambos inclusive.</p>
<p>Para a elección de quenda por parte dos traballadores, seguirase en cada centro de traballo unha orde rotativa de preferencia, de tal forma que, quen tivo preferencia na elección de quenda o pasado ano, pasa a se-lo último á hora de elixir quenda no presente. Acórdase un aviso previo mínimo de 60 días, para o establecemento da correspondente quenda de vacacións.</p>
<p>Artigo 15º.-Plus de transporte.</p>
<p>Todo o persoal das empresas afectadas por este convenio percibirá un plus de transporte, por día efectivo de traballo (incluído o sábado) de 401 ptas. no primeiro ano de vixencia do convenio (1-1-1998 ó 31-12-1998), e de 410 ptas. no segundo ano (1-1-1998 ó 31-12-1999); será considerado como un concepto extrasalarial para tódolos efectos.</p>
<p>Artigo 16º.-Gratificación especial ós escaparatistas.</p>
<p>O persoal non contratado como escaparatista que, non obstante, realice con carácter normal a función de ornamentación de escaparates nos establecementos, terá dereito, no concepto de gratificación especial, a un plus do 10% do seu salario base.</p>
<p>Artigo 17º.-Condicións máis beneficiosas.</p>
<p>Tendo a consideración de bases mínimas as establecidas neste convenio, serán respectadas as condicións máis beneficiosas que as empresas afectadas polo mesmo tiveran xa concedidas ó seu respectivo persoal.</p>
<p>Artigo 18º.-Roupa de traballo.</p>
<p>As empresas facilitaranlle ó seu persoal dúas vestimentas ó ano, en concepto de uniforme ou útiles de traballo, ou o seu equivalente en metálico, se é o caso.</p>
<p>Artigo 19º.-Licencias.</p>
<p>Os traballadores terán dereito a unha licencia retribuída de ata un máximo de catro días naturais ó ano, por necesidade de atender persoalmente asuntos propios que non admitan demora, téndose en conta para iso os desprazamentos que o traballador teña que facer e as demais circunstancias que no caso concorran.</p>
<p>Esta licencia, demostrada a súa indubidable necesidade, concederase no acto, sen prexuízo, das sancións que poidan imporse ó traballador que alegue causas que resulten falsas, de acordo co establecido ó respecto na actual ordenanza laboral de comercio.</p>
<p>Igualmente, nos casos de morte ou enterramento do cónxuxe, ascendentes, descendentes ou irmáns, así como enfermidade grave de cónxuxe, pais e fillos e parto de esposa, os traballadores terán dereito a</p>
<p>unha licencia retribuída de ata cinco días naturais, téndose en conta para iso os desprazamentos que o traballador teña que realizar e as demais circunstancias que no caso concorran.</p>
<p>Así mesmo, o traballador terá dereito a unha licencia retribuída dun día sen necesidade de ser xustificada. A dita licencia non poderá ser acumulable a períodos vacacionais e deberá ser solicitada cunha antelación de 10 días, polo menos.</p>
<p>Esta última licencia desaparecerá automaticamente do convenio, no suposto de que se produza con carácter xeral e a nivel nacional unha reducción da xornada.</p>
<p>Artigo 20º.-Días 24 e 31 de decembro.</p>
<p>Os traballadores afectados por este convenio desfrutarán de descanso as tardes dos días 24 e 31 de decembro. As citadas tardes consideraranse aboables e non recuperables.</p>
<p>Estas licencias desaparecen automaticamente do convenio, no suposto de que se produza, con carácter xeral e a nivel nacional unha reducción da xornada.</p>
<p>Artigo 21º.-Saídas de viaxe e axudas de custo.</p>
<p>O persoal ó qu ese lle confire algunha comisión de servicios fóra da súa residencia habitual de traballo, terá dereito a que se lle aboen os gastos que tivera efectuado, logo da presentación dos xustificantes correspondentes.</p>
<p>En compensación daqueles gastos que teñan unha xustificación que non resulte posible, o persoal terá dereito ademais, a unha axuda de custo diaria nas seguintes contías:</p>
<p>En desprazamentos por media xornada:</p>
<p>Ano 1998: 307 ptas.</p>
<p>Ano 1999: 314 ptas.</p>
<p>En desprazamentos por xornada completa:</p>
<p>Ano 1998: 483 ptas.</p>
<p>Ano 1999: 494 ptas.</p>
<p>Artigo 22º.-Desconto en compras.</p>
<p>O desconto mínimo nas compras que realice o persoal nas súas respectivas empresas será do 15% sobre o prezo venda ó público, agás nos artigos de oferta ou rebaixa, respectándose as situacións máis favorables que se veñan dando.</p>
<p>Artigo 23º.-Comisión paritaria.</p>
<p>De acordo co establecido no artigo 85 do Estatuto dos traballadores, créase unha comisión paritaria integrada por un presidente, un secretario e dous vocais pola representación dos empresarios e outros dous pola representación dos traballadores, coa asesoría correspondente.</p>
<p>Esta comisión constituirase no prazo dos 15 días seguintes á aprobación do convenio.</p>
<p>Táboa salarial anexa do convenio colectivo de traballo provincial para o sector do comercio de mobles de Pontevedra</p>
<p>Vixencia do 1 de xaneiro de 1998 ó 31 de decembro de 1999.</p>
<table><tbody><tr><td></td></tr>
<tr><td></td></tr>
<tr><td>Categorías</td><td>Salario mensual</td></tr>
<tr><td></td></tr>
</tbody></table>
<table><tbody><tr><td>Grupo I</td></tr>
<tr><td>Encargado</td><td>86.227</td></tr>
<tr><td>Viaxante</td><td>85.377</td></tr>
<tr><td>Dependente</td><td>85.800</td></tr>
<tr><td>Axudante de dependente</td><td>84.951</td></tr>
<tr><td>Traballadores en formación (por 30 horas semanais de traballo efectivo)</td><td>52.353</td></tr>
<tr><td>Grupo II</td></tr>
<tr><td>Oficial administrativo</td><td>85.800</td></tr>
<tr><td>Auxiliar administrativo</td><td>84.858</td></tr>
<tr><td>Aspirante</td><td>84.951</td></tr>
<tr><td>Auxiliar de caixa</td><td>85.377</td></tr>
<tr><td>Grupo III</td></tr>
<tr><td>Delineante</td><td>85.800</td></tr>
<tr><td>Profesional de oficio de 1ª</td><td>85.800</td></tr>
<tr><td>Profesional de oficio de 2ª</td><td>85.377</td></tr>
<tr><td>Mozo especializado</td><td>85.034</td></tr>
<tr><td>Mozo</td><td>84.951</td></tr>
<tr><td>Os choferes percibirán o salario correspondente ás categorías de profesional de oficio de 1ª ou 2ª, de acordo co seu carné de conducir.
Vigo, 10 de decembro de 1998.</td></tr>
</tbody></table>

