---
date: '1999-02-05'
id: 399A
page: 1
number: 24
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 9/1999, do 21 de xaneiro, polo que se declara a urxente ocupación,
  para efectos de expropiación forzosa, polo Concello de Narón (A Coruña), dos
  bens e dereitos necesarios para a realización das obras do proxecto de
  urbanización das rúas Eduardo Pondal, María Pita e Rosalía de Castro
  (Gándara).
range: Decreto
url: 'https://www.xunta.gal/dog/Publicados/1999/19990205/Anuncio399A_gl.html'
---
<p>O Concello de Narón (A Coruña), en sesión celebrada o día 17 de novembro de 1997, aprobou o proxecto de urbanización das rúas Eduardo Pondal, María Pita e Rosalía de Castro (Gándara) e na sesión celebrada o día 18 de decembro de 1997, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. Polo concello foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 6 de novembro de 1998.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 18 de decembro de 1998.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque a execución do proxecto de urbanización do Campo da Festa (Gándara) trae como consecuencia que toda esta zona urbanizada, en proceso de edificación, forme unha valgada con saída natural á rúa Eduardo Pondal que debe discorrer á rede de sumidoiros ata desembocar ó colector xeral da estrada de Gándara. A rede actual, cunha carga de augas pluviais e fecais moi incrementada, vese totalmente insuficiente para alivia-los vertidos polo que se producen inundacións na rúa Eduardo Pondal e se precisa a súa ampliación que permita acometer unha nova canalización a través do sistema viario definido no vixente PXOU ó mesmo tempo que se fai o desenvolvemento urbano desta zona eliminando os fondos de saco que forman as rúas María Pita e Rosalía de Castro, que desembocan na rúa Eduardo Pondal, creándose así unha trama urbana que dea continuidade ó </p>
<p>conxunto de rúas e fundamentalmente e de forma urxente solucione os problemas de vertidos de augas pluviais e fecais.</p>
<p>A competencia para a declaración da urxente ocupación corresponde ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vinteún de xaneiro de mil novecentos noventa e nove,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Narón (A Coruña) para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de urbanización das rúas Eduardo Pondal, María Pita e Rosalía de Castro (Gándara).</p>
<p>Santiago de Compostela, vinteún de xaneiro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>

