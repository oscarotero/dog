---
date: '1996-10-15'
id: AAB6
page: 9
number: 202
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 1 de outubro de 1996 pola que se convocan os cursos básico e medio, de
  linguaxe administrativa galega para o cadro de persoal das corporacións
  locais.
range: Orde
url: 'https://www.xunta.gal/dog/Publicados/1996/19961015/AnuncioAAB6_gl.html'
---
<p>O Estatuto de Autonomía de Galicia, no seu artigo 5.1º dispón, que a lingua propia de Galicia é o galego.</p>
<p>A Lei 3/1983, do 15 de xuño, de normalización lingüística, no seu artigo 4.1º, establece que, «O galego, como lingua propia de Galicia, é lingua oficial das institucións da Comunidade Autónoma, da súa administración, da Administración local e das entidades públicas dependentes da Comunidade Autónoma ...».</p>
<p>A Lei 5/1988, do 21 de xuño, do uso do galego como lingua oficial de Galicia polas entidades locais, no seu artigo 1, dispón: «As convocatorias de sesións, ordes do día, votos particulares, propostas de acordo, dictámes das comisións informativas e actas das entidades locais de Galicia, redactaranse en lingua galega».</p>
<p>E no seu artigo 2º, punto 2.1 di: «Correspóndelle á Xunta de Galicia o impulso do proceso de incorporación da lingua galega na Administración local, moi especialmente a través de programas de formación de funcionarios en lingua galega», e no punto 2.2, estabrece: «Sen prexuízo do parágrafo anterior, a Xunta de Galicia adoptará as medidas oportunas para que nos concursos de acceso de funcionarios á Administración local se garanta o coñecemento da lingua galega».</p>
<p>Así mesmo, a Comisión Coordinardora para a Normalización Lingüística, creada polo Decreto 221/1990, determinou a urxente necesidade de proceder a potencia-la normalización lingüística no eido da Administración local.</p>
<p>A Consellería de Xustiza, Interior e Relacións Laborais, co fin de dar cumprimento a estas disposicións e recomendacións, proseguindo coa súa liña de cooperación coas corporacións locais, coa finalidade de impulsa-la normalización lingüística na Administración local, e como continuación ó plan integral de estudios iniciado en 1990, mediante o que se pretende que en tódalas corporacións locais exista, polo menos, un funcionario que se responsabilice da traducción dos documentos sinalados no artigo 1º da citada Lei 5/1988, convoca ós seguintes cursos de linguaxe administrativa galega.</p>
<p>Por todo isto, en uso das atribucións que teño conferidas,</p>
<p>DISPOÑO:</p>
<p>Artigo 1º</p>
<p>1. A Consellería de Xustiza, Interior e Relacións Laborais convoca, para o ano 1996:</p>
<p>a) Oito cursos de nivel medio para o cadro de persoal dos concellos e deputacións, como continuación ó curso básico convocado en 1995.</p>
<p>Neles poderán participar todos aqueles funcionarios que presten os seus servicios nas corporacións locais e que participasen nos cursos de nivel básico celebrados a finais do pasado ano, obtivesen, no correspondente examen, a cualificación de apto.</p>
<p>b) Seis cursos de nivel básico para o cadro de persoal dos concellos e deputacións.</p>
<p>Poderán participar tódolos funcionarios que presten os seus servicios nas corporacións locais que, ou ben, non superasen as probas realizadas ó remata-los cursos básicos celebrados ata a presente data; ou ben, presten os seus servicios en favor de concellos ou deputacións provinciais galegas e non participasen, ainda, en ningún dos cursos ata agora convocados.</p>
<p>2. Os cursos van dirixidos a formar un funcionario por corporación local, en municipios con menos de 10.000 habitantes; dous funcionarios, en municipios entre 10.000 e 50.000 habitantes; e catro funcionarios, en municipios con máis de 50.000 habitantes de todo o territorio da Comunidade Autónoma galega.</p>
<p>3. A eles poderá asistir, independentemente do disposto no parágrafo anterior e por razóns de eficacia administrativa, o secretario da corporación correspondente.</p>
<p>4. No caso de que soliciten participar nos cursos máis funcionarios dunha mesma corporación, dos sinalados nos parágrafos anteriores, a súa solicitude deberá acompañarse dunha certificación expedida polo secretario xeral, relativa ó acordo da corporación mediante o que se realice a selección daqueles funcionarios que, polos labores que desempeñan, a súa asistencia resulte máis beneficiosa, en favor da entidade local.</p>
<p>5. Os cursos comezarán a partir do mes de outubro de 1996 e rematarán antes do 31 de decembro de 1996.</p>
<p>6. Os cursos celebraránse, en principio, nas seguintes localidades:</p>
<p>-A Coruña:</p>
<p>* A Coruña.</p>
<p>* Santiago de Compostela.</p>
<p>-Lugo:</p>
<p>* Lugo.</p>
<p>-Ourense:</p>
<p>* Ourense.</p>
<p>-Pontevedra:</p>
<p>* Pontevedra.</p>
<p>* Vigo.</p>
<p>Ademais dos cursos sinalados organizarase un curso para o nivel medio en Viveiro (Lugo) e outro en Xinzo de Limia (Ourense).</p>
<p>Realizada a selección dos posibles asistentes, a Consellería de Xustiza, Interior e Relacións Laborais poderá decidi-lo desdobramento dos cursos segundo o número de alumnos, e, igualmente, a súa desaparición ou organización noutra localidade. A asignación ós distintos cursos a faraa a consellería en función das peticións recibidas.</p>
<p>7. Durante a súa celebración realizaranse ademais: sesións conxuntas, seminarios específicos e conferencias nas que intervirán expertos en linguaxe administrativa.</p>
<p>Artigo 2º</p>
<p>O finanzamento destes cursos correrá por conta das aplicacións orzamentarias 13.02.226.06, e 13.02.480.00, programa 353.F, dos orzamentos xerais da Comunidade Autónoma de Galicia para o ano 1996, ata un límite de seis millóns dúascentas oitenta mil pesetas (6.280.000 ptas.) e en cinco millóns de pesetas (5.000.000 de ptas.), respectivamente.</p>
<p>A través da aplicación 13.02.226.06, programa 353.F, aboaranse os gastos que orixine a organización dos cursos; e con cargo á aplicación 13.02.480.0, programa 353.F, os gastos relativos ás axudas que se lles conceden ós alumnos para desprazamentos.</p>
<p>Artigo 3º</p>
<p>1. Os cursos terán unha duración de 75 horas, nas que se inclúen: fase teórica, fase práctica, seminarios e todo tipo de actividades.</p>
<p>2. Os cursos realizaranse en xornadas de tarde.</p>
<p>Artigo 4º</p>
<p>Os programas destes cursos serán os que aprobe a Comisión Coordinadora para a Normalización Lingüística.</p>
<p>Artigo 5º</p>
<p>Ó remata-lo curso realizaranse as probas oportunas. Ó persoal que as supere, tendo en conta ademais o rendemento ó longo do curso, outorgaráselle</p>
<p>unha certificación coa cualificación de apto, expedida, conxuntamente, pola Dirección Xeral de Política Lingüística (Consellería de Educación e Ordenación Universitaria) e pola Dirección Xeral de Xustiza e Administración Local (Consellería de Xustiza, Interior e Relacións Laborais).</p>
<p>Artigo 6º</p>
<p>A Consellería de Xustiza, Interior e Relacións Laborais poderá aboarlles asistencias ós asistentes ós cursos. O pagamento realizaráse unha vez se presenten os oportunos xustificantes.</p>
<p>Artigo 7º</p>
<p>As instancias, segundo o modelo que figura como anexo I a esta disposición, presentaranse no rexistro xeral da Consellería de Xustiza, Interior e Relacións Laborais, na correspondente delegación provincial, ou nalgunha das formas ás que se refire o artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 8º</p>
<p>O prazo de presentación de instancias será de 15 días hábiles, contados a partir do seguinte ó da publicación desta orde no Diario Oficial de Galicia.</p>
<p>Disposicións derradeiras</p>
<p>Primeira.-Facultase o director xeral de Xustiza e Administración Local para dicta-las resolucións necesarias para o desenvolvemento desta orde.</p>
<p>Segunda.-A presente orde entrará en vigor ó día seguinte ó da súa publicación.</p>
<p>Santiago de Compostela, 1 de outubro de 1996.</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>Sr. Director Xeral de Xustiza e Interior</p>
<p>4990</p>

