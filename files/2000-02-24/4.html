---
date: '2000-02-24'
id: 4AFA
page: 2
number: 38
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 10 de febreiro de 2000 pola que se convoca un curso sobre
  medición de ruídos.
range: Resolución
url: 'https://www.xunta.gal/dog/Publicados/2000/20000224/Anuncio4AFA_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 2000, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a realización dun curso sobre medición de ruídos, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivo dota-los policías dunha formación teórico-práctica que lles permita realiza-las súas funcións nos temas de control e medición de ruído nos locais públicos, así como o coñecemento e manexo dos aparellos utilizados nestas funcións.</p>
<p>Destinatarios.</p>
<p>O curso vai dirixido ós membros dos corpos das policías locais de Galicia, e ós membros da Unidade do CNP adscrita á Comunidade Autónoma de Galicia, e no caso de quedaren prazas vacantes, ós membros do Corpo Nacional de Policía e Garda Civil.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertarán neste curso será de 40.</p>
<p>Solicitudes.</p>
<p>1. O persoal que desexe participar neste curso deberá presentar cuberta á máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 8 de marzo, ás 14 horas.</p>
<p>3. As instancias deberán vir asinadas polo xefe do cadro de persoal, ou polo concelleiro de tráfico e seladas; será isto requisito indispensable para ser admitido no curso; o incumprimento deste requisito levará consigo a non admisión no devandito curso.</p>
<p>4. As instancias deberán enviarse á Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Contido e duración.</p>
<p>O curso realizarase en sesións de tarde, de luns a venres, e nel trataranse, entre outros, os seguintes</p>
<p>temas: a) O son. Conceptos xerais e magnitudes fundamentais. b) Audición. O oído humano e as características da audición. c) Medida de niveis sonoros. O decibelio, suma e resta de dB. Diferentes tipos de medicións. d) O ruído e as súas características. Tipos de ruído. Fontes do ruído. e) Índices de valoración do ruído. Curvas de ponderación. Parámetros de medición. Análise en frecuencia. Ordenanzas municipais. f) Aillamento acústico. Lei de masas. Paredes compostas. Illamento mixto. Cálculo do illamento. g) Vibracións. Conceptos xerais. Medida e illamento de vibracións. h) Medicións prácticas de diferentes tipos de ruídos.</p>
<p>Datas.</p>
<p>O curso realizarase en datas do 20 ó 24 de marzo, en horario das 16.30 ás 20.30 horas.</p>
<p>Relación de admitidos.</p>
<p>A relación de admitidos publicarase o día 15 de marzo, no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Lugar.</p>
<p>O curso desenvolverase na sede da Academia Galega de Seguridade, no concello da Estrada.</p>
<p>Certificado de asistencia.</p>
<p>Ó remate do curso entregaráselle un certificado de asistencia, a aquelas persoas que acrediten a súa participación continuada.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>A Estrada, 10 de febreiro de 2000.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

