---
date: '1998-06-17'
id: D8C6
page: 6
number: 115
agency: CONSELLERÍA DE MEDIO AMBIENTE
section: I. DISPOSICIÓNS XERAIS
title: >-
  Orde do 12 de xuño de 1998 pola que se crea o Rexistro de Proxectos de
  Ordenación e Plans Técnicos de Xestión de Montes.
range: Orde
url: 'https://www.xunta.gal/dog/Publicados/1998/19980617/AnuncioD8C6_gl.html'
---
<p>A Lei de montes do 8 de xullo de 1957 e o seu regulamento aprobado por Decreto 485/1962, do 22 de febreiro, prevén a posibilidade de realización de proxectos de ordenación e plans técnicos de xestión en montes. Posteriormente, estes proxectos de ordenación e os plans técnicos de xestión foron obxecto de regulación nas ordes do 29 de decembro de 1970 e 29 de xullo de 1971 do Ministerio de Agricultura, aínda vixentes. A raíz da aprobación do Estatuto de autonomía para Galicia e en virtude do seu artigo 27.10º, é competencia exclusiva da Comunidade Autónoma o desenvolvemento normativo en materia de montes e aproveitamentos forestais.</p>
<p>A concorrencia de determinadas circunstancias como son a natureza dos proxectos de ordenación e dos plans técnicos de xestión como medios de planificación dos montes; a finalidade perseguida para unha óptima xestión forestal; o interese crecente demostrado polas comunidades de montes veciñais en man común á hora de elaboralos, e a vixente normativa fiscal en canto ás exencións de que son obxecto os propietarios dos montes con proxectos de ordenación e plans técnicos de xestión, aconsellan a creación dun Rexistro de Montes suxeitos a proxectos de ordenación e plans técnicos de xestión.</p>
<p>A súa creación permitiría por unha parte centraliza-la información sobre os montes que teñen proxectos de ordenación e plans técnicos de xestión, como medio para articular unha política axeitada e realista de xestión das propiedades forestais e un máis áxil e mellor servicio ós seus titulares e, por outra banda, facilita-la expedición das certificacións oportunas para acreditala aprobación dos ditos plans.</p>
<p>Na súa virtude, facendo uso das competencias que lle están atribuídas, esta consellería,</p>
<p>DISPÓN</p>
<p>Artigo 1º</p>
<p>Créase o Rexistro de Proxectos de Ordenación e Plans Técnicos de Xestión de Montes da Comunidade Autónoma de Galicia, que quedará adscrito á Dirección Xeral de Montes e Medio ambiente Natural da Consellería de Medio Ambiente.</p>
<p>Artigo 2º</p>
<p>Este rexistro terá por obxecto a inscrición de tódolos proxectos de ordenación e plans técnicos de xestión de montes aprobados pola Consellería de Medio Ambiente.</p>
<p>Artigo 3º</p>
<p>O rexistro será público e gratuito en canto se refira á inscrición e exame do seu contido.</p>
<p>Artigo 4º</p>
<p>O asentamento que se practique no rexistro deberá conte-los seguintes datos:</p>
<p>Nome do monte.</p>
<p>Situación xeográfica.</p>
<p>Superficie.</p>
<p>Titular.</p>
<p>Proxecto ou plan.</p>
<p>Data de aprobación e vixencia.</p>
<p>Outros datos relativos ó plan-especies incluídas e quendas.</p>
<p>Nº de expediente que estará integrado polos seguintes díxitos: código da provincia e número correlativo á súa data de presentación.</p>
<p>Artigo 5º</p>
<p>O prazo para practica-la inscrición non excederá dos 15 días seguintes á aprobación, mediante resolución da Dirección Xeral de Montes e Medio Ambiente Natural, do proxecto de ordenación ou plan técnico de xestión.</p>
<p>Artigo 6º</p>
<p>O acceso, para os efectos de expedición de certificacións polo rexistro, realizarase mediante instancia dirixida ó director xeral de Montes e Medio Ambiente Natural, ou ben directamente empregando os modelos normalizados que para tal efecto se faciliten no rexistro.</p>
<p>Artigo 7º</p>
<p>As certificacións serán emitidas polo responsable do rexistro e a súa expedición estará suxeita ás normas establecidas na Lei de taxas, prezos e exaccións reguladoras da Comunidade Autónoma.</p>
<p>Disposición transitoria</p>
<p>Os proxectos de ordenación e plans técnicos de xestión aprobados con anterioridade á presente orde poderán inscribirse no rexistro no prazo dun ano a partir da entrada en vigor desta.</p>
<p>Disposicións derradeiras</p>
<p>Primeira.-Facúltase a Dirección Xeral de Montes e Medio Ambiente Natural, para dictar cantas disposicións cumpran para a aplicación do disposto nesta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 12 de xuño de 1998.</p>
<p>Carlos del Álamo Jiménez</p>
<p>Conselleiro de Medio Ambiente</p>
<p>5707</p>

