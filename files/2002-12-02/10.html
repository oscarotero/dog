---
date: '2002-12-02'
id: 1A7DE
page: 16
number: 232
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 326/2002, do 14 de novembro, polo que se aproba a modificación do
  escudo do Concello de Calvos de Randín (Ourense).
range: Decreto
url: 'https://www.xunta.gal/dog/Publicados/2002/20021202/Anuncio1A7DE_gl.html'
---
<p>O Concello de Calvos de Randín, considerou conveniente organizar correctamente o seu emblema municipal para perpetualo con simboloxía adecuada e conforme as normas da heráldica. Para iso, e de acordo coas facultades que lle confiren as disposicións legais vixentes, elevou o informe histórico-heráldico, coa correspondente solicitude de modificación do escudo, para a aprobación definitiva do mesmo.</p>
<p>A competencia exclusiva en materia de adopción, modificación ou rehabilitación dos emblemas heráldicos e bandeiras dos concellos e doutras entidades locais, correspóndelle á Comunidade Autónoma galega, segundo o disposto polo artigo 27.2º do Estatuto de autonomía de Galicia.</p>
<p>O expediente tramitouse conforme as normas de procedemento establecidas na Lei 7/1985, do 2 de abril, reguladora das bases de réxime local; Lei 5/1997, do 22 de xullo, de Administración local de Galicia; no Regulamento de organización, funcionamento e réxime xurídico das corporacións locais, aprobado polo R.D. 2568/1986, do 28 de novembro; e máis no Decreto 369/1998, do 10 de decembro, polo que se regula a composición e funcións da Comisión de Heráldica da Xunta de Galicia.</p>
<p>Na súa virtude, visto o informe emitido pola Comisión de Heráldica da Xunta de Galicia, e por proposta do conselleiro de Xustiza, Interior e Relacións Labo</p>
<p>rais e logo de deliberación do Consello da Xunta de Galicia na súa reunión do día catorce de novembro de dous mil dous,</p>
<p>DISPOÑO:</p>
<p>Artigo único.-Aproba-la modificación do escudo do Concello de Calvos de Randín (Ourense), que figura como anexo, organizado do seguinte xeito: de sinople (verde), unha torre de ouro (amarelo), acompañada de seis bezantes do mesmo. Ó timbre, a coroa real pechada.</p>
<p>Santiago de Compostela, catorce de novembro de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

