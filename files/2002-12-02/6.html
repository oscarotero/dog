---
date: '2002-12-02'
id: 1A7CE
page: 16
number: 232
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 324/2002, do 22 de novembro, polo que se dispón a urxente ocupación
  dos bens e dereitos afectados pola execución das obras do proxecto sectorial
  Parque Arqueolóxico da Arte Rupestre (Campo Lameiro, Pontevedra).
range: Decreto
url: 'https://www.xunta.gal/dog/Publicados/2002/20021202/Anuncio1A7CE_gl.html'
---
<p>O Consello da Xunta de Galicia, na súa reunión do día 26 de xullo de 2001, acordou declara-lo proxecto sectorial Parque Arqueolóxico da Arte Rupestre (Campo Lameiro, Pontevedra), como de incidencia supramunicipal para os efectos previstos na Lei 10/1995, do 23 de novembro, de ordenación do territorio de Galicia.</p>
<p>O Consello da Xunta de Galicia, na súa reunión do día 18 de xullo de 2002, acordou aprobar definitivamente o referido proxecto sectorial e declara-la súa utilidade pública para os efectos previstos na Lei 10/1995, de ordenación do territorio.</p>
<p>O Consello da Xunta de Galicia, na súa reunión do día 17 de outubro de 2002, acordou declara-la prevalencia da utilidade pública do proxecto Parque</p>
<p>Arqueolóxico da Arte Rupestre (Campo Lameiro, Pontevedra) sobre os montes veciñais en man común de Paredes e Praderrei, pertencentes ás comunidades de montes dos mesmos nomes, do concello de Campo Lameiro.</p>
<p>Con data 17 de outubro de 2002 procedeuse ó trámite de información pública da relación de propietarios, dereitos e bens que é preciso ocupar para a execución das obras do citado proxecto, sen que se presentara ningunha reclamación.</p>
<p>A Lei 7/1998, do 30 de decembro, de medidas tributarias, de réxime orzamentario, función pública e xestión, na súa disposición adicional segunda declara de utilidade pública as infraestructuras, dotacións e instalacións dos plans e proxectos sectoriais que o Consello da Xunta de Galicia aprobe conforme o procedemento sinalado na Lei 10/1995, do 23 de febreiro, de ordenación do territorio de Galicia. Polo tanto, ó abeiro do disposto nesta lei, no suposto presente, concorre unha causa de utilidade pública que lexitima a expropiación de conformidade co previsto no artigo 9 da Lei de expropiación forzosa.</p>
<p>Igualmente, a disposición adicional segunda da Lei 7/1998, establece que a aprobación definitiva dun proxecto sectorial de incidencia supramunicipal, en atención á importancia e transcendencia das actuacións recollidas nel, permite que se acuda ó procedemento de urxencia regulado polo artigo 52 da Lei de expropiación forzosa. Para que tal efecto se produza cómpre que o promotor do proxecto solicitase expresamente a declaración de urxente ocupación e que se formulase relación detallada dos bens e dereitos afectados pola expropiación. Ámbalas dúas circunstancias producíronse, polo que hai que entender que se integraron tódolos orzamentos legalmente esixibles para que a expropiación se poida tramitar polo procedemento de urxencia.</p>
<p>Por iso, unha vez sometido ó trámite preceptivo de información pública e en aplicación do artigo 28.2º do Estatuto de autonomía para Galicia e dos artigos 10 e 52 da Lei de expropiación forzosa, en relación co disposto na disposición adicional segunda da Lei 7/1998, do 30 de outubro, por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia na súa reunión do día vintedous de novembro de dous mil dous,</p>
<p>DISPOÑO:</p>
<p>Artigo único.-Declárase a urxente ocupación dos bens e dereitos necesarios, e que se concretan no expediente administrativo instruído, para efectos de expropiación no proxecto sectorial Parque Arqueolóxico da Arte Rupestre (Campo Lameiro, Pontevedra).</p>
<p>Santiago de Compostela, vintedous de novembro de dous mil dous.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura,</p>
<p>Comunicación Social e Turismo</p>

