---
date: '2020-10-28'
id: G0598-231020-0001
page: 42871
number: 217
agency: 'Consellería de Cultura, Educación e Universidade'
section: III. Outras disposicións.
title: >-
  RESOLUCIÓN do 22 de outubro de 2020, da Secretaría Xeral de Educación e
  Formación Profesional, pola que se adía a celebración de eleccións para a
  renovación dos membros dos consellos escolares de centros docentes sostidos
  con fondos públicos.
range: Resolución
url: >-
  https://www.xunta.gal/dog/Publicados/2020/20201028/AnuncioG0598-231020-0001_gl.html
---
<p>A Lei orgánica 2/2006, do 3 de maio, de educación (LOE), modificada pola Lei orgánica 8/2013, do 9 de decembro, para a mellora da calidade educativa, establece que as administracións educativas garantirán a intervención da comunidade educativa no control e xestión dos centros sostidos con fondos públicos a través do Consello Escolar.</p>
    <p>Por corresponder no curso 2020/21 a renovación dos consellos escolares dos centros docentes sostidos con fondos públicos, publicouse no <em>Diario Oficial de Galicia</em> en data do 8 de outubro de 2020 a Resolución do 30 de setembro de 2020, da Secretaría Xeral de Educación e Formación Profesional, pola que se establece o calendario para a celebración de eleccións de membros dos consellos escolares de centros docentes sostidos con fondos públicos, fixando as datas para a elección dos representantes dos distintos sectores da comunidade educativa no consello escolar e ditando instrucións para o seu desenvolvemento.</p>
    <p>A situación derivada do empeoramento da crise sanitaria xerada pola pandemia do COVID-19 levou ás autoridades sanitarias a ditar a Orde do 21 outubro de 2020 pola que se establecen medidas de prevención específicas como consecuencia da evolución da situación epidemiolóxica derivada do COVID-19 na Comunidade Autónoma de Galicia. </p>
    <p>Neste contexto, coa finalidade de preservar a saúde das persoas e evitar aglomeracións faise necesario o adiamento da convocatoria de eleccións a consello escolar de centros docentes sostidos con fondos públicos.</p>
    <p>En consonancia con todo o anterior, esta Secretaría Xeral,</p>
    <h2>RESOLVE:</h2>
    <p>Primeiro</p>
    <p>O obxecto desta resolución é adiar a celebración das eleccións para a renovación de membros do consello escolar dos centros docentes sostidos con fondos públicos e flexibilizar as datas para a primeira constitución do consello escolar no novo centro que iniciou o seu funcionamento no curso 2020/21. </p>
    <p>Segundo </p>
    <p>Adiase a celebración das eleccións para a renovación dos representantes dos distintos sectores da comunidade educativa no consello escolar dos centros sostidos con fondos públicos.</p>
    <p>Terceiro</p>
    <p>Flexibilízanse as datas de realización das eleccións para a primeira constitución do consello escolar do CEIP Novo Mesoiro (15033228) co fin de garantir a seguridade dos participantes no proceso e evitar posibles aglomeracións de personas. As datas serán as que determine a Xefatura Territorial.</p>
    <p>Durante todo o procedemento respectaranse as medidas de prevención e hixiene recollidas no protocolo de adaptación ao contexto da COVID-19 nos centros de ensino non universitario de Galicia para o curso 2020/21, ou calquera outra medida establecida para os centros educativos.</p>
    <p>Cuarto</p>
    <p>Para dar cobertura ás vacantes que se puidesen ter producido ata a celebración das eleccións para a renovación dos representantes dos distintos sectores da comunidade educativa no consello escolar seguirase o establecido no artigo 55 do Decreto 92/1988, do 28 de abril, polo que se regulan os órganos do goberno dos centros públicos de ensino non universitario.</p>
    <p>Santiago de Compostela, 22 de outubro de 2020</p>
    <footer><p>José Luís Mira Lema<br>Secretario xeral de Educación e Formación Profesional</p></footer>

