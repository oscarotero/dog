---
date: '2000-03-03'
id: 5E0E
page: 2
number: 44
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 25 de febreiro de 2000 pola que se convocan bolsas para a realización
  dos traballos de recolleita da toponimia de Galicia.
range: Orde
url: 'https://www.xunta.gal/dog/Publicados/2000/20000303/Anuncio5E0E_gl.html'
---
<p>A transformación demográfica e a progresiva desaparición dos modos de vida tradicionais ameazan gravemente a conservación do riquísimo patrimonio toponímico galego. Boa parte dos topónimos menores só teñen vida na fala ou na memoria de persoas de idade e non é esaxerado dicir que con cada persoa que morre ou abandona o campo morren tamén ducias de topónimos, moitos deles de alto interese científico e todos de enorme valor como patrimonio cultural de Galicia.</p>
<p>Por outra banda, a necesidade de nomear adecuadamente todos e cada un dos accidentes topográficos, tanto na elaboración de cartografía, coma na elaboración de materiais doutro tipo por parte das distintas administracións públicas, xustifican sobradamente que se acometa a recolleita sistemática de toda a toponimia galega, para a súa catalogación, procesamento informático e normalización.</p>
<p>Este é o obxecto da presente convocatoria de bolsas, coas que a Xunta de Galicia pretende aborda-la segunda fase dos traballos de recuperación da toponimia, unha vez que o nomenclátor das entidades de poboación está practicamente rematado, na falta soamente do dictame dalgúns concellos da provincia da Coruña.</p>
<p>Por todo isto, en uso das facultades que teño atribuídas e para a debida aplicación dos créditos orzamentarios para o fin para os que foron establecidos,</p>
<p>DISPOÑO:</p>
<p>Artigo 1º</p>
<p>Convócanse cinco bolsas para a realización dos traballos de recolleita da toponimia de Galicia, de acordo coas estipulacións que se conteñen no anexo I desta orde.</p>
<p>Artigo 2º</p>
<p>O importe total das bolsas non poderá supera-los 10.000.000 de pesetas, dotados na aplicación orzamentaria 04.09.353C.480.1 (código do proxecto: 04.00.425) dos orzamentos xerais da Comunidade Autónoma para o ano 2000.</p>
<p>Artigo 3º</p>
<p>O incumprimento total ou parcial de calquera das condicións establecidas nesta orde constituirá causa determinante de revogación da bolsa e do seu reintegro polo bolseiro, segundo o disposto no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, de acordo coa redacción dada pola Lei 8/1999, do 30 de decembro, de medidas fiscais e orzamentarias e de función pública e actuación administrativa.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de febreiro de 2000.</p>
<p>Jaime Pita Varela</p>
<p>Conselleiro da Presidencia e Administración Pública</p>
<p>ANEXO I</p>
<p>Bases</p>
<p>Primeira.-Obxecto.</p>
<p>Convócanse cinco bolsas para a realización de traballos de recolleita sobre o terreo e posterior tratamento informático da microtoponimia de Galicia, baixo a dirección da Comisión de Toponimia da Xunta de Galicia.</p>
<p>Como fase previa, prevese un curso de formación, orientado a capacita-los seleccionados para realizaren o traballo encomendado.</p>
<p>Segunda.-Contía das bolsas, duración e aboamento.</p>
<p>O importe total das bolsas non pode supera-los 10.000.000 de pesetas, dotados na aplicación orzamentaria 04.09.353C.480.1 (código do proxecto: 04.00.425) dos orzamentos xerais da Comunidade Autónoma para o ano 2000.</p>
<p>A dotación económica de cada bolsa é de 2.000.000 de pesetas, para o período comprendido entre o 1 de maio e o 31 de decembro de 2000, a razón de 250.000 ptas. mensuais, das que se descontarán as cantidades que cumpran en concepto de IRPF. Na cantidade van incluídos os gastos que se orixinen por desprazamentos, manutención e aloxamento.</p>
<p>O aboamento farase unha vez recibida na consellería a certificación dos directores do proxecto que acredite a realización dos traballos encomendados.</p>
<p>No último aboamento, os bolseiros farán unha declaración de que durante o período da bolsa non recibiron ningunha outra axuda coa mesma finalidade.</p>
<p>As bolsas son prorrogables, sempre que exista crédito orzamentario para iso.</p>
<p>A Consellería da Presidencia e Administración Pública subscribiralles ós bolseiros unha póliza de seguro de asistencia sanitaria e accidentes.</p>
<p>Terceira.-Requisitos dos aspirantes.</p>
<p>Poderán optar á bolsa tódolos cidadáns da Unión Europea, maiores de idade e con plena capacidade de obrar, que reúnan os seguintes requisitos:</p>
<p>a) Seren licenciados universitarios na especialidade de filoloxía galega, filoloxía hispánica (subsección galego-portugués), filoloxía románica (especialidade galaico-portugués) ou traducción (con galego como lingua A).</p>
<p>b) Non seren traballadores por conta propia ou allea, nin recibiren remuneración de ningún tipo ou gozaren dunha bolsa ou axuda similar.</p>
<p>c) Disporen de vehículo e posuíren carné de conducir.</p>
<p>Cuarta.-Solicitudes. Prazo e documentos que cómpre presentar.</p>
<p>As solicitudes dirixiranse ó conselleiro da Presidencia e Administración Pública, de acordo co modelo do anexo, e pódense presentar no rexistro xeral da Xunta de Galicia (San Caetano, Santiago de Compostela), nos das delegacións provinciais da Consellería da Presidencia e Administración Pública, ou de calquera das formas que prevé o artigo 38.4º da Lei de réxime xurídico das administracións públicas e do procedemento administrativo común.</p>
<p>O prazo de presentación de solicitudes é de 15 días naturais, contados a partir do seguinte ó da publicación desta orde no Diario Oficial de Galicia.</p>
<p>Xunto coa solicitude, os aspirantes deberán presentar:</p>
<p>a) Fotocopia compulsada do DNI</p>
<p>b) Datos académicos, que consistirán en:</p>
<p>-Certificación académica completa, na que se detallen as cualificacións obtidas.</p>
<p>-Nota media da licenciatura, que se calculará dividindo o total de puntos polo número de convocatorias e tendo en conta que aprobado vale 1 punto, notable 2 puntos, sobresaliente 3 puntos e matrícula de honra 4 puntos.</p>
<p>-Fotocopia do título correspondente ou, no seu defecto, xustificación do pagamento dos dereitos de expedición.</p>
<p>c) Currículum vitae, con indicación dos estudios, actividades, publicacións e outros méritos, acompañado da documentación acreditativa dos méritos alegados.</p>
<p>d) Declaración xurada de non desempeñar unha actividade profesional remunerada por conta propia ou allea, nin gozar de bolsas ou axudas equiparables á convocada.</p>
<p>Unha vez comprobado que tódalas solicitudes reúnen os requisitos establecidos, exporase no taboleiro de anuncios da Consellería da Presidencia e Administración Pública unha resolución coa lista de admitidos e excluídos, indicando, se é o caso, as causas de exclusión. Contra a dita resolución, os interesados poderán formular reclamacións, para emendar erros e faltas de documentos, no prazo de dez días naturais a partir da publicación da resolución. Se transcorrido este prazo, algún dos solicitantes non corrixiu as causas de exclusión, procederase a declaralo desistido da súa petición, nos termos previstos no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Quinta.-Comisión de selección.</p>
<p>Para a adxudicación das bolsas créase unha comisión de selección integrada polos seguintes membros:</p>
<p>a) Presidente: o secretario xeral da Consellería da Presidencia e Administración Pública.</p>
<p>b) Vocais: tres membros da Comisión de Toponimia da Xunta de Galicia, designados polo conselleiro da</p>
<p>Presidencia e Administración Pública, por proposta da Comisión de Toponimia.</p>
<p>c) Secretario: o xefe do Servicio de Traducción e secretario da Comisión de Toponimia.</p>
<p>Sexta.-Criterios de selección.</p>
<p>Para a selección dos bolseiros, a comisión de selección terá en conta:</p>
<p>a) O expediente académico, considerando a nota media na licenciatura. Puntuación máxima neste epígrafe: 4 puntos.</p>
<p>b) Os méritos alegados polos aspirantes. Puntuación máxima neste epígrafe: 4 puntos.</p>
<p>A comisión realizará unha preselección, cos doce aspirantes que acaden unha mellor valoración nesta fase, cos que manterá unha entrevista, que se puntuará ata un máximo de 4 puntos e que servirá de base para efectua-la selección definitiva dos cinco beneficiarios das bolsas convocadas.</p>
<p>Os restantes sete aspirantes non seleccionados serán propostos para incorparse a unha lista para posibles suplencias, elaborada de acordo coa puntuación acadada.</p>
<p>A comisión de selección elevará ó conselleiro da Presidencia e Administración Pública, para que resolva, unha proposta de aspirantes seleccionados e de aspirantes suplentes.</p>
<p>Sétima.-Resolución.</p>
<p>A resolución destas bolsas corresponde ó conselleiro da Presidencia e Administración Pública, quen resolverá no prazo máximo de 45 días naturais, contados desde o día seguinte ó da publicación desta convocatoria.</p>
<p>A resolución publicarase no taboleiro de anuncios da Consellería da Presidencia e Administración Pública e incluirá os adxudicatarios das bolsas e mailos suplentes.</p>
<p>A resolución porá fin á vía administrativa e contra ela poderá interporse potestativamente recurso de reposición perante o mesmo órgano, no prazo dun mes contado a partir do día seguinte ó da súa notificación ou recurso contencioso-administrativo perante o Tribunal Superior de Xustiza de Galicia, no prazo de dous meses contados a partir do día seguinte ó da súa notificación.</p>
<p>Oitava.-Réxime de colaboración.</p>
<p>A condición de bolseiro non xerará unha relación laboral ou administrativa coa Xunta de Galicia.</p>
<p>Os aspirantes seleccionados incorporaranse, trala aceptación da bolsa, no prazo de tres días naturais desde a notificación do seu outorgamento. No caso de que un adxudicatario, por calquera motivo, non poida presta-la súa colaboración, será substituído polo seguinte por orde de puntuación.</p>
<p>Os bolseiros desenvolverán o seu labor nos lugares onde os directores do proxecto establezan, que serán os distintos puntos do territorio onde se vaian realiza-las enquisas, e mailas dependencias do Instituto da Lingua Galega, onde se instalarán os equipamentos informáticos para o tratamento da información recollida.</p>
<p>Novena.-Extinción anticipada da bolsa.</p>
<p>No caso de incumprimento das tarefas de colaboración ou de que se dean os supostos dos puntos 7 e 9 do artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia,</p>
<p>de acordo coa redacción dada pola Lei 8/1999, do 30 de decembro, a Consellería da Presidencia e Administración Pública poderá, por proposta dos directores do proxecto e despois de escoita-lo interesado, extingui-la bolsa concedida e atribuírlla ó aspirante que ocupe o primeiro lugar en orde de puntuación ó remate do proceso de selección.</p>

