---
date: '2002-07-05'
id: D456
page: 10
number: 129
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 1 de xullo de 2002 pola que se convocan axudas á renovación da flota e
  á modernización dos buques pesqueiros e se modifica a Orde do 14 de xullo de
  2000.
range: Orde
url: 'https://www.xunta.gal/dog/Publicados/2002/20020705/AnuncioD456_gl.html'
---
<p>A Orde do 14 do xullo do 2000, pola que se establecen as bases e condicións e se regula o procedemento de concesión de axudas á renovación da flota e á modernización dos buques pesqueiros, prevé a existencia de convocatorias, que se rexerán polas bases e condicións establecidas nela.</p>
<p>Por medio desta disposición procédese tamén a efectuar unha modificación da orde indicada, que non afecta o contido esencial dela, orientándose as modificacións ó establecemento máis rigoroso na forma de realización das obras, acorde ca execución orzamentaria, e a establecer uns requisitos máis rigorosos no ámbito da seguridade da vida humana no mar.</p>
<p>Para tal obxecto, esta consellería</p>
<p>DISPÓN:</p>
<p>Artigo 1º.-Convocatoria das axudas.</p>
<p>Convócanse axudas á renovación da flota e á modernización dos buques pesqueiros, que se rexerán polas bases e condicións e de acordo co procedemento establecido na Orde do 14 de xullo de 2000 (DOG do 2 de agosto de 2000), sendo o prazo de presentación de solicitudes, de acordo co artigo 12 dela, de vinte días hábiles contados a partir do seguinte ó da publicación desta convocatoria.</p>
<p>Artigo 2º.-Crédito orzamentario.</p>
<p>As subvencións concédense con cargo ó exercicio do ano 2002.</p>
<p>As axudas concederanse con cargo á aplicación orzamentaria 12.03.723A.770.0 do estado de gastos dos orzamentos xerais da Comunidade Autónoma para o ano 2002 e cun importe desta anualidade de 32.016.413 euros.</p>
<p>Artigo 3º.-Modificación da Orde do 14-7-2000.</p>
<p>A) Modifícanse os seguintes artigos da Orde do 14 de xullo de 2000, que quedarán redactados da seguinte maneira:</p>
<p>«Artigo 4º.-Crédito orzamentario.</p>
<p>As subvencións concedénse con cargo as aplicacións orzamentarias que en cada un dos anos de vixencia do actual programa operativo IFOP 2000-2006 sinale a correspondente Lei de orzamentos xerais da Comunidade Autónoma.</p>
<p>A convocatoria anual poderase facer no exercicio orzamentario anterior, rexida polas bases e condicións establecidas nesta orde e axustándose ó disposto para a tramitación anticipada de expedientes de gasto; e sen perxuízo da posibilidade de máis dunha convocatoria anual.</p>
<p>As axudas financiaranse con cargo ós fondos do IFOP e do Estado membro.</p>
<p>Artigo 17º.-Realización das obras e garantías.</p>
<p>As obras, tanto polo que respecta á renovación como á modernización, deben estar totalmente concluídas dentro do prazo que se sinale na correspondente resolución de concesión da axuda, que non será inferior a doce meses desde a concesión dela no caso das novas construccións, e en todo caso, dentro do exercicio orzamentario correspondente á concesión para as modernizacións.</p>
<p>No caso de expedientes plurianuais os requisitos establecidos nos artigos 24 puntos d) e e) e 25, f) deberán cumprirse no momento de procederse ó pagamento final.</p>
<p>O incumprimento de calquera das condicións establecidas nos parágrafos anteriores levará aparellada a perda do dereito á subvención, salvo causa de forza maior debidamente acreditada e non imputable ó beneficiario e sempre tendo en conta o previsto no artigo 7º.</p>
<p>En tódolos expedientes e para garanti-lo bo fin do investimento e ata o cumprimento deste, deberase constituír un depósito ou aval do importe do catro por cento do investimento subvencionable, debidamente achegado ante a Caixa Xeral de Depósitos da Consellería de Economía e Facenda, e que deberá estar formalizado no momento da aceptación da axuda.</p>
<p>Só os buques xa construídos ou as obras rematadas dentro do prazo indicado no parágrafo anterior quedarán exonerados da obriga citada.</p>
<p>A non realización das obras con tódolos requisitos da resolución de concesión dará lugar á perda da garantía, e sen prexuízo do indicado no parágrafo terceiro deste artigo».</p>
<p>B) Inclúese un novo artigo na Orde do 14 de xullo do 2000, co seguinte texto:</p>
<p>Artigo 24º bis.-Outros requisitos.</p>
<p>Para o pagamento da axuda deberá estar adecuadamente xustificado, a criterio da Dirección Xeral de Estructuras e Mercados da Pesca, o cumprimento dos seguintes requisitos:</p>
<p>a) Tódolos buques que, a teor da súa actividade, se afasten nalgún momento máis de 150 millas náuticas da costa, deberán ir provistos de traxes de supervivencia para tódolos tripulantes.</p>
<p>b) A matrícula e folio dos buques debe estar pintada o máis alto posible sobre as amuras, sobre fondo branco ou negro, e con aqueles na cor contraria.</p>
<p>Así mesmo, para os buques de tódalas flotas excluída a artesanal, o indicativo radio internacional e o número de folio deben estar pintados na parte superior da ponte na cor que faga contraste, de maneira que poida distinguirse con claridade desde o aire.</p>
<p>c) O buque debe estar dotado do Plan de Prevención de Riscos Laborais.</p>
<p>d) Tódalas novas construccións deben ir dotadas do sistema mundial de socorro e seguridade marítima -SMSSM.</p>
<p>e) Os buques aportados como baixa para unha nova construcción dun barco da flota pesqueira artesanal -de menos de 12 metros de eslora total-, deberanse materializar mediante o despezamento ou procedemento substitutorio, e isto deberá constar reflectido na folla de asento».</p>
<p>C) Fanse modificacións parciais, en dous artigos da Orde do 14-7-2000, no seguinte sentido.</p>
<p>Artigo 9º, parágrafo segundo.</p>
<p>Substitúese a referencia a «barcos de máis de quince anos» pola seguinte «barcos de máis de dez anos».</p>
<p>Artigo 15º.1.A.</p>
<p>Engádese un novo punto co seguinte texto:</p>
<p>f) Declaración responsable de que o proxecto recolle os requisitos de seguridade establecidos no artigo 24º bis.</p>
<p>Disposición transitoria</p>
<p>Nesta convocatoria, o prazo establecido no artigo 15 da Orde do 14-7-2000 para a presentación da documentación queda establecido en 35 días hábiles.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de xullo de 2002.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

