---
date: '2023-03-24'
id: V0653-030323-0003
page: 20184
number: 59
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 17 de febreiro de 2023, da Xefatura Territorial de Ourense, pola
  que se conceden as autorizacións administrativas previa e de construción e se
  declaran, en concreto, de utilidade pública, para os efectos da urxente
  ocupación, as instalacións eléctricas no concello de Ribadavia (expediente
  IN407A 2022/163-3).
range: Resolución
url: >-
  https://www.xunta.gal/dog/Publicados/2023/20230324/AnuncioV0653-030323-0003_gl.html
---
<p>Examinado o expediente instruído por solicitude de UFD Distribución Electricidad, S.A. sobre as autorizacións administrativas previa e de construción e a declaración, en concreto, de utilidade pública das instalacións eléctricas que a seguir se describen:</p>
    <p>Solicitante: UFD Distribución Electricidad, S.A.</p>
    <p>Domicilio social: avenida de América, 38, 28028 Madrid.</p>
    <p>Denominación: regulamentación LMTA CAS802, a 20 kV, entre os apoios 39 e 40 (Ribadavia).</p>
    <p>Situación: San Cristovo, concello de Ribadavia.</p>
    <p>Orzamento: 11.767,05 €.</p>
    <p>Características principais do proxecto de execución, que foi asinado polo enxeñeiro técnico industrial Antonio Javier Sabín Vázquez, colexiado núm. 2233 do Coeticor, o 17.9.2021.</p>
    <p>• Substitución do apoio núm. 40, tipo compás e cruceta lira, por novo apoio C-18/3000-D15 (disposición en bandeira), para garantir distancias regulamentarias, así como o cambio do condutor LA-110 nos vans afectados, e nova E/S no CT San Cristovo (32CO11). Substitución dos condutores de tipo RHZ1-3x(1x240) existentes entre apoio a retirar e as celas do citado CT.</p>
    <p>• Recuamento do apoio núm. 39 existente de tipo HV 12/2A-LIRA-CS para desprazalo fóra da zona de servidume do regato do Pontellón, mediante a instalación dun novo apoio de celosía metálica.</p>
    <p>A información pública do proxecto foi realizada mediante o Acordo desta xefatura territorial do 7.10.2022, que foi inserido no DOG do 31.10.2022 e no xornal La Región de Ourense do 12.10.2022, o proxecto tamén estivo en exposición pública nesta xefatura territorial e no portal de transparencia desta vicepresidencia durante o prazo regulamentario.</p>
    <p>Dentro do prazo establecido para iso foron presentadas alegacións por Matilde Alfaro Pérez. Nelas realiza diversas consideracións sobre a localización dos apoios núm. 39 e 40 e conclúe solicitando que a instalación se realice de forma soterrada para evitar prexuízos ao predio afectado, debido á súa natureza urbana. Na contestación a estas alegacións, o promotor xustifica o cambio de localizacións proxectadas dos apoios. No caso do apoio núm. 39, débese ao recuamento dun leito fluvial exixido pola Confederación Hidrográfica Miño-Sil. No caso do apoio núm. 40, débese á exixencia de manter a distancia regulamentaria cunha edificación existente e á imposibilidade de colocalo no espazo público por mor do recuamento exixido pola normativa municipal. En canto á petición de soterramento, o promotor argumenta que suporía un incremento do custo na obra proxectada superior ao 10 por 100 da parte da liña afectada pola variante, nos termos que sinala o artigo 161.2 do Real decreto 1955/2000, do 1 de decembro. En consecuencia, non se teñen en conta as alegacións formuladas por Matilde Alfaro Pérez.</p>
    <p>En consecuencia, cumpridos os trámites ordenados na Lei 24/2013, do 26 de decembro, do sector eléctrico, e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, así como na Lei 9/2021, do 25 de febreiro, de simplificación administrativa e de apoio á reactivación económica de Galicia (DOG núm. 39, do 26 de febreiro), esta xefatura territorial</p>
    <h2>RESOLVE:</h2>
    <p>Conceder as autorizacións administrativas previa e de construción e declarar, en concreto, a utilidade pública ás devanditas instalacións, cuxas características se axustarán en todas as súas partes ás que figuran no proxecto de execución e ás condicións técnicas e de seguridade establecidas nos regulamentos de aplicación, e nos condicionados establecidos polos ministerios, organismos ou corporacións que constan no expediente.</p>
    <p>Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>O prazo de posta en marcha das instalacións que se autorizan será de seis meses, contados a partir da data da última autorización administrativa necesaria para a súa execución.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa do 16 de decembro de 1954.</p>
    <p>Que o representante da Administración, en cumprimento do disposto nos artigos 52 da Lei de expropiación forzosa, do 16 de decembro de 1954, e 149 do Real decreto 1955/2000, do 1 de decembro, dea comezo ao levantamento das actas previas á ocupación, nos días e horas que a cada interesado se lle notifique de xeito individual, daqueles predios que figuran no anexo do acordo de información pública do proxecto, arriba sinalado.</p>
    <p>Contra a presente resolución, que non é definitiva na vía administrativa, cabe interpor recurso de alzada ante o vicepresidente primeiro e conselleiro de Economía, Industria e Innovación no prazo dun mes, contado a partir do día seguinte ao da notificación ou publicación desta resolución, conforme o establecido no artigo 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Ourense, 17 de febreiro de 2023</p>
    <footer><p>Alicia María López Míguez<br>Xefa territorial de Ourense</p></footer>

