---
date: '2001-08-29'
id: DCE6
page: 11
number: 167
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 28 de agosto de 2001 pola que se fixan as cantidades actualizadas das
  subvencións por gastos electorais para as eleccións ó Parlamento de Galicia do
  día 21 de outubro de 2001.
range: Orde
url: 'https://www.xunta.gal/dog/Publicados/2001/20010829/AnuncioDCE6_gl.html'
---
<p>O Decreto 197/2001, do 27 de agosto, de disolución do Parlamento de Galicia e de convocatoria de eleccións, establece no seu artigo 2, a convocatoria dos devanditos comicios para o vindeiro día 21 de outubro.</p>
<p>Por outra parte, a Lei 8/1985, do 13 de agosto, de eleccións ó Parlamento de Galicia, modificada pola Lei 15/1992, do 30 de decembro, refírese no seu artigo 44 ás subvencións da Comunidade Autónoma para gastos electorais, determinando no punto número 4: «As cantidades mencionadas nos números anteriores refírense a pesetas constantes. A Consellería de Economía e Facenda fixará as cantidades actualizadas nos cinco días seguintes ó da convocatoria de eleccións».</p>
<p>Para o cálculo das cantidades previstas para o 2001 aplícase, ás contías fixadas na Orde do 29 de agosto de 1997, o IPC acumulado desde novembro de 1997-outubro 2001, que se estima será do 12,07%.</p>
<p>Na súa virtude,</p>
<p>DISPOÑO:</p>
<p>Artigo único.-As cantidades ás que se refire o artigo 44 da Lei 8/1985, do 13 de agosto, de eleccións ó Parlamento de Galicia, modificada pola Lei 15/1992, do 30 de decembro, unha vez actualizadas, serán as seguintes:</p>
<p>1. Subvención de dous millóns cincocentas oitenta e dúas mil noventa e tres (2.582.093) pesetas (15.518,69 euros) por cada escano obtido.</p>
<p>2. Subvención de noventa e seis (96) pesetas (0,58 euros) por cada un dos votos acadados por cada candidatura, se un, polo menos, dos membros dela obtivo escano de deputado.</p>
<p>3. Ademais das anteriores subvencións ás que se refiren os números anteriores, a Comunidade Autónoma subvencionará os partidos, federacións, coalicións e agrupacións de electores, polos gastos ocasionados polo envío directo e persoal ós electores de sobres e papeletas electorais ou de propaganda e publicidade electoral, a razón de vinteseis (26) pesetas (0,16 euros) por elector, sempre que a candidatura de referencia obteña representación.</p>
<p>4. O límite dos gastos electorais nas eleccións ó Parlamento de Galicia será o que resulte de multiplicar por setenta e sete (77) pesetas (0,46 euros)</p>
<p>o número de habitantes correspondente á poboación de dereito da circunscrición onde presente as súas candidaturas cada partido, federación, coalición ou agrupación de electores.</p>
<p>Non se incluirán dentro dos límites dos gastos electorais as cantidades subvencionadas de acordo co disposto no número 3 anterior.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 28 de agosto de 2001.</p>
<p>José Antonio Orza Fernández</p>
<p>Conselleiro de Economía e Facenda</p>

