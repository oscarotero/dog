---
date: '2002-03-18'
id: '4E56'
page: 3
number: 55
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 6 de marzo de 2002 pola que se declara a alienabilidade da parcela que
  integra o predio onde está situado o centro de educación secundaria do lugar
  coñecido como As Ferreiras, termo municipal de Silleda (Pontevedra).
range: Orde
url: 'https://www.xunta.gal/dog/Publicados/2002/20020318/Anuncio4E56_gl.html'
---
<p>A Comunidade Autónoma de Galicia, ten a titularidade do predio onde está situado o centro público de educación secundaria, no lugar coñecido como As Ferreiras, no termo municipal de Silleda (Pontevedra).</p>
<p>O Concello de Silleda solicitou, a través da Consellería de Educación e Ordenación Universitaria da Consellería de Economía e Facenda a cesión do centro de transformación de enerxía eléctrica que está dentro dos terreos onde está o centro de ensino secundario, pola necesidade de subministración para a iluminación de toda a zona de influencia do dito centro.</p>
<p>Mediante Decreto 235/1999, do 23 de xullo (DOG nº 151, do 6 de agosto), desafectouse do dominio público a antedita parcela que forma parte do dito predio, logo do informe favorable da Consellería de Educación e Ordenación Universitaria.</p>
<p>Co obxecto de posibilita-la cesión da dita parcela, requírese a previa declaración de alienabilidade, segundo o disposto nos artigos 24 da Lei 3/1985, do 12 de abril, do patrimonio da Comunidade Autónoma de Galicia e 60 do Decreto 50/1989, do 9 de marzo, polo que se aproba o regulamento para a execución da antedita lei.</p>
<p>En virtude do anteriormente exposto, por proposta da Secretaría Xeral e do Patrimonio,</p>
<p>DISPOÑO:</p>
<p>Artigo único.-Declárase a alienabilidade da parcela situada no lugar das Ferreiras, no termo muni</p>
<p>cipal de Silleda, de aproximadamente 146 m, que se segregará do predio matriz, que linda ó norte, coa propiedade estremeira nuns 16 metros aproximadamente; ó sur, predio matriz nuns 9 metros aprox.; ó leste, predio matriz nuns 9 metros aprox.; ó oeste, coa rúa de acceso ó centro escolar nuns 14 metros, por onde ten a entrada, e o predio matriz.</p>
<p>Dentro desta parcela atópase un centro de transformación de enerxía eléctrica coas seguintes características:</p>
<p>-Transformador de 250 KW-15/20 kV homologado</p>
<p>-Cela de líña CML-SF6</p>
<p>-Cela de protección CML-SF6</p>
<p>-Cela de medida CBC-SF6</p>
<p>O predio matriz está inscrito no Rexistro da Propiedade de Lalín, no tomo 725, libro 207, folio 62, inscrición 4ª, do predio rexistral 35.910.</p>
<p>Santiago de Compostela, 6 de marzo de 2002.</p>
<p>P.D. (Orde do 13-12-1993)</p>
<p>Emilio Álvarez Rey</p>
<p>Secretario xeral e do Patrimonio da Consellería</p>
<p>de Economía e Facenda</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E VIVENDA</p>

