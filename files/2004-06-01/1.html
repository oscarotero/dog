---
date: '2004-06-01'
page: 7
number: 104
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 21 de maio de 2004 pola que se clasifica como benéfico-social a
  Fundación Galega para a Dinamización do Emprego.
range: Orde
---
<p>Visto o expediente de clasificación da Fundación Galega para a Dinamización do Emprego, con domicilio en Vigo (Pontevedra).</p>
<p>Supostos de feito.</p>
<p>1. A fundación formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>2. A Fundación Galega para a Dinamización do Emprego foi constituída en escritura pública outorgada en Santiago de Compostela, o día vinte e nove de setembro de dous mil tres, ante o notario Carlos de la Torre Deza, co número de protocolo mil cento oito, por Xesús Mosquera Sueiro, Eusebio Justo Santos, Xesús E. Seixo Fernández e José Antonio Neira Cortés; interveñen Xesús Mosquera Sueiro, en representación da Unión Xeral de Traballadores de Galicia; Xesús E. Seixo Fernández, en representación da Confederación Intersindical Galega; Eusebio Justo Santos, en representación do Sindicato Nacional de Comisións Obreiras de Galicia, e José Antonio Neira Cortés, en representación da Confederación de Empresarios de Galicia. Esta escritura foi emendada por outra posterior do vinte e nove de marzo de dous mil catro, outorgada ante o mesmo notario e co número de protocolo catrocentos setenta.</p>
<p>3. A fundación ten como obxecto, segundo establece o artigo seis dos estatutos, a realización de actividades dirixidas a promover a formación, a cualificación profesional e o emprego, especialmente nas pequenas empresas.</p>
<p>Concretamente a través da planificación, organización e xestión de accións de formación ocupacional, orientación laboral e profesional e prospección de recursos ociosos ou infrautilizados e de proxectos empresariais e iniciativas innovadoras para a xeración de emprego, así como a difusión e estímulo das potenciais oportunidades de creación de actividades entre desempregados. E por último, calquera outra acción que o padroado decida en cumprimento do fin establecido no parágrafo anterior.</p>
<p>4. O padroado da fundación estará integrado por Antonio Fontenla Ramil como presidente; Xesús Mosquera Sueiro como vicepresidente; José Ardavín Álvarez, Eduardo Jiménez Domínguez, José María Hidalgo González, José Manuel Fernández Alvariño, Francisco Rodríguez García, José Benito Núñez López, Xan María Castro Paz, Eusebio Justo Santos,</p>
<p>Xoán Xosé Bouzas Aboi e Serafín Otero Fernández como vocais.</p>
<p>5. A comisión integrada polos secretarios xerais de todas as consellerías eleva ao conselleiro da Presidencia, Relacións Institucionais e Administración Pública proposta de clasificación como benéfico-social da Fundación Galega para a Dinamización do Emprego, dado o seu obxecto e finalidade, polo que, véndose cumpridos os requisitos exixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como benéfico-social e a súa adscrición á Consellería de Asuntos Sociais, Emprego e Relacións Laborais.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, corresponde a esta consellería a clasificación da fundación e a adscrición á consellería correspondente, quen exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 18 de maio de 2004.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como benéfico-social a Fundación Galega para a Dinamización do Emprego e adscribila á Consellería de Asuntos Sociais, Emprego e Relacións Laborais que exercerá plenamente o protectorado sobre ela.</p>
<p>Santiago de Compostela, 21 de maio de 2004.</p>
<p>Jaime Pita Varela</p>
<p>Conselleiro da Presidencia Relacións</p>
<p>Institucionais e Administración Pública</p>

