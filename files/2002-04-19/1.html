---
date: '2002-04-19'
id: 6EEA
page: 5331
number: 76
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Orde do 4 de abril de 2002 pola que se desenvolve o Decreto 344/1999, do 23 de
  decembro, e se establecen as bases reguladoras da concesión de axudas e
  subvencións ó programa de escolas obradoiro e casas de oficios, así como se
  procede á súa convocatoria.
range: Orde
url: 'https://www.xunta.gal/dog/Publicados/2002/20020419/Anuncio6EEA_gl.html'
---
<p>Mediante o Decreto 289/1997, do 9 de outubro, a Comunidade Autónoma de Galicia ten asumidas as funcións e servicios que, transferidos pola Administración do Estado, corresponden á xestión que viña realizando o Instituto Nacional de Emprego no ámbito do traballo, o emprego e a formación e, a través do Decreto 488/1997, do 26 de decembro, foille atribuída á Consellería de Familia e Promoción do Emprego, Muller e Xuventude, por medio da Dirección Xeral de Fomento do Emprego, o exercicio das competencias e funcións, entre outras materias, no relativo ás políticas activas de emprego e, consecuentemente, a convocatoria, xestión e control das subvencións e axudas públicas da política de emprego anteriormente xestionadas polo Inem, entre as que está o programa de escolas obradoiro e casas de oficios.</p>
<p>Por medio do Decreto 344/1999, do 23 de decembro, foi regulado, no ámbito da Comunidade Autónoma de Galicia, o programa de escolas obradoiro e casas de oficios como medida activa de fomento do emprego dirixida a mellora-las posibilidades de ocupación do colectivo de desempregados menores de vintecinco anos, a través da combinación de accións de formación en alternancia coa práctica profesional mediante o desempeño dun traballo real e productivo.</p>
<p>O precitado decreto establece as liñas básicas do programa, sendo necesario agora o desenvolvemento e regulación detallada do seu contido. Así, esta orde recolle as bases aplicables á convocatoria pública das axudas e subvencións ás escolas obradoiro e casas de oficios, o seu obxecto e finalidade, os requisitos das entidades solicitantes e dos beneficiarios das accións, o procedemento de concesión, o prazo e forma da aplicación definitiva dos fondos, a concesión de anticipos, etc., así como aqueloutros aspectos que resultan esixibles a teor do previsto na normativa xeral aplicable a estas axudas e subvencións, incluídas as previsións do Fondo Social Europeo.</p>
<p>Ademais, esta convocatoria axústase ó disposto no Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia; ó previsto no texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro; e, en concreto, no relativo ós principios de obxectividade, concorrencia e publicidade na concesión das axudas</p>
<p>e subvencións, ó preceptuado na Lei 4/2000, do 27 de decembro, de orzamentos xerais da Comunidade Autónoma de Galicia para o ano 2001, en vigor en virtude do disposto no artigo 54 do precitado texto refundido e no artigo 5 do Decreto 401/2001, do 28 de decembro, polo que se regula a prórroga dos orzamentos xerais da Comunidade Autónoma de Galicia do ano 2001 para o exercicio de 2002.</p>
<p>De conformidade co previsto no citado texto refundido, o financiamento, entre outras, das axudas previstas nesta orde, realizarase con cargo á aplicación orzamentaria 14.04.241A.480.0 da prórroga dos orzamentos xerais da Comunidade Autónoma de Galicia para o exercicio económico de 2002, por un importe de 4.080.100 euros.</p>
<p>Os ditos créditos poderán ser obxecto de modificacións como resultado da asignación ou da redistribución de fondos para o financiamento dos programas de escolas obradoiro e casas de oficios, unidades de promoción e desenvolvemento e de obradoiros de emprego, coas limitacións que estableza a Conferencia Sectorial de Asuntos Laborais ou as disposicións aplicables ás axudas cofinanciadas polo Fondo Social Europeo, ou como consecuencia da aprobación dos orzamentos xerais da Comunidade Autónoma de Galicia para o ano 2002.</p>
<p>Consecuentemente con todo o anterior, consultado o Consello Galego de Relacións Laborais, logo dos informes favorables da Asesoría Xurídica, Dirección Xeral de Planificación Económica e Fondos Comunitarios, Inspección Xeral de Servicios e Intervención Xeral da Comunidade Autónoma e autorizada polo Consello da Xunta de Galicia, na súa sesión do día 4 de abril de 2002, a concesión de anticipos e a forma de pagamento das axudas e subvencións previstos nesta orde e, en exercicio das facultades que me confire o artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto.</p>
<p>Esta orde ten por obxecto o desenvolvemento do Decreto 344/1999, do 23 de decembro, polo que se establece o programa de escolas obradoiro e casas de oficios na Comunidade Autónoma de Galicia; o establecemento das bases reguladoras da concesión de axudas e subvencións ó seu funcionamento pola Consellería de Familia e Promoción do Emprego, Muller e Xuventude, así como a convocatoria das ditas axudas e subvencións.</p>
<p>Artigo 2º.-Beneficiarios do programa.</p>
<p>Poderán ser beneficiarios deste programa os mozos de ámbolos sexos que, estando desempregados e inscritos no Servicio Público de Emprego de Galicia, sexan menores de vintecinco anos.</p>
<p>Artigo 3º.-Beneficiarios da subvención: entidades promotoras.</p>
<p>1. Os proxectos de escolas obradoiro e casas de oficios poderán ser promovidos por:</p>
<p>a) Órganos, organismos autónomos e entes públicos da Administración xeral do Estado e da Comunidade Autónoma de Galicia.</p>
<p>b) Entidades locais, os seus organismos autónomos e entidades con competencias en materia de promoción do emprego, dependentes ou asimiladas a elas, a titularidade das cales corresponda integramente ás ditas entidades locais.</p>
<p>c) Consorcios.</p>
<p>d) Fundacións, asociacións e outras entidades sen ánimo de lucro.</p>
<p>2. As entidades promotoras deberán ser competentes para a execución das correspondentes obras ou servicios e dispoñer da capacidade técnica e de xestión suficiente para a realización dos proxectos.</p>
<p>Artigo 4º.-Etapas e duración.</p>
<p>1. Os proxectos de escolas obradoiro e casas de oficios constarán de dúas etapas: unha, de carácter formativo de iniciación, e outra, de formación en alternancia co traballo ou a práctica profesional, dirixidas á aprendizaxe, cualificación e adquisición de experiencia profesional.</p>
<p>2. Nas escolas obradoiro, a duración de ámbalas dúas etapas non será inferior a un ano nin superior a dous, sendo a duración da primeira de seis meses.</p>
<p>As casas de oficios terán a duración dun ano, dividido en dúas etapas de seis meses.</p>
<p>3. Transcorrido o prazo de duración previsto na resolución de aprobación do proxecto, a escola obradoiro ou casa de oficios considerarase finalizada.</p>
<p>Artigo 5º.-Finalidade das actuacións.</p>
<p>1. As obras e servicios de utilidade pública ou de interese social que se desenvolvan con ocasión do funcionamento dunha escola obradoiro ou casa de oficios, deberán posibilitar ós alumnos-traballadores a realización dun traballo efectivo que, xunto coa formación profesional ocupacional recibida, que estará relacionada directamente co dito traballo, procure a súa cualificación profesional e favoreza a súa inserción laboral.</p>
<p>2. A programación das escolas obradoiro e casas de oficios integrarase, na medida do posible e conforme os itinerarios de inserción profesional que se definan, en plans integrais de emprego que dean resposta ás demandas do mercado de traballo e sexan capaces de activa-lo desenvolvemento territorial, xerar riqueza e, consecuentemente, postos de traballo.</p>
<p>Capítulo II</p>
<p>Formación</p>
<p>Artigo 6º.-Etapa formativa. Bolsas.</p>
<p>1. Durante a primeira etapa do proxecto, os alumnos recibirán formación profesional ocupacional, segundo o plan formativo incluído na memoria esixida no artigo 19 letra h), tendo dereito a percibir unha bolsa de 6,01 euros por día lectivo. Esta axuda será aboada mensualmente pola entidade promotora e financiada pola Consellería de Familia e Promoción do Emprego, Muller e Xuventude nos termos previstos no artigo 28º.5.</p>
<p>As faltas de asistencia non xustificadas darán lugar ó desconto correspondente no pagamento das bolsas, de conformidade co previsto no artigo 28º desta orde, sen prexuízo do previsto no número 3 deste artigo.</p>
<p>2. A percepción da bolsa será incompatible coa de prestacións ou subsidios por desemprego e coa realización de traballos por conta propia ou allea. Os alumnos perceptores de prestacións ou subsidios manterán a súa percepción e, unha vez esgotados, poderán percibir, a partir da dita data, a bolsa correspondente. Así mesmo, os alumnos que cesen no seu traballo, por conta propia ou allea, poderán percibir a partir da dita data de cesamento a bolsa correspondente, sempre que non teñan dereito a obter prestacións ou subsidios por desemprego. Neste suposto, seralles de aplicación o sinalado anteriormente.</p>
<p>3. Os alumnos terán a obriga de asistir e seguir con aproveitamento as ensinanzas teórico-prácticas que poidan recibir, sendo causa de exclusión do proxecto formativo incorrer en tres faltas de asistencia non xustificadas nun período dun mes ou nove faltas de asistencia non xustificadas en toda a fase, ou non seguir con aproveitamento as anteditas ensinanzas a xuízo do responsable da escola obradoiro ou casa de oficios.</p>
<p>4. No suposto de producirse as causas de exclusión previstas no punto anterior, o responsable do proxecto poralle de manifesto por escrito ó alumno os feitos que fundamenten a proposta da súa exclusión, dispoñendo este dun prazo de tres días hábiles para alega-lo que estime pertinente. Transcorrido este prazo, e vistas as alegacións formuladas polo alumno, o responsable da escola obradoiro ou casa de oficios resolverá o que estime procedente, debéndolle notifica-la decisión adoptada á correspondente delegación provincial da consellería.</p>
<p>5. A partir da comunicación ó alumno do inicio do procedemento de exclusión, producirase a súa suspensión preventiva, e non poderá asistir á escola obradoiro ou casa de oficios ata que se resolva este procedemento. Se a resolución é favorable á exclusión, esta producirase con efectos desde a mesma data de recepción da comunicación do inicio do procedemento. Se non procedese a exclusión, o alumno reincorporarase ó proxecto, tendo dereito a percibi-las bolsas correspondentes ó período de suspensión preventiva.</p>
<p>Artigo 7º.-Etapa en alternancia.</p>
<p>1. Durante a segunda etapa formativa, que se subdividirá en fases ou períodos semestrais, os alumnos-traballadores complementarán a súa formación en alternancia co traballo e a práctica profesional e serán contratados pola entidade promotora na modalidade do contrato para a formación, polo que deberán reunir, para os efectos de formaliza-lo dito contrato, os requisitos establecidos no artigo 11.2º do texto refundido da Lei do Estatuto dos traballadores, aprobado por Real decreto lexislativo 1/1995, do 24 de marzo, segundo a redacción dada pola Lei 12/2001, do 9 de xullo, de medidas urxentes de reforma do mercado de traballo e a mellora da súa calidade, e nas súas normas de desenvolvemento.</p>
<p>2. Durante esta etapa os alumnos-traballadores percibirán as retribucións salariais que lles correspondan de conformidade co previsto na normativa aplicable e nesta orde.</p>
<p>3. A duración dos contratos de traballo subscritos cos alumnos-traballadores non poderá exceder da data de remate da escola obradoiro ou casa de oficios.</p>
<p>Artigo 8º.-Iniciación informática.</p>
<p>Coa finalidade de permiti-lo acceso dos alumnos-traballadores ás novas tecnoloxías da información e da comunicación, en tódolos proxectos será impartido un módulo de iniciación informática.</p>
<p>O contido do dito módulo, que terá polo menos unha duración de trinta horas, incluirase dentro do plan formativo esixido no artigo 19 desta orde, de acordo cos contidos e tempo de impartición que, se é o caso, estableza a Dirección Xeral de Fomento do Emprego.</p>
<p>Artigo 9º.-Orientación, información profesional, formación empresarial e asistencia técnica.</p>
<p>1. Os alumnos-traballadores de escolas obradoiro ou casas de oficios, durante todo o proceso formativo, recibirán orientación, asesoramento e información profesional e formación empresarial, para o que as escolas obradoiro e casas de oficios deberán contar co persoal e métodos axeitados.</p>
<p>2. Ó remate da actividade da escola obradoiro ou casa de oficios, as entidades promotoras prestarán asistencia técnica ós alumnos-traballadores participantes, tanto para a busca de emprego por conta allea como para o establecemento por conta propia. Para iso actuarán, se é o caso, mediante as súas propias unidades ou organismos de orientación e asesoramento, en colaboración coa Consellería de Familia e Promoción do Emprego, Muller e Xuventude. No caso de existiren iniciativas emprendedoras de autoemprego, poderase promove-la súa inclusión en viveiros de empresas ou en actuacións similares. Con esta finalidade, as entidades promotoras poderán solicitar á antedita consellería e a outras administracións públicas as axudas establecidas para os distintos programas de apoio á creación de emprego.</p>
<p>Artigo 10º.-Educación básica.</p>
<p>1. Para os alumnos-traballadores participantes que non alcanzaran os obxectivos da educación secundaria obrigatoria, previstos na Lei orgánica 1/1990, do 3 de outubro, de ordenación xeral do sistema educativo, e de conformidade co establecido no seu artigo 23.2º, así como no artigo 11.2º letra e) do texto refundido da Lei do Estatuto dos traballadores, organizaranse, en colaboración coa Consellería de Educación e Ordenación Universitaria, programas específicos co fin de proporcionarlles unha formación básica e profesional que lles permita incorporarse á vida activa ou prosegui-los seus estudios nas distintas ensinanzas reguladas na antedita lei orgánica e, especialmente, mediante as probas de acceso previstas no seu artigo 32.1º.</p>
<p>2. O disposto no punto anterior tamén será aplicable ós que non posúan o título de graduado escolar, por ter este os mesmos efectos profesionais có de graduado en educación secundaria, segundo establece a disposición adicional cuarta da referida lei orgánica.</p>
<p>Artigo 11º.-Certificacións e diplomas.</p>
<p>1. Finalizada a súa participación na escola obradoiro ou casa de oficios, os alumnos-traballadores recibirán un certificado expedido pola entidade promotora, nos termos recollidos no artigo 11.2º letra g) do texto refundido da Lei do Estatuto dos traballadores e no modelo que para o efecto estableza a Dirección Xeral de Fomento do Emprego, no que constará a duración en horas da súa participación no programa, así como o nivel de formación teórico-práctica adquirido e os módulos formativos cursados.</p>
<p>2. Este certificado poderá servir, total ou parcialmente, se é o caso, e logo dos requisitos que se determinen, para ser validado no seu momento polo certificado de profesionalidade previsto no Real decreto 797/1995, do 19 de maio, polo que se establecen directrices sobre os certificados de profesionalidade e os correspondentes contidos mínimos de formación profesional ocupacional.</p>
<p>3. A Consellería de Familia e Promoción do Emprego, Muller e Xuventude concederalles ós alumnos participantes diplomas nos que se recollerá a duración da súa participación no proxecto, de conformidade co modelo que estableza a Dirección Xeral de Fomento do Emprego.</p>
<p>Capítulo III</p>
<p>Selección e contratación</p>
<p>Artigo 12º.-Normas xerais: grupo de traballo mixto.</p>
<p>1. A selección dos alumnos-traballadores, así como a do director, docentes e persoal de apoio, será realizada por un grupo de traballo mixto constituído para tal fin por persoal da Consellería de Familia e Promoción do Emprego, Muller e Xuventude e da entidade promotora. A presidencia do grupo de traballo mixto recaerá no representante da consellería que para o efecto sexa designado pola respectiva delegación provincial.</p>
<p>2. A este grupo corresponderalle establece-los criterios de selección de todo o persoal da escola obradoiro ou casa de oficios, de acordo co previsto nesta orde e normas que poidan desenvolvela, procurando a maior adaptabilidade dos seleccionados ás ocupacións e ás particulares circunstancias de dificultade destas.</p>
<p>3. Finalizados os procedementos de selección, o grupo de traballo mixto preparará a relación dos seleccionados como alumnos, persoal directivo, docente e de apoio, estendendo acta, por duplicado exemplar, de todo o actuado e remitiralle un exemplar á entidade promotora para o seu cumprimento e outro á delegación provincial da Consellería de Familia e Promoción do Emprego, Muller e Xuventude.</p>
<p>Artigo 13º.-Procedemento de selección dos alumnos-traballadores.</p>
<p>1. Para a selección dos alumnos-traballadores, o grupo de traballo mixto determinará o perfil dos candidatos, os baremos e probas que poidan aplicarse, se é o caso, e os requisitos mínimos que aqueles deben cumprir, con suxeición ó previsto nos puntos seguintes.</p>
<p>2. En todo caso, a selección irá precedida da tramitación de oferta de emprego ou actividade pola correspondente oficina de emprego, debendo esta observar, como requisitos mínimos que deben cumpri-los candidatos preseleccionados, os de:</p>
<p>a) Ser menores de vintecinco anos de idade.</p>
<p>b) Estar desempregados, entendéndose nesta situación os demandantes de emprego rexistrados no Servicio Público de Emprego de Galicia, que carezan de ocupación remunerada e estean dispoñibles para o emprego.</p>
<p>c) Cumpri-los requisitos establecidos na normativa reguladora do contrato para a formación, co obxecto de estar vinculado ó proxecto mediante un contrato das ditas características, durante toda a duración da etapa de formación en alternancia, segundo o disposto no artigo 7º desta orde.</p>
<p>3. Terán preferencia para participar no programa de escolas obradoiro e casas de oficios os mozos que, reunindo os requisitos xerais antes establecidos, carezan de experiencia laboral e teñan unha antigüidade mínima de seis meses como desempregados.</p>
<p>4. Ademais, e tendo en consideración a adaptabilidade á oferta dos postos que se van desempeñar, consideraranse os beneficiarios, os colectivos prioritarios e os criterios de selección que determine o Servicio Público de Emprego de Galicia, de acordo co que establezan as directrices de emprego europeas, no marco da Estratexia Europea de Emprego.</p>
<p>5. O grupo de traballo mixto practicará a selección de entre as relacións de desempregados confeccionadas pola oficina de emprego que deberán conter, no posible, tres candidatos por posto.</p>
<p>6. Os alumnos seleccionados deberán mante-lo cumprimento dos requisitos de selección na data da súa incorporación ó proxecto.</p>
<p>Artigo 14º.-Procedemento de selección do director, docentes e persoal de apoio.</p>
<p>1. Na selección do director, persoal docente e de apoio, o grupo de traballo mixto establecerá o procedemento selectivo, podendo utilizar oferta de emprego tramitada pola oficina de emprego, convocatoria pública ou ambas.</p>
<p>2. Así mesmo, corresponderalle ó grupo de traballo mixto:</p>
<p>a) Determina-lo perfil, as características e os requisitos que deben cumpri-los candidatos.</p>
<p>b) Elabora-las convocatorias.</p>
<p>c) Establece-los baremos e, se é o caso, as probas que poidan aplicarse.</p>
<p>d) Prepara-las ofertas de emprego que se tramitarán á oficina de emprego, se procedese.</p>
<p>e) Difundi-las convocatorias a través dos medios de comunicación que se determinen, se é o caso.</p>
<p>3. A selección definitiva deberá ser realizada de entre os preseleccionados pola oficina de emprego e das solicitudes presentadas á convocatoria pública, se é o caso, debendo considerar, na medida do posible, tres candidatos por posto.</p>
<p>Artigo 15º.-Contratación dos alumnos-traballadores e do persoal directivo, docente e de apoio.</p>
<p>1. Os alumnos seleccionados incorporaranse á escola obradoiro ou casa de oficios ó inicio da primeira etapa de formación e, ó seu remate, a entidade promotora contratará a aqueles que a finalizasen con aproveitamento para comeza-la segunda etapa formativa.</p>
<p>2. A entidade promotora contratará o persoal directivo, docente e de apoio que fose seleccionado e figure como tal nas actas do grupo de traballo.</p>
<p>3. Os contratos de traballo formalizaranse por escrito no modelo oficial correspondente, debendo facerse consta-la súa pertenza ó programa de escolas obradoiro e casas de oficios, a denominación do proxecto para o que se formaliza e, se é o caso, o número da oferta de emprego utilizada. Serán rexistrados na oficina de emprego, indicando a súa pertenza ó dito programa co indicador xenérico de grupo E. Ademais, cada contrato deberá codificarse coas seguintes claves: T01 para alumno de escola obradoiro; T02 para docente e persoal de apoio da escola obradoiro; 001 para alumno de casa de oficios e 002 para docente e persoal de apoio de casa de oficios.</p>
<p>Artigo 16º.-Baixas.</p>
<p>1. De producirse a baixa dalgún alumno-traballador, poderá ser substituído por outro sempre que este teña unha base formativa suficiente para continua-lo proceso formativo no que consiste o proxecto, non podendo excede-la data de finalización do novo contrato da de remate da escola obradoiro ou casa de oficios.</p>
<p>2. A selección dos alumnos-traballadores para a cobertura das vacantes que se produzan, ó igual cá do persoal directivo, docente e de apoio que se contrate unha vez iniciado o proxecto, efectuarase polo procedemento que determine o grupo de traballo mixto para cubrir baixas, respectando, en todo caso, os trámites e requisitos establecidos nesta orde.</p>
<p>Artigo 17º.-Incidencias e reclamacións.</p>
<p>1. As incidencias e reclamacións que se puideran suscitar, derivadas dos procesos de selección, serán resoltas polo grupo de traballo mixto sen que caiba ulterior recurso en vía administrativa.</p>
<p>2. Calquera que sexa o sistema de selección utilizado, seguiranse os criterios e procedementos establecidos polo Servicio Público de Emprego para a cobertura de ofertas de emprego ou actividade, polo que non será de aplicación a normativa establecida para os procedementos de selección do persoal das distintas administracións públicas aínda cando a</p>
<p>entidade promotora sexa un organismo público. Neste último caso, o persoal e alumnos seleccionados non se considerarán incluídos nos correspondentes cadros de persoal ou relacións de postos de traballo, polo que non será precisa oferta de emprego público previa.</p>
<p>Capítulo IV</p>
<p>Procedemento para a concesión de subvencións</p>
<p>Artigo 18º.-Solicitudes. Prazo de presentación.</p>
<p>1. As entidades que, estando previstas no artigo 3, desexen promover un proxecto de escola obradoiro ou casa de oficios e obte-las axudas e subvencións establecidas nesta orde, deberán formaliza-la correspondente solicitude, por duplicado exemplar, de conformidade co disposto no artigo 70 da Lei 30/1992, do 26 de novembro, de réxime xurídico das administracións públicas e do procedemento administrativo común, no modelo que se publica como anexo I, que estará ó seu dispor nas oficinas de emprego e nas delegacións provinciais e servicios centrais da Consellería de Familia e Promoción do Emprego, Muller e Xuventude, subscrita polo seu representante legal, xunto coa documentación sinalada no artigo seguinte.</p>
<p>2. As solicitudes dirixiranse ás delegacións provinciais da Consellería de Familia e Promoción do Emprego, Muller e Xuventude e presentaranse por calquera das formas previstas no artigo 38.4º da Lei 30/1992, do 26 de novembro.</p>
<p>3. As solicitudes de axudas e subvencións para o programa de escolas obradoiro e casas de oficios poderán presentarse durante todo o ano 2002.</p>
<p>Artigo 19º.-Documentación.</p>
<p>Xunto á solicitude, a documentación que se presentará, sempre por duplicado exemplar e en orixinais ou en copias compulsadas, será a seguinte:</p>
<p>a) A que acredite a personalidade xurídica da entidade solicitante, tendo en conta que:</p>
<p>-Se é un órgano da Administración xeral do Estado, ente público desta ou da Administración da Comunidade Autónoma de Galicia, organismo autónomo estatal, autonómico ou local, mancomunidade, consorcio ou algunha das entidades con competencias en materia de promoción do emprego ás que alude o artigo 3º.1 letra b), deberá achegarse, segundo proceda, norma ou acordo de creación ou estatutos publicados no boletín oficial correspondente, podendo substituírse por unha certificación expedida para tal efecto.</p>
<p>-Se é unha fundación, asociación ou outra entidade sen ánimo de lucro, achegaranse escritura pública de constitución e estatutos debidamente inscritos no rexistro correspondente, que acrediten a súa condición de entidade sen ánimo de lucro.</p>
<p>b) Tarxeta de identificación fiscal.</p>
<p>c) A que acredite a personalidade e o apoderamento suficiente e subsistente de quen actúa en nome e representación da entidade solicitante. Esta</p>
<p>circunstancia farase constar mediante copia da norma ou acordo de nomeamento publicada no correspondente boletín oficial ou mediante certificación expedida para o efecto.</p>
<p>d) As entidades locais, os seus organismos autónomos e as entidades con competencias en materia de promoción do emprego ás que alude o inciso final do artigo 3º.1 letra b), deberán achegar certificación expedida polo secretario, na que se recolla o acordo de aprobación do proxecto e de solicitude de subvención á Consellería de Familia e Promoción do Emprego, Muller e Xuventude, adoptado polo órgano competente.</p>
<p>As demais entidades solicitantes deberán achega-la documentación que acredite que os seus órganos de goberno ou administración aprobaron o proxecto e a solicitude de subvención á Consellería de Familia e Promoción do Emprego, Muller e Xuventude.</p>
<p>e) A que acredite a titularidade xurídica do obxecto de actuación e a súa dispoñibilidade para realiza-las obras ou a prestación dos servicios previstos no proxecto. No caso de titularidade privada, documento de cesión para o seu uso público por un período de tempo non inferior a vintecinco anos.</p>
<p>Non será necesaria a achega do documento de cesión cando o titular dos bens sexa unha das entidades sinaladas no artigo 3º.1 desta orde ou así o estime a Consellería de Familia e Promoción do Emprego, Muller e Xuventude polo carácter social da obra ou servicio que se vaia realizar ou prestar. Nestes casos, será suficiente unha autorización por escrito dos titulares para a actuación da escola obradoiro ou casa de oficios.</p>
<p>f) As autorizacións administrativas que sexan esixibles atendendo á natureza xurídica e ó réxime de protección dos obxectos sobre os que se pretende actuar con ocasión do desenvolvemento da escola obradoiro ou casa de oficios. De non ser necesarias, achegarase certificación en tal sentido.</p>
<p>g) Declaración na que se recolla o conxunto de tódalas axudas ou subvencións que teña solicitadas ou concedidas para a mesma finalidade polas distintas administracións públicas competentes.</p>
<p>h) Proxecto para o que se solicita a subvención e que, como mínimo, constará dunha memoria, segundo o modelo que se publica como anexo II, na que se recollerán os seguintes aspectos:</p>
<p>-Descrición detallada da obra ou servicio que se vai realizar ou prestar, indicando o destino previsto para a súa utilización posterior. No caso de que a obra que se vai executar o requira, achegarase proxecto básico asinado por técnico competente. O dito proxecto básico constará, cando menos, de memoria descritiva, planos xerais e orzamento con estimación global por capítulos.</p>
<p>-Plan formativo da escola obradoiro ou casa de oficios por especialidades en relación co proxecto de obra ou servicio que se vai desenvolver, de xeito que se estableza a correspondencia entre o plan for</p>
<p>mativo por especialidades e as unidades de obra ou servicios. Os itinerarios formativos adecuaranse, na medida do posible, ó establecido nos reais decretos dos correspondentes certificados de profesionalidade ou, no seu defecto, especificaranse os módulos formativos da ocupación, indicando o número de horas e os seus contidos teórico-prácticos.</p>
<p>-Cada itinerario formativo deberá incluír a denominación dos módulos que o integran e a súa duración, o obxectivo xeral do módulo e os contidos teórico-prácticos.</p>
<p>-Orzamento e financiamento do proxecto, detallado segundo o disposto no artigo seguinte.</p>
<p>-Datas previstas de comezo e finalización da actividade da escola obradoiro ou casa de oficios e de cada unha das fases nas que se divide.</p>
<p>-Informe sobre as estratexias de desenvolvemento e perspectivas de emprego, con inclusión das previsións, o máis concretas posible, de inserción laboral dos alumnos-traballadores ó remate da súa participación no proxecto.</p>
<p>i) Certificado no que consten as fontes de financiamento da parte do custo do proxecto que non sexa subvencionada pola Consellería de Familia e Promoción do Emprego, Muller e Xuventude.</p>
<p>Artigo 20º.-Contido do orzamento.</p>
<p>Para os efectos do previsto na letra h) do artigo anterior, o orzamento do proxecto presentarase subdividido en:</p>
<p>1. Orzamento de gastos, periodificado por fases ou períodos semestrais, segundo o seguinte detalle:</p>
<p>a) Custos máximos totais derivados da contratación do persoal directivo, docente, administrativo ou de apoio e dos alumnos-traballadores.</p>
<p>b) Custos máximos derivados do aboamento das bolsas ós alumnos durante a primeira fase do proxecto.</p>
<p>c) Custos máximos totais derivados do funcionamento e da xestión da escola obradoiro ou casa de oficios:</p>
<p>-Medios e materiais didácticos e de consumo para a formación.</p>
<p>-Amortización de instalacións e equipos. Cando a entidade promotora achegue, para o desenvolvemento do proxecto, bens (equipos e instalacións) amortizables, xuntarase relación valorada destes, incluíndo as cotas de amortización que deriven da aplicación das táboas de coeficientes de amortización anualmente establecidas.</p>
<p>-Viaxes dos alumnos-traballadores para a súa formación.</p>
<p>-Material de oficina.</p>
<p>-Alugamento de instalacións, maquinaria e equipos, excluído o leasing.</p>
<p>-Gastos xerais.</p>
<p>-Primas de seguro de accidentes dos alumnos durante a primeira fase, así como, se é o caso, o</p>
<p>importe da póliza de responsabilidade civil para facer fronte ós riscos que para os bens e as persoas poidan derivarse da actuación profesional do persoal da escola obradoiro ou casa de oficios durante todo o funcionamento do proxecto.</p>
<p>-Outros gastos de funcionamento necesarios para o desenvolvemento do proxecto.</p>
<p>2. Orzamento de ingresos, expresando a parte financiada pola entidade promotora e por outros posibles organismos ou entidades colaboradoras, así como a parte para a que se lle solicita financiamento á Consellería de Familia e Promoción do Emprego, Muller e Xuventude. De se-lo caso, tamén se farán consta-los posibles ingresos previstos como consecuencia, e sempre que se cumpra o establecido no artigo 31º, do alleamento de bens producidos ou servicios prestados pola escola obradoiro ou casa de oficios.</p>
<p>Artigo 21º.-Emenda.</p>
<p>No suposto de que a solicitude non cumpra os requisitos esixidos ou a documentación achegada contivera erros ou fora insuficiente, a delegación provincial da Consellería de Familia e Promoción do Emprego, Muller e Xuventude competente por razón do territorio para a instrucción do expediente, requirirá a solicitante para que, no prazo de dez días hábiles, emende a falta ou achegue os documentos preceptivos, con indicación de que se así non o fixese, se lle considerará desistida da súa petición, logo da correspondente resolución, de conformidade co estipulado no artigo 71 da Lei 30/1992, do 26 de novembro.</p>
<p>Artigo 22º.-Comisión Central de Valoración.</p>
<p>1. Unha vez completos os expedientes serán remitidos, no prazo de quince días, xunto co informe técnico emitido pola delegación provincial e no modelo que para o efecto estableza a Dirección Xeral de Fomento do Emprego, á Comisión Central de Valoración para o seu estudio e proposta de resolución.</p>
<p>2. A dita Comisión Central de Valoración estará composta polo director xeral de Fomento do Emprego, que a presidirá; e serán vocais os catro delegados provinciais da Consellería de Familia e Promoción do Emprego, Muller e Xuventude, actuando como secretario, con voz pero sen voto, o subdirector xeral de Escolas Obradoiro e Programas de Cooperación.</p>
<p>3. Cando por medio da proposta de resolución da Comisión Central de Valoración se altere o número de alumnos ou o tempo de duración solicitados, a entidade promotora, no prazo de quince días, deberá realiza-los axustes e as modificacións pertinentes no proxecto, para os efectos da súa aprobación segundo o previsto no artigo 24º.1.</p>
<p>Artigo 23º.-Criterios de valoración dos proxectos.</p>
<p>Na valoración dos proxectos teranse en consideración, entre outros, os seguintes criterios:</p>
<p>-Número de desempregados menores de 25 anos existentes no ámbito territorial no que se desenvolva o proxecto.</p>
<p>-Perspectivas de emprego do colectivo participante.</p>
<p>-Adaptabilidade do proxecto para a participación dos colectivos sinalados como preferentes polo Servicio Público de Emprego de Galicia, de acordo co que establezan as directrices de emprego europeas, no marco da Estratexia Europea de Emprego.</p>
<p>-Carácter innovador do proxecto, tendo en consideración a súa incidencia en novos viveiros de emprego, como:</p>
<p>a) Servicios de utilidade colectiva: rehabilitación do patrimonio artístico, histórico, cultural ou natural, revalorización de espacios públicos e urbanos, xestión de residuos, xestión de augas, protección e mantemento de zonas naturais e aqueles que incidan directa ou indirectamente no control da enerxía.</p>
<p>b) Servicios de ocio e culturais: promoción do turismo e desenvolvemento cultural e local.</p>
<p>c) Servicios personalizados de carácter cotián: coidado de nenos, prestación de servicios a domicilio a persoas discapacitadas ou maiores, axuda a mozos en dificultades e/ou con desarraigamento social.</p>
<p>-Calidade do proxecto, atendendo ás actuacións que se van realizar e a súa adecuación para a cualificación e adquisición de experiencia profesional dos alumnos-traballadores e dos beneficios sociais que se prevexa xerar.</p>
<p>-Calidade do plan formativo e a súa adecuación entre as especialidades propostas e as ocupacións máis ofertadas no mercado de traballo.</p>
<p>-Achegas da entidade promotora ou doutras entidades colaboradoras, especialmente cando estas achegas diminúan a subvención que poida concede-la Consellería de Familia e Promoción do Emprego, Muller e Xuventude. Para tal efecto, terase en conta o esforzo investidor en cada caso.</p>
<p>-Resultados cualitativos e cuantitativos de anteriores proxectos de escolas obradoiros, casas de oficios ou obradoiros de emprego promovidos pola entidade solicitante e, en concreto:</p>
<p>a) Inserción dos participantes no mercado laboral.</p>
<p>b) Formación e experiencia profesional adquirida.</p>
<p>c) Resultado socioeconómico derivado da realización de proxectos de utilidade pública e social acollidos a esta orde e á reguladora do programa de obradoiros de emprego.</p>
<p>Artigo 24º.-Resolución.</p>
<p>1. Dentro dos nove meses seguintes á entrada da solicitude no rexistro do órgano competente para a súa tramitación, cumpridos os trámites previstos no artigo 22º e fiscalizada a proposta de resolución pola respectiva Intervención, o/a delegado/a provincial, por delegación da conselleira de Familia e Promoción do Emprego, Muller e Xuventude, dictará e notificaralle á entidade solicitante a resolución que proceda.</p>
<p>2. A resolución favorable conterá, como mínimo, os seguintes extremos:</p>
<p>a) Finalidade e obxectivos básicos do proxecto, especialidades que se impartirán, número e, se é o caso, características dos beneficiarios.</p>
<p>b) Subvención outorgada con cargo ós orzamentos da Consellería de Familia e Promoción do Emprego, Muller e Xuventude para o financiamento dos custos sinalados no artigo 26º, debendo facerse constar que o seu importe ten o carácter de estimado.</p>
<p>c) Duración da escola obradoiro ou casa de oficios e datas previstas para o seu comezo e para cada unha das súas fases.</p>
<p>d) Referencia ó cofinanciamento polo Fondo Social Europeo da subvención concedida.</p>
<p>e) Calquera outra especificación que se estime oportuna en cada caso concreto.</p>
<p>3. Transcorrido o prazo de nove meses sen que se notificase resolución expresa, a entidade solicitante poderá entender desestimada a súa solicitude, de acordo co disposto no artigo 2 da Lei 6/2001, do 29 de xuño, de adecuación da normativa da Comunidade Autónoma de Galicia á Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>4. Sen prexuízo do previsto no artigo 39 desta orde, toda alteración das condicións tidas en conta para a concesión da axuda ou subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>5. As resolucións dos expedientes instruídos ó abeiro do disposto nesta orde esgotan a vía administrativa, polo que, de conformidade co previsto no artigo 46 da Lei 29/1998, do 13 de xullo, reguladora da xurisdicción contencioso-administrativa, contra elas poderá interpoñerse recurso contencioso-administrativo perante o órgano xurisdiccional competente, no prazo de dous meses contados desde o día seguinte ó da súa notificación, se fose expresa; se non o fose, o prazo será de seis meses e contarase, para a solicitante e outros posibles interesados, a partir do día seguinte a aquel no que se produza o acto presunto.</p>
<p>Non obstante o anterior, cando a recorrente sexa Administración pública poderá facer uso do requirimento previo ó que alude o artigo 44 da antedita Lei 29/1998.</p>
<p>Potestativamente, de non se-la entidade solicitante Administración pública, con anterioridade á interposición do antedito recurso contencioso-administrativo, de conformidade co previsto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, poderá interpoñerse recurso de reposición ante o mesmo órgano que dictou o acto, no prazo dun mes, se dito acto fose expreso; se non o fose, o prazo será de tres meses e contarase, para a solicitante e outros posibles interesados, a partir do día seguinte a aquél no que se produza o acto presunto.</p>
<p>Todo esto sen prexuízo da interposición de calquera outro recurso que se considere oportuno para a defensa dos dereitos e intereses das entidades solicitantes e doutros posibles interesados.</p>
<p>Artigo 25º.-Modificacións do proxecto.</p>
<p>1. Calquera modificación que implique un cambio de titularidade da entidade promotora ou dos obxectivos e actuacións básicas do proxecto que sexan considerados como substanciais, deberá ser solicitada segundo o procedemento indicado anteriormente.</p>
<p>2. De te-las modificacións o dito carácter de substanciais, as delegacións provinciais remitirán as solicitudes, cando o informe técnico sexa favorable, á Dirección Xeral de Fomento do Emprego para que esta dictamine sobre a procedencia da modificación pretendida. A súa resolución correspóndelles ós/ás delegados/as provinciais, por delegación da conselleira de Familia e Promoción do Emprego, Muller e Xuventude.</p>
<p>Os mencionados cambios deberán responder a causas excepcionais debidamente xustificadas que así o esixan.</p>
<p>3. Para a tramitación do cambio de titularidade, a entidade promotora titular deberá presentar ante a correspondente delegación provincial a seguinte documentación:</p>
<p>-Solicitude de aceptación da súa renuncia e de cambio de titularidade do proxecto, debidamente xustificada.</p>
<p>-Escrito de aceptación do cambio de titularidade pola nova entidade, xunto coa documentación esixible a teor do previsto no artigo 19º.</p>
<p>-Balances dos dereitos e obrigas que se transfiren e de situación e xustificación das subvencións recibidas da Consellería de Familia e Promoción do Emprego, Muller e Xuventude.</p>
<p>-Acta conxunta na que se acepte a liquidación e transferencia dos dereitos e obrigas co visto e prace do delegado provincial da Consellería de Familia e Promoción do Emprego, Muller e Xuventude.</p>
<p>4. As solicitudes de modificacións non esenciais non precisarán do dictame de procedencia da Dirección Xeral de Fomento do Emprego para seren resoltas pola delegación provincial. Da resolución que se dicte enviarase copia á dita dirección xeral.</p>
<p>Capítulo V</p>
<p>Financiamento e xustificación de subvencións</p>
<p>Artigo 26º.-Financiamento e obxecto da subvención.</p>
<p>1. O programa de escolas obradoiro e casas de oficios será financiado con cargo ós orzamentos xerais da Comunidade Autónoma a través das axudas e subvencións que conceda a Consellería de Familia e Promoción do Emprego, Muller e Xuventude ou ben directamente con medios propios con cargo ás partidas orzamentarias correspondentes.</p>
<p>2. No caso das axudas e subvencións da Consellería de Familia e Promoción do Emprego, Muller e Xuventude para cada escola obradoiro ou casa de oficios, que se determinará na resolución que aprobe</p>
<p>o proxecto, destinaranse exclusivamente a sufraga-los seguintes custos:</p>
<p>a) Os de formación profesional ocupacional e, se é o caso, educación básica durante tódalas etapas do proxecto.</p>
<p>b) As bolsas dos alumnos durante a primeira etapa formativa.</p>
<p>c) Os salariais derivados dos contratos de traballo que se subscriban cos alumnos-traballadores da escola obradoiro ou casa de oficios.</p>
<p>3. En ningún caso, o importe da subvención concedida poderá ser de tal contía que, illadamente ou en concorrencia con subvencións ou axudas doutras administracións públicas ou doutros entes públicos ou privados, nacionais ou internacionais, supere o custo do proxecto.</p>
<p>Artigo 27º.-Subvención para custos de formación ocupacional e educación básica. Bolsas.</p>
<p>1. Consideraranse como custos de formación ocupacional e, se é o caso, de educación básica, susceptibles de seren subvencionados:</p>
<p>-Os custos derivados da contratación do director, docentes e persoal de apoio.</p>
<p>-As bolsas dos alumnos durante a primeira etapa formativa.</p>
<p>-Medios e materiais didácticos e de consumo para a formación.</p>
<p>-Amortización de instalacións e equipos. Para o seu cálculo utilizaranse as táboas de coeficientes anuais de amortización oficialmente establecidas.</p>
<p>-Viaxes para a formación dos alumnos-traballadores.</p>
<p>-Materiais de oficina.</p>
<p>-Alugamento de instalacións, maquinaria e equipos, excluído o leasing.</p>
<p>-Gastos xerais.</p>
<p>-Durante a primeira etapa formativa, compensarase o custo do seguro de accidentes dos alumnos, así como, se é o caso, o importe da póliza de responsabilidade civil para facer fronte ós riscos que para os bens e as persoas poidan derivarse da actuación profesional do persoal da escola obradoiro ou casa de oficios durante todo o funcionamento do proxecto.</p>
<p>-Outros gastos de funcionamento que sexan necesarios para o desenvolvemento do proxecto formativo.</p>
<p>2. Non serán susceptibles de financiarse con cargo á subvención concedida:</p>
<p>-As indemnizacións por morte e as correspondentes a traslados, suspensións, despedimentos, cesamentos ou finalizacións de contratos.</p>
<p>-Os gastos de investimento tales como a adquisición de inmobles, instalacións, maquinarias e equipos.</p>
<p>-Os alugamentos de edificios, locais, naves, aulas ou o seu acondicionamento, sempre que non sexa resultado da práctica profesional dos alumnos-traballadores participantes.</p>
<p>-Os gastos financeiros xerados por avais, anticipos bancarios ou análogos.</p>
<p>Artigo 28º.-Cálculo da subvención para custos de formación ocupacional e educación básica e bolsas.</p>
<p>1. Para os efectos do previsto no artigo anterior, o cálculo da subvención efectuarase por hora/alumno de formación e por módulos e fases:</p>
<p>-Mediante o módulo A, compensaranse os custos salariais do director, docentes e persoal de apoio que fosen seleccionados e contratados para a escola obradoiro ou casa de oficios, incluídos os orixinados polas cotas por conta do empregador derivados de continxencias comúns e profesionais, Fondo de Garantía Salarial, desemprego e formación profesional.</p>
<p>-Mediante o módulo B, compensaranse os demais gastos enumerados no número 1 do artigo anterior. Dado que os alumnos reciben formación teórica ou teórico-práctica durante toda a xornada, consideraranse horas formativas as correspondentes á totalidade desta, tanto na primeira fase de formación como nas demais fases de formación en alternancia.</p>
<p>2. Para o ano 2002 establécense os seguintes importes:</p>
<p>a) Primeira fase ou etapa de formación inicial:</p>
<p>-Módulo A: 2,50 euros/hora/alumno.</p>
<p>-Módulo B: 1,40 euros/hora/alumno.</p>
<p>b) Segunda etapa de formación en alternancia:</p>
<p>-Módulo A: 2,50 euros/hora/alumno.</p>
<p>-Módulo B: 0,70 euros/hora/alumno.</p>
<p>O incremento destes módulos para anos sucesivos será do 3% anual, mentres non se dicte disposición en contrario.</p>
<p>3. A contía dos anteditos módulos é única para cada fase, aínda que se desenvolva en dous exercicios anuais distintos e será a que corresponda á data de inicio da fase.</p>
<p>4. O importe do módulo A ten en consideración a relación dun docente a xornada completa por cada oito alumnos.</p>
<p>O importe da subvención prevista para gastos de formación e funcionamento en cada fase será o equivalente ó resultado de multiplica-lo valor dos módulos A e B polo número de alumnos e polo total de horas considerando a xornada completa.</p>
<p>5. A subvención correspondente ás bolsas será o resultado de multiplicar 6,01 euros por 125, número de días lectivos estimados como correspondentes á primeira fase, e polo número de alumnos participantes previstos no proxecto.</p>
<p>Artigo 29º.-Subvención para custos salariais dos alumnos-traballadores.</p>
<p>Nos contratos para a formación que a entidade promotora subscriba cos alumnos-traballadores participantes durante a segunda etapa formativa, a Consellería de Familia e Promoción do Emprego, Muller</p>
<p>e Xuventude subvencionará o 75% do salario mínimo interprofesional anualmente establecido, incluída a parte proporcional de dúas pagas extraordinarias. Así mesmo, tamén subvencionará a totalidade das cotas a cargo do empregador correspondentes á Seguridade Social, Fondo de Garantía Salarial e Formación Profesional previstas para os ditos contratos na súa normativa específica.</p>
<p>Artigo 30º.-Actualización da subvención.</p>
<p>1. O importe das cantidades efectivas que se aboarán en cada fase, estará en función do incremento anual do valor dos módulos, do salario mínimo interprofesional e das cotizacións á Seguridade Social vixentes, do número de alumnos-traballadores participantes en cada fase e da xustificación dos gastos subvencionados na fase anterior.</p>
<p>2. A actualización prevista no punto anterior non será de aplicación ás cantidades correspondentes a bolsas.</p>
<p>Artigo 31º.-Producción de bens e servicios.</p>
<p>Cando as escolas obradoiro e as casas de oficios, no desenvolvemento da súa actividade, produzan bens que sexan susceptibles de comercialización poderán allearse, sempre que non se incorra en competencia desleal e se dispoña das autorizacións necesarias. Os ingresos procedentes de tales alleamentos ou da prestación de servicios deberán aplicarse ás actividades da escola obradoiro ou casa de oficios, debendo quedar constancia documental e contable tanto dos ingresos obtidos como do seu destino.</p>
<p>Artigo 32º.-Convenios de colaboración.</p>
<p>As entidades promotoras poderán subscribir convenios de colaboración con outras entidades públicas ou privadas, mediante os cales se comprometan a achegar parte ou a totalidade do custo do proxecto, descontándose estas achegas da subvención que poida concede-la Consellería de Familia e Promoción do Emprego, Muller e Xuventude. Esta circunstancia farase constar na memoria prevista no artigo 19º, letra h).</p>
<p>Artigo 33º.-Pagamento da subvención.</p>
<p>1. Correspóndelles ás delegacións provinciais da Consellería de Familia e Promoción do Emprego, Muller e Xuventude o pagamento das subvencións concedidas, logo da solicitude da entidade promotora, no modelo que para o efecto estableza a Dirección Xeral de Fomento do Emprego, por períodos semestrais e en función das fases do proxecto que se indiquen na resolución de concesión.</p>
<p>2. Unha vez iniciada a primeira fase, e despois da xustificación do comezo mediante a oportuna certificación emitida en tal sentido pola entidade promotora, aboaráselle a esta, en concepto de anticipo, unha cantidade equivalente ó custo subvencionado correspondente a ese período.</p>
<p>Rematada a fase anterior e logo da xustificación de gastos, no prazo dun mes contado desde a data da súa solicitude, aboaráselle ó promotor, en concepto de pagamento á conta da liquidación definitiva</p>
<p>e a medida que o beneficiario xustifique os gastos, unha cantidade equivalente ó custo subvencionado correspondente á nova fase, sen que en ningún caso se supere o límite do 80% do importe dos libramentos non xustificados pola entidade promotora de acordo co establecido no artigo 35º.</p>
<p>3. O 20% restante aboaráselle á entidade promotora unha vez rematado o proxecto, xustificados tódolos gastos e presentada a acta de liquidación do expediente nos termos dispostos nos artigos 35º e 37º.</p>
<p>4. No momento da xustificación da execución total do proxecto e, en calquera caso, antes do derradeiro pagamento, o beneficiario presentará unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes ou das súas entidades vinculadas ou dependentes.</p>
<p>Artigo 34º.-Garantías.</p>
<p>1. No suposto de que as entidades promotoras teñan a condición xurídica de entes de dereito privado, con carácter previo á recepción dos libramentos previstos no artigo anterior, deberán constituír a favor da Consellería de Familia e Promoción do Emprego, Muller e Xuventude, garantía para responder da correcta aplicación da subvención concedida, na forma e condicións previstas no artigo 17 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>2. A garantía será liberada cando sexa acreditado que a subvención concedida se aplicou á finalidade prevista e que foron xustificadas correctamente as cantidades percibidas en tal concepto.</p>
<p>Artigo 35º.-Forma de xustificación.</p>
<p>1. A entidade promotora, dentro do mes seguinte ó remate de cada fase, remitirá á delegación provincial da Consellería de Familia e Promoción do Emprego, Muller e Xuventude os xustificantes dos pagamentos efectuados con cargo ós fondos recibidos. A xustificación presentarase segundo o detalle indicado nos modelos que estableza a Dirección Xeral de Fomento do Emprego, non podendo efectuarse compensacións entre os distintos conceptos (bolsas, módulos A e B e salarios dos alumnos-traballadores participantes). Así mesmo, xuntarase relación dos pagamentos realizados con identificación dos perceptores e detalle das cantidades aboadas.</p>
<p>Unha vez verificada a xustificación por gastos efectuados, e no caso de ser inferior á cantidade establecida como subvención máxima xustificable no artigo seguinte, axustarase o correspondente saldo na próxima transferencia que se vaia efectuar.</p>
<p>2. A xustificación por horas realizadas deberá efectuarse mediante unha relación dos alumnos-traballadores participantes no período que se xustifica, con expresión das súas datas de alta e baixa, xunto</p>
<p>coas copias dos seus contratos de traballo, prórrogas e partes de baixa na Seguridade Social.</p>
<p>Para a xustificación dos custos salariais dos alumnos-traballadores participantes, que se efectuará en función dos contratos efectivamente formalizados e pola duración correspondente en cada fase, será necesario achega-la documentación indicada no punto anterior.</p>
<p>A antedita documentación deberá xuntarse á solicitude de transferencia de fondos correspondentes á seguinte fase, segundo o modelo que para o efecto estableza a Dirección Xeral de Fomento do Emprego.</p>
<p>3. Cando as entidades promotoras sexan organismos públicos, consideraranse documentos xustificativos dos pagamentos efectuados as certificacións expedidas para o efecto polos órganos competentes e nas que consten detallados os pagamentos correspondentes a cada unha das partidas subvencionadas. Igualmente deberán achegar relación dos xustificantes de gastos e pagamentos realizados con cargo ó módulo B.</p>
<p>En calquera caso, os documentos xustificativos individualizados deberán quedar dispoñibles para as actuacións de comprobación e control.</p>
<p>4. As asociacións, fundacións e entidades sen ánimo de lucro presentarán documentos xustificativos individualizados dos pagamentos efectuados.</p>
<p>5. No caso de que non se xustifique segundo o previsto nos puntos anteriores, non se realizarán novas provisións de fondos, e procederase á reclamación das cantidades non xustificadas de conformidade co procedemento establecido para o efecto.</p>
<p>6. Sen prexuízo do disposto nos puntos anteriores e da ulterior xustificación ó final da fase, a entidade promotora, antes do día 15 do mes no que aboe as bolsas, deberá remitir á delegación provincial unha relación dos perceptores destas, indicando as cantidades que lles serán aboadas en tal concepto e o número de días lectivos asistidos.</p>
<p>Artigo 36º.-Subvención máxima xustificable.</p>
<p>A subvención máxima que en cada fase se pode admitir como xustificada, por gastos de formación e funcionamento, para cada un dos módulos A e B e sen prexuízo das bolsas previstas no artigo 6º, non poderá exceder do que resulte de multiplica-lo número de horas realizadas por cada módulo. Para estes efectos, tamén serán consideradas como horas efectivas as dos alumnos-traballadores que abandonen o proxecto e polo período de tempo comprendido entre a data da súa baixa e o remate da fase ou, se é o caso, a data de alta do alumno-traballador que substitúa a dita baixa e as correspondentes ós días lectivos non asistidos.</p>
<p>Igualmente, asimilaranse a horas de formación efectivamente impartidas as correspondentes ós períodos de vacacións anuais retribuídos desfrutados polos alumnos-traballadores participantes, establecidos legal ou convencionalmente.</p>
<p>Artigo 37º.-Liquidación do expediente.</p>
<p>1. Dentro do mes seguinte ó remate do proxecto, a entidade promotora remitirá á delegación provincial da Consellería de Familia e Promoción do Emprego, Muller e Xuventude, nos modelos que estableza a Dirección Xeral de Fomento do Emprego a seguinte documentación:</p>
<p>a) Xustificación dos pagamentos efectuados con cargo ós fondos correspondentes á segunda ou sucesivas fases, segundo proceda.</p>
<p>b) Relación de gastos realizados e os correspondentes xustificantes de pagamento.</p>
<p>c) Acta de liquidación e cadro-resumo de xustificantes de gastos.</p>
<p>2. Despois de verificada a xustificación presentada, e en caso de acordo, a delegación provincial da Consellería de Familia e Promoción do Emprego, Muller e Xuventude dará a súa conformidade ós documentos antes sinalados, ó mesmo tempo que procede ó aboamento das cantidades previstas no artigo 33º.3 e, se é o caso, expide o certificado necesario para a liberación da garantía constituída.</p>
<p>No suposto de desconformidade ou discrepancia, a delegación provincial descontará do pagamento do 20% restante as cantidades non xustificadas.</p>
<p>3. Revisada a xustificación, e de existir un saldo positivo a favor da Consellería de Familia e Promoción do Emprego, Muller e Xuventude, a delegación provincial iniciará o procedemento establecido para o reintegro das cantidades non xustificadas.</p>
<p>4. En todo caso, no prazo de tres meses posteriores á finalización da actividade do proxecto, a delegación provincial da Consellería de Familia e Promoción do Emprego, Muller e Xuventude remitirá á Dirección Xeral de Fomento do Emprego a documentación sinalada na letra c) do punto primeiro deste artigo.</p>
<p>Capítulo VI</p>
<p>Obrigas, seguimento e control</p>
<p>Artigo 38º.-Obrigas.</p>
<p>As entidades beneficiarias das subvencións previstas nesta orde estarán obrigadas a:</p>
<p>a) Realiza-la actividade para a que se concede a subvención.</p>
<p>b) Acondicionar e dota-las instalacións de xeito que reúnan as condicións mínimas de seguridade e hixiene que permitan o normal desenvolvemento das actividades formativas desde o inicio da actividade do proxecto.</p>
<p>c) Contrata-los alumnos participantes, rematada a primeira fase do proxecto, na modalidade contractual prevista no artigo 7º desta orde, e formalos nos aspectos teóricos e prácticos das actividades profesionais ou oficios obxecto do programa.</p>
<p>d) Acreditar ante a Consellería de Familia e Promoción do Emprego, Muller e Xuventude a realización da actividade e o cumprimento dos requisitos esixidos para a concesión da axuda ou subvención, achegando a documentación que lles sexa requirida co fin de comproba-lo cumprimento das obrigas que derivan da dita concesión.</p>
<p>e) Someterse ás actuacións de comprobación efectuadas pola Consellería de Familia e Promoción do Emprego, Muller e Xuventude e ás da Inspección de Traballo e Seguridade Social, ás de control financeiro que corresponden á Intervención Xeral da Comunidade Autónoma, ás previstas na lexislación do Consello de Contas e ás que poidan corresponder, no suposto de cofinanciamento polo Fondo Social Europeo, á Comisión e Tribunal de Contas das Comunidades Europeas.</p>
<p>f) Comunicar á Consellería de Familia e Promoción do Emprego, Muller e Xuventude a obtención doutras subvencións ou axudas para a mesma finalidade, procedentes de calquera outra Administración ou ente público nacional ou internacional, no momento de presenta-la solicitude así como con ocasión da xustificación da execución total do proxecto e, en todo caso, antes do derradeiro pagamento.</p>
<p>g) Identificar convenientemente, para os efectos de difusión pública, as actividades e as obras e servicios que se realicen, tendo en conta que as actividades de publicidade e divulgación do proxecto se adecuarán á normativa correspondente e ás previsións do Fondo Social Europeo.</p>
<p>h) Satisfacer, ó seu vencemento, as obrigas económicas que se deriven do funcionamento do proxecto subvencionado, especialmente as bolsas e as de carácter salarial, con independencia de que se percibise con anterioridade a subvención concedida.</p>
<p>i) Cumprir as demais obrigas que se deriven da normativa aplicable ás axudas e subvencións previstas nesta orde.</p>
<p>Artigo 39º.-Incumprimento de obrigas. Reintegro da subvención.</p>
<p>O incumprimento total ou parcial por parte da entidade beneficiaria das obrigas establecidas nesta orde así como na demais normativa aplicable ó programa de escolas obradoiro e casas de oficios e, con carácter xeral, ás axudas e subvencións públicas que se outorguen con cargo ós orzamentos xerais da Comunidade Autónoma de Galicia, orixinará, á vista da natureza e causas do incumprimento e tendo en conta a súa incidencia na formación e cualificación profesional dos alumnos-traballadores participantes, o reintegro total ou parcial das cantidades recibidas en concepto de axudas ou subvencións mailos xuros de demora; sen prexuízo do establecido no texto refundido da Lei sobre infraccións e sancións na orde social, aprobado polo Real decreto lexislativo 5/2000, do 4 de agosto.</p>
<p>Artigo 40º.-Asistencia, seguimento e avaliación.</p>
<p>1. As delegacións provinciais da Consellería de Familia e Promoción do Emprego, Muller e Xuventude son os órganos encargados de realiza-las tarefas de supervisión, coordinación, asistencia técnica,</p>
<p>seguimento e control da xestión das escolas obradoiro, casas de oficios así como das axudas ou subvencións concedidas.</p>
<p>2. Ademais de tramitar e resolve-lo expediente de solicitude e, de se-lo caso, transferi-los fondos correspondentes, deben realizar, na forma e cos procedementos que estableza a Dirección Xeral de Fomento do Emprego, as seguintes actuacións:</p>
<p>a) Asistencia, apoio e asesoramento técnico e administrativo tanto á entidade promotora na preparación do proxecto como á propia escola obradoiro ou casa de oficios na realización das actividades para as que se concede a subvención, para consegui-lo éxito do proxecto: creación de emprego; cualificación, adquisición de experiencia e inserción laboral así como a correcta realización e desenvolvemento do traballo e actividades previstas.</p>
<p>b) Seguimento da xestión, obtendo das escolas obradoiro e casas de oficios, a información referente ós seus alumnos-traballadores, persoal directivo, docente e de apoio e calquera outro dato que se considere de interese para o seguimento puntual da xestión, especialmente daqueles que serviron de base para a concesión da subvención.</p>
<p>c) Control das axudas e subvencións concedidas e liquidación do expediente.</p>
<p>d) Control dos resultados obtidos pola escola obradoiro ou casa de oficios. Para estes efectos a entidade promotora, ós seis e doce meses da súa finalización, remitirá, debidamente cuberto, o cuestionario de inserción laboral, ademais de estar obrigada a proporcionar calquera outra información que se considere pertinente con tal finalidade.</p>
<p>Disposicións adicionais</p>
<p>Primeira.-A concesión das axudas e subvencións reguladas nesta orde estará supeditada á existencia de crédito na aplicación orzamentaria 14.04.241A.480.0 da prórroga dos orzamentos xerais da Comunidade Autónoma de Galicia de 2001, para o exercicio económico de 2002, por un importe de 4.080.100 euros.</p>
<p>Segunda.-Os créditos correspondentes a subvencións que conteñan fases que se inicien en exercicios orzamentarios futuros, terán o carácter de plurianuais, de conformidade co previsto no artigo 58.1º letra b) do texto refundido da Lei de réxime financeiro e orzamentario de Galicia e no acordo do Consello da Xunta de Galicia, adoptado na súa sesión do 24 de setembro de 2001.</p>
<p>Terceira.-Apróbase a delegación de atribucións da conselleira de Familia e Promoción do Emprego, Muller e Xuventude nos/as delegados/as provinciais, no ámbito das súas respectivas provincias, para resolve-la concesión ou denegación das axudas e subvencións previstas nesta orde, aprobación ou denegación das modificacións dos proxectos así como para autoriza-los gastos e propoñe-la ordenación dos correspondentes pagamentos.</p>
<p>Cuarta.-Se por calquera causa, no momento que a Comisión Central de Valoración teña que examina-las solicitudes, algún dos seus compoñentes non puidese asistir, será substituído pola persoa que sexa designada pola conselleira de Familia e Promoción do Emprego, Muller e Xuventude.</p>
<p>Quinta.-As entidades beneficiarias das axudas e subvencións previstas nesta orde están suxeitas ó réxime de infraccións e sancións en materia de subvencións, de conformidade co previsto no artigo 79 do texto refundido da Lei de réxime financeiro e orzamentario de Galicia, aprobado por Decreto lexislativo 1/1999, do 7 de outubro, na súa redacción dada polo artigo 7 da Lei 8/1999, do 30 de decembro, de medidas fiscais e orzamentarias e de función pública e actuación administrativa; e na súa normativa de desenvolvemento.</p>
<p>Disposicións transitorias</p>
<p>Primeira.</p>
<p>1. As escolas obradoiro e casas de oficios en funcionamento á entrada en vigor desta orde, continuarán rexéndose pola normativa ó abeiro da cal foron aprobados.</p>
<p>2. Non obstante o disposto no parágrafo anterior:</p>
<p>a) O previsto nos números 1 a 4 do artigo 28º desta orde será aplicable para calcula-las subvencións que se lles concederán ou aboarán a proxectos ou fases de escolas obradoiro ou casas de oficios con data de inicio igual ou posterior ó 1 de xaneiro de 2002. As subvencións para as fases que se iniciaron antes do 1 de xaneiro de 2002 continuarán rexéndose polo establecido na Orde do 26 de xaneiro de 2001.</p>
<p>b) O importe das bolsas previsto no artigo 6º.1 desta orde, será de aplicación ós proxectos iniciados con posterioridade ó 20 de novembro de 2001.</p>
<p>3. Para os efectos de dar cumprimento ó previsto nesta disposición transitoria, a Dirección Xeral de Fomento do Emprego realizará as oportunas redistribucións de créditos e as delegacións provinciais dictarán as correspondentes resolucións complementarias.</p>
<p>Segunda.-As solicitudes presentadas ó abeiro da Orde do 26 de xaneiro de 2001 e que non se resolveran dentro de 2001, poderán resolverse no exercicio do ano 2002, sempre que reúnan os requisitos esixidos por esta orde.</p>
<p>Disposicións derradeiras</p>
<p>Primeira.-Autorízase o director xeral de Fomento do Emprego para dictar, no ámbito das súas competencias, as resolucións e instruccións necesarias para o desenvolvemento e a execución desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 4 de abril de 2002.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E VIVENDA</p>

