---
date: '2019-12-13'
id: L251-221119-0001
page: 53051
number: 237
agency: Concello de Sanxenxo
section: VI. Anuncios. b) Administración local.
title: >-
  ANUNCIO do convenio urbanístico para a execución do planeamento, referido ao
  sector de solo urbanizable SU 23 do Plan xeral de ordenación municipal,
  asinado entre este concello e a sociedade propietaria única do ámbito.
range: Anuncio
url: >-
  https://www.xunta.gal/dog/Publicados/2019/20191213/AnuncioL251-221119-0001_gl.html
---
<p>Tras a aprobación do texto inicial e unha vez finalizado o trámite de información pública (DOG núm. 85, do 6 de maio de 2019), mediante resolución da Alcaldía do 19 de agosto de 2019 ratificouse o texto definitivo do convenio urbanístico para a execución do planeamento referido ao sector de solo urbanizable SU-23. </p>
    <p>En cumprimento do punto terceiro da resolución municipal procédese á publicación do texto íntegro do convenio.</p>
    <p>Sanxenxo, 22 de novembro de 2019</p>
    <footer><p>Telmo Martín González<br>Alcalde presidente</p></footer>
    <p>En Sanxenxo, 22 de agosto de 2019.</p>
    <h2>REUNIDOS:</h2>
    <p>Telmo Martín González, con DNI * e domicilio, para efectos de notificacións en rúa de Madrid, nº 1, 36960 Sanxenxo (Pontevedra).</p>
    <p>Jesús Garriga Domínguez, con DNI * e domicilio, para efectos de notificacións en *.</p>
    <h2>INTERVEÑEN:</h2>
    <p>Telmo Martín González, na súa condición de alcalde do Concello de Sanxenxo e en representación del. </p>
    <p>Jesús Garriga Domínguez, en nome e representación da mercantil Urbanización de Playa Major, S.L., con domicilio social en Ourense, r/ *, con CIF * (no sucesivo, a propiedade). Está especialmente facultado para este acto en virtude da escritura de declaración de unipersonalidade e elevación a público de acordos sociais autorizada polo notario de Ourense D. * o día * co número * do seu protocolo.</p>
    <p>Tendo e recoñecéndose, segundo concorren, a capacidade legal necesaria para contratar e obrigarse, formalizan o presente convenio urbanístico, para cuxo fin,</p>
    <h2>EXPOÑEN:</h2>
    <p>I. O Plan xeral de ordenación municipal (en diante, PXOM) de Sanxenxo foi aprobado definitivamente polo Pleno municipal na sesión celebrada o día 27 de febreiro de 2003.</p>
    <p>Nel delimitáronse trinta sectores de solo urbanizable, indicando as características, parámetros urbanísticos e condicións de desenvolvemento de cada un deles.</p>
    <p>II. Na actualidade, tres sectores de solo urbanizable (o SU-3, o SU-15 e o SU-28) concluíron o seu desenvolvemento urbanístico, tendo alcanzado a condición de solo urbano consolidado e sendo recibidas as obras de urbanización dos respectivos ámbitos. </p>
    <p>Outros sectores atópanse nun avanzado estado de execución das súas obras de urbanización, entre eles o sector SU-23. Ademais, na data do 19 de marzo de 2007 outorgáronse dúas licenzas urbanísticas para a construción de senllos edificios, de 68 (expediente nº 93/07) e 12 (expediente nº 95/07) vivendas, respectivamente, logo de constitución dunha garantía polo importe total das obras de urbanización do ámbito. </p>
    <p>III. Non obstante, desde a aprobación do vixente PXOM de Sanxenxo (ano 2003), a normativa urbanística aplicable sufriu non poucas alteracións, dando como resultado que o vixente plan xeral de Sanxenxo non se atopa actualmente adaptado a ela. </p>
    <p>Un dos documentos normativos que tivo maior repercusión sobre o PXOM de Sanxenxo foi o Plan de ordenación do litoral (en diante, POL), aprobado en virtude do Decreto 20/2011, de 10 de febreiro, da Consellería de Medio Ambiente, Territorio e Infraestruturas da Xunta de Galicia, publicado no <em>Diario Oficial de Galicia</em> do 23 de febreiro de 2011.</p>
    <p>IV. O Concello de Sanxenxo iniciou os trámites para a modificación do PXOM, que se tramita como a modificación puntual nº 9 (no sucesivo, modificación puntual nº 9 PXOM), co obxectivo, tal como indica o documento de borrador de modificación puntual sometido a avaliación ambiental estratéxica, de «adaptar os solos urbanizables incluídos dentro da área de mellora ambiental e paisaxística do POL aos seus criterios e aos establecidos na presente modificación puntual.</p>
    <p>Estas modificacións están dirixidas a rebaixar a densidade, a aumentar a compacidade das ordenacións, liberar solo, ben como espazo público ou privado, e adaptar as construcións e urbanización ao relevo coa finalidade de preservar a paisaxe litoral e mellorar a imaxe de bordo costeiro».</p>
    <p>V. O POL, ao regular o seu ámbito de aplicación, dispón – artigo 3.2 – que non será de aplicación a aqueles solos «que no momento da entrada en vigor deste Plan finalizasen a tramitación do instrumento de xestión». Engade o mesmo precepto no seu punto 3 que «non obstante, en virtude de expedientes de primeira formulación, modificación ou revisión do planeamento urbanístico, si será aplicable aos solos que este clasifique de núcleo rural e que se atopen incluídos nas áreas de recualificación identificadas no POL, así como naquelas que, de ser o caso, determine o planeamento urbanístico».</p>
    <p>O proxecto de compensación do SU-23 foi aprobado definitivamente antes da entrada en vigor do POL, polo que, de acordo coas previsións sinaladas, o SU-23 quedou excluído do seu ámbito de aplicación. De conformidade cos informes emitidos polo organismo competente na materia durante a tramitación ambiental da modificación puntual nº 9 do PXOM, serán aplicables aqueles criterios de ordenación do POL que resulten viables en función do grao de execución e desenvolvemento de cada ámbito e na medida e co alcance con que o dispoña a modificación puntual nº 9 en tramitación. </p>
    <p>En consecuencia, a adaptación do SU-23 ao POL debe ser coherente co grao de execución alcanzado, tendo en consideración que, como se sinalou, realizouse a meirande parte das obras de urbanización e outorgáronse dúas licenzas urbanísticas logo da constitución dunha garantía polo importe da totalidade da urbanización do ámbito, o que significa que se trata dun sector próximo a obter a condición de solo urbano consolidado. </p>
    <p>VI. En coherencia con este marco legal, o documento de avance da modificación puntual xa dispón que «dado o proceso de transformación ao que está sendo sometido xa nestes momentos a zona de mellora ambiental e paisaxística do POL, enténdese que a mellor maneira de acadar os obxectivos fixados é mediante acordos cos propietarios que xa iniciaron o desenvolvementos dos solos, de xeito que os documentos aprobados se modifiquen e se adapten ás novas condicións aquí plasmadas». </p>
    <p>O documento de modificación puntual precisa o grao de definición dos seus propios obxectivos e determinacións para poder facilitar estes acordos cos propietarios dos solos en execución. E, faino nos seguintes termos: «Para poder chegar a acordos cos xestores do solo que nestes momentos iniciaron xa o proceso de transformación, as condicións de desenvolvemento impostas no presente documento de avance non pretenden ser pechadas sobre todo no que se refire á diminución da densidade, fixando intervalos de movemento desta variable, para poder axustar o número definitivo no momento en que se acorde una ordenación pormenorizada para cada ámbito que, independentemente do número de vivendas, cumpra cos criterios de mellor integración paisaxística e menor impacto ambiental, dentro do lóxico equilibrio de ingresos e custos». </p>
    <p>VII. O documento de avance ou borrador da modificación puntual nº 9 do PXOM considerala integración das novas ordenacións, detalladas ou non, na modificación en tramitación.</p>
    <p>Non obstante, por razóns de operatividade e axilidade, outorgouse a todos os propietarios dos sectores que quedaron fóra do ámbito de aplicación do POL a posibilidade de articular, de mutuo acordo, a adaptación aos criterios do instrumento de ordenación territorial que en cada caso resultasen viables mediante a modificación puntual dos respectivos instrumentos de planeamento de desenvolvemento e de xestión, sen necesidade de modificar o planeamento xeral. </p>
    <p>No caso do SU-23, dada a concesión de dúas licenzas de edificación no ano 2007, a dita adaptación realizarase a través da modificación dos proxectos construtivos con maior impacto paisaxístico.</p>
    <p>Neste contexto, ao abeiro da competencia municipal en materia de planificación e xestión urbanística recollida no artigo 25.2.a) da Lei 7/1985, do 2 de abril, reguladora das bases do réxime local e de conformidade co disposto nos artigos 165, 166 e 167 da LSG, e dadas as particularidades que presenta o sector de solo urbanizable SU-23 do PXOM de Sanxenxo, o Concello de Sanxenxo e a Propiedade estiman conveniente a sinatura do presente convenio urbanístico que facilitará a consecución, na medida do posible tendo en consideración as licenzas xa outorgadas, dos obxectivos da modificación puntual nº 9 do PXOM.</p>
    <p>Con base no anterior, as partes que subscriben este documento celebran o presente convenio urbanístico, de acordo coas seguintes</p>
    <h2>ESTIPULACIÓNS:</h2>
    <p>Primeira. <em>Obxecto do presente documento</em></p>
    <p>O presente convenio ten por obxecto:</p>
    <p>i. Establecer as bases da modificación da ordenación do SU-23, coa finalidade de mellorar, na medida do posible, a integración paisaxística das edificacións proxectadas. Todo iso tendo en consideración o avanzado grao de desenvolvemento e execución alcanzado no ámbito. </p>
    <p>ii. Regular a terminación das obras de urbanización pendentes de execución, particularmente a conexión exterior do ámbito cos sistemas xerais de abastecemento de auga potable e saneamento, que permitirán a recepción das obras de urbanización e que o solo do sector SU-23 alcance a condición de solo urbano consolidado. </p>
    <p>iii. Garantir a viabilidade técnica e económica da actuación, establecendo o adecuado equilibrio entre os beneficios e cargas derivadas da actuación.</p>
    <p>iv. Clarificar o réxime de conservación das obras de urbanización.</p>
    <p>v. Concretar as obrigas que asumen as partes asinantes no marco da modificación puntual nº 9 do PXOM de Sanxenxo e no seu desenvolvemento no que afecta o sector de solo urbanizable SU-23, de modo que, coa formalización deste convenio, o desenvolvemento do sector SU-23 continúe de xeito paralelo e non se vexa interrompido pola tramitación da modificación puntual nº 9 PXOM.</p>
    <p>Segunda. <em>Proposta de mellora paisaxística da ordenación do SU-23</em></p>
    <p>i. Coa finalidade de mellorar a ordenación do SU-23 desde a perspectiva paisaxística, as partes conveñen expresamente os seguintes criterios de ordenación da edificación destinada a vivenda colectiva:</p>
    <p>a. Non se permite o aproveitamento baixo cuberta.</p>
    <p>b. As cubertas das edificacións serán planas e poderán destinarse á implantación de instalacións de uso comunitario coas seguintes limitacións:</p>
    <p>• As instalacións comunitarias pechadas (escaleiras, ascensor, vestiario, maquinaria etc.) non poderán ocupar máis do 10 % da superficie da cuberta.</p>
    <p>• As instalacións abertas tipo piscina, solarium, paneis solares e similares poderán ter unha altura máxima de 1,80 metros e deberán situarse respecto de cada unha das liñas de cornixa a unha distancia equivalente, como mínimo, ao dobre da súa altura.</p>
    <p>c. As cubertas poderán rematarse cun peto de fábrica ou similar para poder executar correctamente a impermeabilización, cunha altura máxima de 60 cm sobre a cara superior do forxado da cuberta.</p>
    <p>A anterior limitación non resulta de aplicación aos elementos de protección necesarios para o uso da cuberta, que deberán cumprir a normativa técnica de aplicación. En calquera caso, os ditos elementos non poderán ser de fábrica opaca (poderán empregarse materiais tipo vidro, aceiro etc.).</p>
    <p>d. O 40 % da superficie da parcela non ocupada pola edificación deberá estar axardinada.</p>
    <p>A adaptación aos anteriores criterios realizarase mediante a modificación dos proxectos básico e de execución da licenza obxecto do expediente municipal nº 93/07.</p>
    <p>ii. Redúcense a 80 o número máximo de vivendas que se van situar nas parcelas de resultado nº 2 a 13 e nº 15 do proxecto de equidistribución do polígono de actuación.</p>
    <p>iii. En todo o demais, manterase a ordenación urbanística do plan parcial en vigor e as obras de urbanización xa executadas na medida en que se axusten aos instrumentos vixentes.</p>
    <p>Terceira. <em>A xestión do sector SU-23 a partir da formalización do presente convenio</em></p>
    <p>A partir da formalización do presente convenio, o desenvolvemento do sector SU-23 continuará de acordo coas previsión que se indican a seguir:</p>
    <p>i. A propiedade executará, ata a súa finalización, as obras de urbanización interior do polígono previstas no proxecto de urbanización actualmente vixente. </p>
    <p>ii. Para a recepción deste ámbito non resulta preciso a execución de infraestruturas exteriores de conexión do polígono cos sistemas xerais existentes, nin obras de ampliación e reforzo dos citados sistemas. Non resultará de aplicación, por perda de vixencia, o Plan director de infraestruturas de abastecemento e saneamento do Concello de Sanxenxo, debendo terse en consideración, para estes efectos, que a modificación puntual nº 9 do PXOM en tramitación prevé a execución de obras exteriores de conexión, ampliación ou reforzo para aqueles ámbitos que así o precisen. </p>
    <p>iii. Executadas as obras de urbanización previstas nos puntos anteriores, o concello procederá a súa recepción, incorporándoas ao dominio público municipal e pasando a ter o solo do sector SU-23, a partir dese momento, a natureza de solo urbano consolidado.</p>
    <p>iv. A conservación das obras de urbanización recibidas corresponderá ao Concello de Sanxenxo.</p>
    <p>v. A propiedade presentará, nun prazo máximo de seis (6) meses desde a entrada en vigor deste convenio, o proxecto básico modificado das edificacións obxecto do expediente nº 93/07, de acordo coas determinacións establecidas no presente convenio.</p>
    <p>Cuarta. <em>Obrigas asumidas pola sociedade Urbanización de Playa Major, S.L., propietaria maioritaria do SU-23</em></p>
    <p>As obrigas que coa sinatura do presente convenio urbanístico asume a propiedade asinante do sector SU-23 recondúcense ás seguintes:</p>
    <p>1ª. A mercantil Urbanización de Playa Major, S.L. asume os obxectivos xerais pretendidos pola modificación puntual nº 9 do PXOM de Sanxenxo; isto é, «rebaixar a densidade, aumentar a compacidade das ordenacións, liberar solo, ben como espazo público ou privado, e adaptar as construcións e urbanización ao relevo coa finalidade de preservar a paisaxe litoral e mellorar a imaxe do borde costeiro», nos termos e co alcance que resultan do presente convenio.</p>
    <p>2ª. Nun prazo non superior a seis (6) meses desde a entrada en vigor deste convenio, Urbanización de Playa Major, S.L. presentará no rexistro municipal o proxecto básico modificado das edificacións obxecto do expediente nº 93/07, que sexan acordes coas determinacións establecidas nel.</p>
    <p>3ª. Os eventuais adquirentes das parcelas incluídas no ámbito do SU-23 quedarán subrogados nos dereitos e obrigas derivados do presente convenio. Para tal fin, os asinantes del obríganse a incluír expresamente no título de transmisión das referidas parcelas os deberes urbanísticos e as obrigas derivadas do presente convenio pendentes de cumprimento.</p>
    <p>4ª. A propiedade renuncia ao exercicio de calquera reclamación de responsabilidade patrimonial contra o Concello de Sanxenxo en relación coa mellora da ordenación do ámbito obxecto do presente convenio.</p>
    <p>O incumprimento por parte da sociedade Urbanización de Playa Major, S.L. das obrigas asumidas no presente convenio, motivará a modificación das condicións de ordenación do SU-23 na modificación puntual nº 9 do PXOM en tramitación ou a través doutra figura de planeamento, sen que a sociedade Urbanización de Playa Major, S.L. poida reclamar responsabilidade algunha por este concepto.</p>
    <p>Quinta. <em>Obrigas asumidas polo Concello de Sanxenxo</em></p>
    <p>Coa sinatura do presente convenio o Concello de Sanxenxo asume as seguintes obrigacións:</p>
    <p>1ª. Recibir de forma expresa as obras de urbanización deste sector SU-23, unha vez executadas na súa integridade e sendo acordes coas previsións contidas no proxecto de urbanización no seu día aprobado e se conclúa a súa execución do modo establecido na estipulación terceira. Sen prexuízo das adaptacións exixidas pola execución material das obras permitida no artigo 96.2 da Lei do solo de Galicia.</p>
    <p>2ª. Tramitar coa maior celeridade posible a modificación da licenza obxecto do expediente nº 93/07, cuxos proxectos modificados deberán ser presentados polos propietarios nos termos expostos na estipulación segunda do presente convenio.</p>
    <p>Os novos proxectos constitúen unha modificación da licenza obxecto do expediente nº 93/07, polo que, aos efectos do cálculo da taxa e o imposto sobre construcións, instalacións e obras, terase en consideración os importes xa aboados.</p>
    <p>3ª. Conservar as obras de urbanización tras a súa recepción formal.</p>
    <p>Sexta. <em>Tramitación e perfeccionamento do convenio</em></p>
    <p>De conformidade co disposto nos artigos 168 da Lei do solo de Galicia e 401 do seu Regulamento de desenvolvemento, unha vez finalizado o trámite de exposición pública do presente convenio, no caso de que por razón das alegacións presentadas se deban introducir cambios, o Concello de Sanxenxo notificará ás partes a proposta de texto definitivo del, concedéndolle un prazo de dez (10) días hábiles para manifestar a súa conformidade, reparos ou, de ser o caso, renuncia ao mesmo, trámite este ao que as partes renuncian para o suposto de que o dito texto sexa idéntico ao plasmado no presente documento. </p>
    <p>Unha vez aprobado definitivamente o convenio polo órgano municipal competente, deberá ser asinado no prazo máximo de quince (15) días contados desde a notificación do acordo ou resolución correspondente (artigos 168.4 da Lei de solo de Galicia e 402 do seu Regulamento de desenvolvemento).</p>
    <p>Sétima. <em>Natureza xurídica e xurisdición competente</em></p>
    <p>O presente documento ten a natureza xurídica de convenio urbanístico de planeamento e de convenio urbanístico para a execución do dito planeamento, nos termos previstos polos artigos 165 e seguintes da LSG e 398 y seguintes do seu regulamento de desenvolvemento. </p>
    <p>As previsións establecidas no presente convenio non limitan nin condicionan a potestade municipal de planeamento.</p>
    <p>As cuestións relativas á súa celebración, cumprimento, interpretación, efectos e extinción serán competencia da orde xurisdicional contencioso-administrativa.</p>
    <p>E en proba de conformidade con todo o acordado, asinan o presente documento por duplicado exemplar no lugar e data indicados no encabezamento.</p>
    <table>
     <tbody>
      <tr>
       <td>Polo Concello de Sanxenxo
        Telmo Martín González</td>
       <td>Pola Urbanización de Playa Major, S.L.
        Jesús Garriga Domínguez</td>
      </tr>
     </tbody>
    </table>

