---
date: '1997-09-23'
id: AC3E
page: 9
number: 183
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 10 de setembro de 1997 pola que se regula o exercicio das funcións de
  saúde pública polos médicos e practicantes titulares que opten por integrarse
  nunha unidade de atención primaria.
range: Orde
url: 'https://www.xunta.gal/dog/Publicados/1997/19970923/AnuncioAC3E_gl.html'
---
<p>O 24 de xuño de 1996 publicouse no Diario Oficial de Galicia, no seu número 123, a Orde do 30 de maio de 1996 pola que se sistematiza o réxime xurídico do persoal pertencente ás clases de médicos e practicantes titulares como consecuencia da posta en funcionamento do novo modelo de atención primaria na Comunidade Autónoma de Galicia.</p>
<p>A dita orde, do 30 de maio de 1996 desenvolve as previsións contidas na disposición transitoria primeira do Decreto 200/1993, do 29 de xullo, de ordenación de atención primaria na Comunidade Autónoma de Galicia, modificado polo Decreto 161/1996, do 25 de abril, no sentido de regula-las consecuencias da integración voluntaria do persoal funcionario superior e de grao medio da Xunta de Galicia, escala sanitaria de atención primaria e especializada e clase de médicos e practicantes titulares, nas unidades de atención primaria constituídas ó abeiro do Decreto 200/1993, do 29 de xullo. Na dita orde prevíanse, dun xeito xenérico, as relacións funcionais entre as corporacións locais e as unidades e servicios de atención primaria.</p>
<p>Consecuentemente co anterior, a presente orde ten por obxecto non só a regulación do exercicio das funcións de saúde pública dos médicos e practicantes titulares que opten por integrarse, ou non, nunha unidade de atención primaria e as posibles situacións deste persoal, senón tamén desenvolver máis especificamente as relacións coas corporacións locais que requiren dunha actuación específica e concreta dos profesionais sanitarios en materia de saúde pública, a través das delegacións provinciais da Consellería de Sanidade e Servicios Sociais, configuradas como órganos de canalización das ditas relacións.</p>
<p>Na súa virtude, en uso das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>A partir da entrada en vigor da presente orde, desde o momento que sexa efectiva a integración nunha unidade de atención primaria dun médico titular ou dun practicante titular, as funcións que no ámbito da saúde pública viñan desempeñando no seu partido e distrito pasan a ser exercidas do xeito seguinte:</p>
<p>a) As funcións atribuídas ós médicos titulares e practicantes titulares polos artigos 32, agás das previstas no seu número 10, 33, 34, 35, 54 e 55 do Regulamento de persoal dos servicios sanitarios locais aprobado polo Decreto do 27 de novembro de 1953 e na Lei 5/1983, do 30 de xuño, de sanidade escolar de Galicia</p>
<p>e no Decreto 44/1985, do 14 de febreiro, que a desenvolve, intégranse co funcionario na unidade de atención primaria, e pasan a ser desempeñadas pola dita unidade no ámbito do distrito e partido sanitario correspondente.</p>
<p>b) As funcións a que se refire o apartado 10º do artigo 32 do dito Decreto do 27 de novembro de 1953, así como as funcións de apoio técnico ás corporacións locais previstas nos apartados 4º e 5º do artigo 42 da Lei 14/1986, do 25 de abril, xeral de Sanidade, pasan a ser desenvolvidas polas delegacións provinciais da Consellería de Sanidade e Servicios Sociais.</p>
<p>Artigo 2º</p>
<p>Respecto a aqueles partidos e distritos sanitarios nos que os médicos titulares e practicantes titulares que os ocupan non se integrasen nunha unidade de atención primaria, ben por non ter exercido a opción de integración ou ben por non estar constituída aínda a dita unidade, as funcións de saúde pública a que se refire o artigo anterior seguirán sendo executadas conforme o sistema vixente á entrada en vigor da presente orde.</p>
<p>Artigo 3º</p>
<p>1. Cando unha corporación local necesite recadar algunha actuación dos profesionais sanitarios en materia de saúde pública, dirixirase, en todo caso, á delegación provincial da Consellería de Sanidade e Servicios Sociais.</p>
<p>2. Recibida pola delegación provincial a solicitude de actuación concreta, cursarase a petición á respectiva xerencia de atención primaria, que ordenará o procedente en atención á integración ou non do profesional nunha unidade de atención primaria en relación co territorio do distrito e/ou partido de que se trate.</p>
<p>Evacuado o trámite polo profesional de que se trate, darase traslado das actuacións á xerencia de atención primaria que as ordenou que, a súa vez, as remitirá á delegación provincial respectiva para a súa ulterior remisión á corporación local solicitante.</p>
<p>3. Cando se trate de emitir informes, estes deberanse evacuar no prazo previsto no artigo 83 da Lei 30/1992, do 26 de novembro de réxime xurídico das administracións públicas e do procedemento administrativo común.</p>
<p>Artigo 4º</p>
<p>A división territorial existente de partidos e distritos sanitarios subsistirá só para os efectos de delimitación das funcións de saúde pública reguladas na presente orde, sen que en ningún caso poida ter virtualidade e efectos de prestación de asistencia sanitaria.</p>
<p>Artigo 5º</p>
<p>Con independencia do feito de que no municipio onde se localice a unidade entrasen ou entren en funcionamento unha ou más unidades e de que se integren ou non nelas todos ou parte dos funcionarios pertencentes ás ditas clases que teñan destino nos postos de traballo afectados pola súa creación, a integración efectiva nunha unidade de atención primaria dun posto</p>
<p>de traballo de médico ou practicante titular producirá o efecto de que non poderá acordarse a acumulación dos ditos postos de traballo regulada no Decreto 3207/1967, do 26 de decembro, sobre acumulación de prazas nos corpos sanitarios locais, nos artigos 62, 63 e 64 do Decreto 2120/1971, do 13 de agosto, que aproba o regulamento provisional para o ingreso e provisión de postos de traballo e no apartado segundo da Orde do 30 de setembro de 1994 (DOG nº 209, do 28 de outubro), pola que sistematiza o réxime xurídico aplicable ós nomeamentos de persoal interino e substituto das clases de médicos, practicantes e matronas titulares.</p>
<p>Non obstante o anterior, durante a ausencia destes funcionarios, as funcións de saúde pública ás que se refire a presente orde serán asumidas pola delegación provincial respectiva, que poderán ser desenvolvidas ben directamente, ou ben acordar que outro funcionario da mesma clase non integrado nunha unidade e con destino nun distrito ou partido limítrofe as desenvolva percibindo, de se-lo caso, as retribucións previstas no artigo 5 do Decreto 3207/1967.</p>
<p>Artigo 6º</p>
<p>Os substitutos que se nomeen, do persoal das clases de médicos e practicantes titulares que opten por non integrarse, rexeranse polo mesmo réxime xurídico cós substitutos que se nomeen para o resto dos profesionais integrados na correspondente unidade de atención primaria, manténdose a aplicación do disposto no Decreto 3283/1968, do 26 de decembro, polo que se regula o réxime de retribucións dos que substitúan ós sanitarios locais nas súas ausencias, e no artigo 67 do Decreto 2120/1971, do 13 de agosto, que aproba o Regulamento provisional para o ingreso e provisión de postos de traballo.</p>
<p>Artigo 7º</p>
<p>O exercicio das funcións ás que se refire a presente orde enténdense sen prexuízo da execución das competencias que na materia lles correspondan á Dirección Xeral de Saúde Pública, ás delegacións provinciais da Consellería de Sanidade e Servicios Sociais e a calquera outro organismo público con competencia sectorial na materia concreta de que se trate.</p>
<p>Disposición adicional</p>
<p>No suposto de que trala constitución dunha ou varias unidades nun partido sanitario, non se integre algún ou algúns médicos titulares deste, e respecto daqueles distritos e/ou partidos nos que os seus titulares non se integrasen na correspondente unidade de atención primaria ou nos que aínda non se constituíu esta no seu ámbito territorial, manterase o mesmo esquema organizativo e funcional anterior á reforma da atención primaria, aplicándose neles, no referente exclusivamente ó ámbito da saúde pública, as disposicións xerais vixentes con anterioridade á entrada en vigor da presente orde naqueles aspectos que sexan compatibles co disposto nesta última.</p>
<p>Disposición derrogatoria</p>
<p>Queda expresamente derrogado o artigo 7 da Orde do 30 de maio de 1996 (DOG nº 123, do 24 de</p>
<p>xuño) polo que se sistematiza o réxime xurídico do persoal pertencente ás clases de médicos e practicantes titulares como consecuencia da posta en funcionamento do novo modelo de atención primaria na Comunidade Autónoma de Galicia.</p>
<p>Disposicións finais</p>
<p>Primeira.-Facúltanse o director xeral de Saúde Pública da Consellería de Sanidade e Servicios Sociais e os directores xerais de Atención Primaria e de Recursos Humanos do Servicio Galego de Saúde para que, no ámbito das súas respectivas competencias, adopten cantos acordos sexan necesarios para a execución da presente orde.</p>
<p>Segunda.-A presente orde entrará en vigor o día 1 de novembro de 1997.</p>
<p>Santiago de Compostela, 10 de setembro de 1997.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>6347</p>

