---
date: '2001-09-21'
id: F1FE
page: 12
number: 184
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 12 de setembro de 2001 pola que se convocan os premios de iniciativas
  de mellora da calidade das entidades locais.
range: Orde
url: 'https://www.xunta.gal/dog/Publicados/2001/20010921/AnuncioF1FE_gl.html'
---
<p>O servicio ós cidadáns é o principio básico que xustifica a existencia da Administración pública e que debe presidir toda a súa actuación, sendo principios que deben rexe-lo seu funcionamento os de eficacia, eficiencia, control da xestión e dos resultados, a responsabilidade, a racionalización e axilización dos procedementos administrativos e de xestión, todo iso coa finalidade de prestar un mellor servicio ós cidadáns.</p>
<p>En consideración ó carácter de proximidade ó cidadán que singulariza especialmente á Administración local, estímase necesaria a introducción de prácticas na súa xestión que vaian dando contido a un propósito máis amplo de modernización e reforma da Administración pública no sentido de adaptarse, nas súas formas organizativas e funcionais, ás transformacións sociais, económicas e tecnolóxicas do seu contorno. Neste sentido, o obxectivo da presente convocatoria é abri-lo camiño para futuras actuacións de recoñecemento de iniciativas, postas en marcha polas entidades locais, que respondan á necesidade de introducir, nas súas estructuras, a cultura e as técnicas de xestión de calidade total xa integradas en distintas organizacións, tanto públicas como privadas.</p>
<p>De acordo co Decreto 161/2000, do 29 de xuño, polo que se establece a estructura orgánica da Consellería de Xustiza, Interior e Relacións Laborais, é esta consellería, a través da Dirección Xeral de Administración local a que ten as competencias das relacións coas corporacións locais, entre as que se entenden incluídas, incentiva-la actuación das administracións locais galegas co fomento da incorporación de novos modos de xestión, que redunden en mellora dos servicios prestados ós cidadáns.</p>
<p>Con base en todo o anteriormente sinalado,</p>
<p>DISPOÑO:</p>
<p>Artigo único.-Convócanse os premios de iniciativas de mellora da calidade no ámbito da Administración local en Galicia, co fin de estimular e recoñece-la actuación das entidades locais da Comunidade Autónoma de Galicia que se teñan distinguido pola implantación -proxectada ou xa realizada- de actividades de mellora na calidade do servicio ofrecido ó cidadán, de acordo coas bases que se fan públicas no anexo da presente orde.</p>
<p>Disposicións derradeiras</p>
<p>Primeira.-Facúltase ó director xeral de Administración local para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-En todo o non previsto nesta orde, haberase que ater ó disposto no Decreto 287/2000, do 21 de novembro, polo que se desenvolve o réxime</p>
<p>de axudas e subvencións públicas da Comunidade Autónoma de Galicia.</p>
<p>Terceira.-Esta orde entrará en vigor ó día seguinte ó da súa publicación no Diario Oficial de Galicia.</p>
<p>ANEXO</p>
<p>Bases</p>
<p>Primeira.-Poderán concorrer ós premios entidades locais que teñan iniciativas de mellora da calidade en fase de execución na actualidade, e aqueloutras que teñan proxectada a implantación de actividades conducentes ó mesmo fin para o ano 2002.</p>
<p>A convocatoria abrangue a deputacións provinciais, concellos de máis de 5.000 habitantes, consorcios e mancomunidades e organismos autónomos e sociedades dependentes de calquera dos anteriores.</p>
<p>Segunda.-Os premios de iniciativas de mellora da calidade contemplan as seguintes categorías:</p>
<p>1. Innovacións na xestión das tecnoloxías.</p>
<p>2. Simplificación de procedementos administrativos.</p>
<p>3. Prevención de riscos laborais.</p>
<p>Categoría de innovacións na xestión das tecnoloxías:</p>
<p>Nesta categoría se valorarán posibilidades de acercamento da Administración ó cidadán a través das novas tecnoloxías da información e comunicación, en dinámicas que tendan á racionalización dos procesos administrativos. Se pretende con esta categoría de premio, valorar e avalia-lo uso e rendemento de aplicacións informáticas na prestación de servicios por parte da Administración local.</p>
<p>Categoría de simplificación de procedementos administrativos:</p>
<p>Abarca accións de mellora da calidade na prestación de servicios públicos por parte das entidades locais, atendendo ó ámbito de simplificación de procedementos administrativos, con obxecto de satisfacer plenamente a usuarios e interesados, xerando cada vez maior valor a partir da racionalización na súa organización.</p>
<p>Categoría de prevención de riscos laborais:</p>
<p>Inclúense nesta categoría actuacións tendentes á implantación, no ámbito das entidades locais, de políticas en materia de prevención de riscos laborais, en recoñecemento da súa importancia como dimensión da calidade nas organizacións.</p>
<p>Terceira.-Os que desexen participar na convocatoria dos premios formularán a petición, por medio de instancia dirixida ó conselleiro de Xustiza, Interior e Relacións Laborais e presentarana no rexistro xeral da Consellería de Xustiza, Interior e Relacións Laborais, no das delegacións provinciais, ou por calquera outro dos medios a que se refire o artigo 38.4º da Lei 30/1992, do 26 de novembro, de réxime xurí</p>
<p>dico das administracións públicas e do procedemento administrativo común, tendo de prazo ata as 14 horas do día 30 de setembro de 2001.</p>
<p>A entidade local interesada xuntará á solicitude a seguinte documentación:</p>
<p>1. Documentación administrativa (sobre A).</p>
<p>No sobre A pechado figurará o nome da iniciativa, da entidade local que a asume, e categoría á que opta e nel incluirase:</p>
<p>-Declaración xurada do titular do órgano responsable da entidade local que concorre á convocatoria, conforme se da fe dos resultados obtidos ou do compromiso de realiza-las actuacións de mellora no prazo previsto.</p>
<p>-Certificación do acordo da entidade local pola que se aceptan as condicións de financiamento e demais requisitos establecidos na presente orde.</p>
<p>-Declaración de conxunto de tódalas solicitudes efectuadas ou concedidas, para un mesmo proxecto ou actividade, das distintas administracións públicas competentes ou outros entes públicos.</p>
<p>2. Documentación técnica (sobre B).</p>
<p>No sobre B incluirase unha memoria na que se describa a iniciativa, acompañada da documentación que se estime oportuna. Presentaranse en CD-ROM ou disquete en programa compatible con windows e en soporte de papel DIN- A4 escritos mecanicamente a dobre espacio e por unha soa cara en letra tamaño 12.</p>
<p>As memorias integrarán no seu contido os seguintes elementos:</p>
<p>-Descrición do órgano/unidade e do propio servicio atendendo a cada un dos procesos que o integran, dando conta ademais dos recursos materiais e persoais, internos e externos.</p>
<p>-Diagnóstico da situación previa no que constará a identificación das áreas de mellora.</p>
<p>-Descrición da actuación/s de mellora, atendendo ós obxectivos marcados, á organización e planificación das actividades e ó nivel de implicación e participación de persoas e responsables.</p>
<p>-Fixación de calendario.</p>
<p>-Resultados -unicamente naquelas iniciativas presentadas que xa se atopen en fase de execución e implementación- considerando os obtidos de cara ós usuarios e destinatarios; de cara ás persoas que integran a unidade ou servicio; e de cara á sociedade en xeral. No recorrido deste capítulo deberá facerse unha comparativa entre obxectivos previstos e resultados obtidos coa identificación de posibles desviacións.</p>
<p>-Avaliación, na que deberá facerse consta-lo seguimento -en fase de execución ou proxectado- das actividades de autoavaliación (avaliación da planificación da acción de mellora; avaliación do desenvolvemento da acción de mellora; avaliación de resultados globais).</p>
<p>O defecto na solicitude seralles notificado ós interesados pola Dirección Xeral de Administración Local, e daráselles un prazo de dez días para emenda-los erros ou omisións. Transcorrido o dito prazo, se non se producise a citada emenda, as peticións serán arquivadas conforme o disposto na Lei de réxime xurídico das administracións públicas e do procedemento administrativo común.</p>
<p>Cuarta.-A valoración das iniciativas presentadas corresponderalle a un xurado especial, que estará integrado por unha comisión de expertos, composta por cinco membros de recoñecido prestixio no ámbito da calidade nas administracións públicas, designados do seguinte xeito:</p>
<p>Pola Xunta de Galicia (tres), en representación do eido universitario (un) e da FEGAMP (un). A composición nominal do xurado farase pública no momento da resolución.</p>
<p>Quinta.-Para a valoración das iniciativas presentadas, o xurado poderá solicitar cantos informes técnicos estime oportunos e, en todo caso, teranse en conta os seguintes criterios referidos ó contido do sobre de referencias técnicas das actuacións de mellora da calidade:</p>
<p>1. Ter obtido resultados que melloran os servicios prestados ós usuarios.</p>
<p>2. Ter obtido resultados que melloran o funcionamento interno dos servicios.</p>
<p>3. Ter un alto grao de implicación do persoal da unidade/s ou servicio/s.</p>
<p>4. Que as experiencias de mellora servisen de referencia a outras organizacións ou que as accións de mellora proxectadas tomen como referencia experiencias exitosas doutras organizacións en ámbitos similares de actuación.</p>
<p>5. Terse adecuado ou ter proxectada a adecuación total ou parcial ó modelo europeo de xestión de calidade.</p>
<p>6. Carácter innovador e consistencia das accións de mellora proxectadas para a súa implementación no ano 2002.</p>
<p>7. Vocación de permanencia e aplicabilidade, coa presencia de mecanismos que garantan o seguimento da correcta aplicación das iniciativas, a súa efectividade, e nunha idea de mellora continua.</p>
<p>Os criterios de valoración estarán referenciados ó modelo europeo de xestión de calidade (Fundación Europea para a Xestión da Calidade EFQM) adaptado ás unidades administrativas. A consideración do devandito modelo xustifícase á luz dos elevados niveis de esixencia que posúe e como garantía de seriedade, en canto que asumido polas principais institucións e empresas europeas nos últimos anos.</p>
<p>Sexta.-En cada unha das categorías descritas establécense os seguintes premios:</p>
<p>-Primeiro premio, con dotación de dous millóns de pesetas (2.000.000 de pesetas).</p>
<p>-Segundo premio, con dotación dun millón duascentas mil pesetas (1.200.000 pesetas).</p>
<p>-Terceiro premio, con dotación de oitocentas mil pesetas (800.000 pesetas).</p>
<p>Dous (2) accésits consistentes en diploma acreditativo.</p>
<p>Sétima.-O xurado, unha vez avaliadas as iniciativas, elevará a correspondente proposta ó conselleiro de Xustiza, Interior e Relacións Laborais, quen resolverá a adxudicación dos premios, podendo quedar desertas todas ou algunha das categorías dos premios convocados.</p>
<p>A resolución notificaráselles a tódolos gañadores, na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común. Conforme o disposto no artigo 44.1º da Lei 30/1992, do 26 de novembro, modificado pola Lei 4/1999, do 13 de xaneiro, de non notificarse resolución no prazo de seis meses contados desde a publicación da presente Orde no Diario Oficial de Galicia, os interesados poderán entender desestimadas as súas solicitudes por silencio administrativo.Todo iso sen prexuízo do establecido nos artigos 42 e 43 da devandita lei.</p>
<p>A entrega dos premios levarase a cabo en acto público, na sala de xuntas da Consellería de Xustiza, Interior e Relacións Laborais, en data que se determinará oportunamente.</p>
<p>Oitava.-O importe dos premios farase efectivo con cargo á aplicación orzamentaria 13.05.484.0, programa 123ª dos orzamentos xerais da Comunidade Autónoma de Galicia para o ano 2001.</p>
<p>Novena.-O presidente da entidade local gañadora disporá dun prazo de quince días, contados a partir da recepción da resolución para comunica-la aceptación das condicións contidas nela.</p>
<p>Transcorrido este prazo sen que se comunique a dita aceptación, de non xustificarse suficientemente a concorrencia de circunstancias excepcionais que impidan facelo, a Consellería de Xustiza, Interior e Relacións Laborais poderá anula-la resolución.</p>
<p>Décima.-Toda alteración das condicións tidas en conta para a concesión dos premios ou, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión, tal e como se establece no Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Décimo primeira.-No caso de que o gañador do premio incumprise algunha das condicións ou obrigas estipuladas, a Consellería de Xustiza, Interior e Relacións Laborais anulará os beneficios concedidos e, conforme o disposto no artigo 78.5º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, solicitará a devolución das cantidades percibidas, se as houbese, xunto cos xuros de demora debidos por eles, segundo o procedemento que establece o Decreto 287/2000, do 21 de novembro, anteriormente citado; se procede, instruirá o correspondente expediente sancionador, conforme o previsto no citado decreto.</p>
<p>Décimo segunda.-A Dirección Xeral de Administración Local resérvase o dereito de publicar e divulga-las iniciativas premiadas, citando as entidades locais que as presentaron, comprometéndose estas mesmas a colaborar nas tarefas de difusión.</p>
<p>Décimo terceira.-As iniciativas non premiadas seranlles devoltas ás entidades locais, logo da petición expresa delas, no prazo de tres meses seguintes ó da data na que lles sexa notificada a decisión do xurado.</p>
<p>Rematado o devandito prazo sen que se solicite a devolución, poderase proceder á súa destrucción.</p>
<p>Décimo cuarta.-A presentación de iniciativas para os premios implicará a aceptación polas entidades locais destas bases.</p>
<p>Santiago de Compostela, 12 de setembro de 2001.</p>
<p>Antonio Pillado Montero</p>
<p>Conselleiro de Xustiza, Interior</p>
<p>e Relacións Laborais</p>

