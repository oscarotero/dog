---
date: '2019-10-14'
id: G0425-111019-0001
page: 45172
number: 195
agency: Consellería de Política Social
section: III. Outras disposicións.
title: >-
  ORDE do 11 de outubro de 2019 pola que se ditan normas que determinan os
  servizos mínimos durante a folga xeral convocada para o día 16 de outubro de
  2019 no ámbito territorial do Concello das Pontes de García Rodríguez.
range: Orde
url: >-
  https://www.xunta.gal/dog/Publicados/2019/20191014/AnuncioG0425-111019-0001_gl.html
---
<p>O exercicio do dereito de folga queda condicionado ao mantemento dos servizos esenciais definidos no artigo 2 do Decreto 155/1988, do 9 de xuño (DOG do 20 de xuño).</p>
    <p>O artigo 3 do devandito decreto faculta os conselleiros competentes, por razón dos servizos esenciais afectados, para que, mediante orde e ante cada situación de folga, determinen o mínimo de actividade necesaria para asegurar o mantemento de tales servizos, e o persoal preciso para prestalos.</p>
    <p>A organización sindical Confederación Intersindical Galega (CIG), a organización sindical Comisións Obreiras (CC.OO.) e a organización sindical Unión Xeral de Traballadores (UGT) comunicaron a esta Administración a convocatoria dunha folga xeral no ámbito territorial do Concello das Pontes de García Rodríguez. A folga desenvolverase desde as 00.00 horas ás 24.00 horas do día 16 de outubro de 2019.</p>
    <p>A necesaria conciliación entre o exercicio do dereito constitucional de folga e o mantemento dos servizos esenciais obriga á Administración autonómica, de acordo coa normativa vixente, a fixar uns servizos mínimos indispensables para o funcionamento dos servizos esenciais e para garantir o dereito ao traballo, que se concretan e xustifican na presente orde, no que respecta aos servizos prestados por esta consellería.</p>
    <p>No ámbito da Consellería de Política Social, tómase en consideración para a determinación dos servizos mínimos a necesidade da presenza efectiva que garanta o funcionamento dos centros, así como a súa apertura. Estes servizos mínimos fixados no ámbito dos servizos sociais considéranse imprescindibles para garantir unha atención axeitada ás persoas residentes ou usuarias destes centros, máxime cando é necesario dar unha resposta inmediata ás diferentes situacións de emerxencia social.</p>
    <p>De acordo coa normativa citada e cos argumentos expostos, e oído o comité de folga,</p>
    <h2>DISPOÑO:</h2>
    <p>Artigo 1. Centro de día As Pontes</p>
    <p>Para o persoal que desempeña o seu traballo no centro de referencia terán a consideración de servizos mínimos os seguintes:</p>
    <p>1 xerocultor/a na quenda de mañá.</p>
    <p>1 xerocultor/a na quenda de tarde. </p>
    <p>Artigo 2. Centro sociocomunitario As Pontes</p>
    <p>En todo caso, quedará garantida a apertura e peche do centro mediante a designación dun/dunha traballador/a na súa quenda habitual.</p>
    <p>Artigo 3. Garantía dos usuarios</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías dos usuarios dos correspondentes centros.</p>
    <p>Disposición derradeira</p>
    <p>A presente orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 11 de outubro de 2019</p>
    <footer><p>Fabiola García Martínez<br>Conselleira de Política Social</p></footer>

