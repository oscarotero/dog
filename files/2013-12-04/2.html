---
date: '2013-12-04'
id: CA02-271113-0001
page: 46815
number: 232
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 175/2013, do 21 de novembro, polo que se aproba o cambio de
  titularidade da estrada AC-118 (1,825 km) e da AC-119 (2,623 km)  a prol do
  Concello das Pontes de García Rodríguez.
range: Decreto
url: >-
  https://www.xunta.gal/dog/Publicados/2013/20131204/AnuncioCA02-271113-0001_gl.html
---
<p>A teor do previsto no artigo 5 da Lei 4/1994, do 14 de setembro, de estradas de Galicia, os cambios de titularidade das estradas incluídas nas redes dependentes da Comunidade Autónoma e das entidades locais deberán ser aprobados por decreto da Xunta de Galicia, por proposta da consellería competente en materia de estradas e logo do acordo entre as administracións afectadas.</p>
    <p>Por outra parte, a citada lei de estradas dispón, no artigo 54, que as estradas autonómicas ou provinciais ou os treitos determinados delas en que a circulación adquira características urbanas se lles entregarán aos respectivos concellos. O expediente promoverase por proposta do concello ou da Administración titular da estrada e será resolto polo Consello da Xunta de Galicia, por proposta da consellería competente en materia de estradas, logo de informe de ambos os dous organismos.</p>
    <p>O Concello das Pontes de García Rodríguez solicita á Consellería de Medio Ambiente, Territorio e Infraestruturas o cambio de titularidade da estrada AC-118, cunha lonxitude de 1,825 km, que discorre desde a intersección coa AC-861, diante do tanatorio, ata a intersección coa AC-105, na glorieta da Casilla, atravesando toda a zona urbana e abarcando completamente a avenida de Galicia e a avenida do Poboado das Veigas, así como a estrada AC-119, cunha lonxitude de 2,623 km, que discorre desde a intersección coa AC-118, na praza do Hospital, ata a intersección coa AC-101, no lugar do Brixeo, atravesando toda a zona urbana e abarcando completamente a avenida de Castelao, a avenida de Ortigueira e a avenida das Campeiras.</p>
    <p>A Axencia Galega de Infraestruturas, de acordo co informe emitido polos servizos competentes, formulou a proposta favorable á transferencia de titularidade da estrada AC-118 desde a intersección coa AC-861 ata a intersección coa AC-105, cunha lonxitude de 1,825 km, e da estrada AC-119 desde a intersección coa AC-118 ata a intersección coa AC-101, cunha lonxitude de 2,623 km, a prol do Concello das Pontes de García Rodríguez.</p>
    <p>De conformidade co anteriormente exposto, por proposta do conselleiro de Medio Ambiente, Territorio e Infraestruturas, logo de deliberación do Consello da Xunta de Galicia, na súa reunión do día vinte e un de novembro de dous mil trece,</p>
    <h2>DISPOÑO:</h2>
    <p>Artigo 1</p>
    <p>Apróbase o cambio de titularidade a prol do Concello das Pontes de García Rodríguez das estradas: </p>
    <p>– AC-118 desde a intersección coa AC-861 ata a intersección coa AC-105 (lonxitude 1,825 km).</p>
    <p>– AC-119 desde a intersección coa AC-118 ata a intersección coa AC-101 (lonxitude 2,623 km).</p>
    <p>Artigo 2</p>
    <p>En aplicación do artigo 4 da Lei 4/1994, do 14 de setembro, de estradas de Galicia, o Concello das Pontes de García Rodríguez deberá incorporar ao seu plan de estradas as vías a que se refire este decreto.</p>
    <p>Artigo 3</p>
    <p>A entrega dos viais formalizarase no prazo dos dous meses seguintes á publicación deste decreto no Diario Oficial de Galicia, mediante a sinatura da correspondente acta de entrega.</p>
    <p>Artigo 4</p>
    <p>Corresponden ao Concello das Pontes de García Rodríguez, a partir da formalización da entrega, todas as actividades de xestión, mantemento, conservación e explotación das vías, así como o exercicio das funcións de disciplina viaria e calquera outra que puidese corresponderlle como nova Administración titular da estrada.</p>
    <p>Disposición derradeira</p>
    <p>O presente decreto producirá efectos a partir do día seguinte ao da súa publicación no Diario Oficial de Galicia.</p>
    <p>Santiago de Compostela, vinte e un de novembro de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p>

