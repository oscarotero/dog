---
date: '1997-12-10'
id: D722
page: 11
number: 238
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 29 de setembro de 1997, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo do sector do comercio retallista téxtil.
range: Resolución
url: 'https://www.xunta.gal/dog/Publicados/1997/19971210/AnuncioD722_gl.html'
---
<p>Visto o expediente do convenio colectivo para o sector do comercio retallista téxtil, que tivo entrada nesta delegación provincial o día 19-9-1997, subscrito en representación da parte económica pola Asociación Provincial de Empresarios de Comercio Detallista Textil, e da parte social, polas centrais sindicais, CC.OO. e UGT con data do 25-8-1997. De conformidade co disposto no artigo 90.2º e 3º, do Real decreto legislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, desta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Artitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 29 de setembro de 1997.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para o</p>
<p>sector de comercio retallista téxtil de Pontevedra</p>
<p>Capítulo I</p>
<p>Disposicións xerais</p>
<p>Artigo 1º.-Partes asinantes.</p>
<p>Son partes asinantes do presente convenio as centrais sindicais Comisións Obreiras (CC.OO.) e a Unión Xeral de Traballadores (UGT), en representación dos traballadores, e a Asociación Provincial de Empresarios del Comercio Detallista Textil de Pontevedra, en representación dos empresarios do sector.</p>
<p>Artigo 2º.-Ámbito de aplicación.</p>
<p>O presente convenio regulará as relacións laborais de tódalas empresas da provincia de Pontevedra que, tanto na actualidade, como no futuro, se dediquen á venda polo miúdo de tecidos en xeral, roupa confeccionada, alfombras e tapices, paquetería, mercería, quincallería, etc.</p>
<p>Artigo 3º.-Duración e vixencia.</p>
<p>O presente convenio entrará en vigor ós quince días do seu asinamento, sen prexuízo da súa publicación no BOP, se ben os seus efectos económicos se retrotraerán ó 1 de febreiro de 1997.</p>
<p>Terá unha duración dun ano e rematarán os seus efectos o día 31 de xaneiro de 1998.</p>
<p>Entenderase prorrogado tacitamente por anualidades, se non media denuncia das partes con tres meses, polo menos, ó remate da súa vixencia. A dita denuncia deberá facerse por escrito dirixido á outra parte afectada polo convenio.</p>
<p>Artigo 4º.-Condicións máis beneficiosas.</p>
<p>O persoal que con anterioridade ó convenio estivese desfrutando dunhas condicións económicas ou laborais máis beneficiosas que as aquí pactadas, deberá conservalas, facéndose o cálculo polo conxunto anual de tódalas percepcións.</p>
<p>Artigo 5º.-Compensación de melloras.</p>
<p>As melloras económicas que se implantan en virtude do presente convenio, así como as voluntarias que no futuro se establezan, poderán ser compensadas e absorbidas, ata onde alcancen, cos aumentos ou melloras que actualmente teñan establecidas as empresas ou que no futuro se establezan con carácter xeral, mediante disposición legal.</p>
<p>Capítulo II</p>
<p>Retribucións</p>
<p>Artigo 6º.-Salarios.</p>
<p>As retribucións salariais do persoal afectado polo presente convenio, serán as que figuran na táboa anexa a este.</p>
<p>Artigo 7º.-Revisión salarial.</p>
<p>No caso de que o índice de prezos do consumo (IPC) rexistrase no primeiro de febreiro de 1998 un incre</p>
<p>mento, respecto ó 31 de xaneiro de 1997, superior ó 2,6%, o dito exceso servirá de base para a negociación do ano 1998.</p>
<p>Para iso, no momento da negociación do convenio colectivo do ano 1998, procederase a cuantifica-lo dito exceso, calculado sobre os salarios utilizados para realiza-los aumentos pactados para 1997. A cuantificación do dito exceso engadiráselles ós salarios vixentes o 31 de xaneiro de 1998 e sobre a cantidade resultante calcularanse os incrementos salariais que deberán rexer a partir do 1 de febreiro de 1998.</p>
<p>Artigo 8º.-Aumentos por antigüidade.</p>
<p>Os aumentos periódicos por tempo de servicio consistirán en cuadrienios do seis por cento sobre os salarios base deste convenio.</p>
<p>Artigo 9º.-Plus de transporte.</p>
<p>O persoal das empresas afectadas por este convenio percibirá un plus de transporte, que será aboado por día efectivo de traballo, na contía de 399 ptas.</p>
<p>Artigo 10º.-Gratificacións extraordinarias.</p>
<p>O persoal afectado polo presente convenio colectivo percibirá as gratificacións extraordinarias correspondentes ós meses de xullo e decembro, polo importe dunha mensualidade cada unha delas.</p>
<p>Establécese unha paga extraordinaria no mes de outubro, consistente nunha mensualidade. A dita paga farase efectiva no mes de outubro de cada ano, tendo en conta o que se dispón sobre a referida paga no artigo 13º do convenio.</p>
<p>Así mesmo, todo o persoal desfrutará unha gratificación, denominada de beneficios, polo importe mínimo dunha mensualidade completa.</p>
<p>As citadas pagas calcularanse en función dos soldos que para cada categoría fixa o anexo deste convenio, e maila antigüidade, se é o caso, para todo o persoal.</p>
<p>As catro gratificacións que se establecen, serán concedidas en proporción ó tempo traballado, rateándose nos supostos que proceda, tales como os de entrada ou cesamento do traballador na empresa.</p>
<p>Artigo 11º.-Axudas de custo.</p>
<p>Cando as empresas despracen os seus traballadores para que realicen traballos fóra do lugar habitual da súa residencia, estarán obrigadas a aboar, en concepto de axudas de custo, as cantidades seguintes:</p>
<p>* Xantar: 2.036.</p>
<p>* Cea: 2.036.</p>
<p>* Pernoita: 2.036.</p>
<p>* Almorzo: 707.</p>
<p>Se os desprazamentos se fan en coche propiedade do traballador, este percibirá trinta e catro pesetas por quilómetro percorrido.</p>
<p>Artigo 12º.-Gratificacións especiais ós escaparatistas.</p>
<p>O persoal non contratado como escaparatista, que non obstante, realice con carácter normal a función da ornamentación de escaparates nos establecementos, terá dereito, en concepto de gratificación especial, a un plus do dez por cento do seu salario base.</p>
<p>Capítulo III</p>
<p>Xornada laboral</p>
<p>Artigo 13º.-Condicións.</p>
<p>A xornada laboral será de 40 horas semanais de traballo efectivo.</p>
<p>No caso de que as empresas teñan necesidade de modifica-lo horario de traballo actualmente establecido, para conseguir unha maior eficacia no seu funcionamento, as partes asinantes do convenio recomendan ós afectados a súa mellor disposición para chegar a un entendemento.</p>
<p>As empresas quedan en liberdade para a apertura dos seus establecementos durante as tardes dos sábados de todo o ano, se ben deberán establecerse as quendas rotativas correspondentes, de tal maneira que no ano os traballadores desfruten de descanso durante dezaoito sábados pola tarde.</p>
<p>Con excepción de Vigo, os establecementos do resto da provincia, terán a opción de poder abrir durante as tardes deses sábados, se ben, en caso de que optase polo peche durante as tardes dos sábados, non estarán obrigados a facer efectiva a paga extraordinaria de outubro.</p>
<p>Capítulo IV</p>
<p>Vacacións</p>
<p>Artigo 14º.-Contía.</p>
<p>Os traballadores afectados polo presente convenio desfrutarán de 30 días naturais de vacacións.</p>
<p>Artigo 15º.-Datas de desfrute.</p>
<p>O desfrute destes 30 días de vacacións estará abranguido entre os meses de abril e outubro, ámbolos dous incluídos, agás que o traballador teña preferencia por outra época do ano.</p>
<p>Artigo 16º.-Determinación de quendas.</p>
<p>En cada empresa establecerase unha orde rotativa de preferencia, de tal xeito que quen un ano foi primeiro á hora de elixir quenda, pasa a se-lo último no ano seguinte.</p>
<p>Capítulo V</p>
<p>Disposicións varias</p>
<p>Artigo 17º.-Xubilación.</p>
<p>Os traballadores que no momento da xubilación leven na empresa máis de 20 anos, percibirán desta a cantidade de 242.640 pesetas; os que leven máis de 25 anos, 346.630; e os que leven máis de 30 anos, 433.283.</p>
<p>Artigo 18º.-Invalidez.</p>
<p>Durante a vixencia do convenio, todo traballador ó que lle sexa declarada unha situación legal de invalidez e que leve máis de 15 anos ó servicio da empresa, percibirá desta a cantidade de 69.326 pesetas; con máis de 20 anos, 95.323 pesetas; con máis de 25 anos, 147.319 pesetas; e con máis de 30 anos, 197.577 pesetas.</p>
<p>As ditas cantidades serán efectivas unha vez declarada oficialmente a invalidez por unha soa vez.</p>
<p>Artigo 19º.-Defunción.</p>
<p>No caso de falecemento do traballador, con polo menos un ano de pertenza á empresa, queda esta obrigada a satisfacer ós seus habentes dereito o importe de catro mensualidades iguais á última que o traballador percibise, incrementada con tódolos emolumentos inherentes a ela.</p>
<p>Artigo 20º.-Incapacidade temporal.</p>
<p>En caso de incapacidade temporal derivada de enfermidade ou accidente, debidamente acreditado pola Seguridade Social, do persoal abranguido no réxime de asistencia a ela, a empresa completará as prestacións obrigatorias ata o importe íntegro das súas retribucións, ata o límite de doce meses, aínda que o traballador fose substituído.</p>
<p>Artigo 21º.-Servicio militar.</p>
<p>Aplicarase o disposto no Estatuto dos traballadores</p>
<p>Artigo 22º.-Roupa de traballo.</p>
<p>Os traballadores que proceda serán provistos obrigatoriamente por parte da empresa, de uniformes ou outra roupa de traballo, das coñecidas e típicas para a realización das distintas e diversas actividades que o uso vén aconsellando.</p>
<p>A provisión de tales pezas de roupa deberá facerse ó comeza-la relación laboral entre as empresas e os traballadores en número de dúas pezas, que se reporán en anualidades sucesivas de maneira conveniente ou, polo menos, na metade delas.</p>
<p>Artigo 23º.-Excedencia por maternidade.</p>
<p>As traballadoras que, de acordo co establecido no artigo 46.3º do Estatuto dos traballadores, soliciten un período de excedencia por un tempo non superior a un ano, terán dereito á reserva do posto de traballo e á reincorporación a el, unha vez rematado o período de excedencia, sempre que o reingreso sexa solicitado cun mes de antelación ó seu remate.</p>
<p>Artigo 24º.-Licencias.</p>
<p>Os traballadores terán dereito a unha licencia retribuída, de ata un máximo de tres días naturais ó ano, por necesidade de atender persoalmente asuntos propios que non admitan demora, téndose en conta para iso os desprazamentos que o traballador teña que realizar e as demais circunstancias que no caso concorran.</p>
<p>Esta licencia, demostrada a súa indubidable necesidade, concederase no acto, sen prexuízo das sancións que poidan impoñérselle ó traballador que alegue causas que resulten falsas.</p>
<p>Igualmente, nos casos de morte ou enterramento do cónxuxe, ascendentes, descendentes ou irmáns, así como enfermidade grave do cónxuxe, pais e fillos e parto da esposa, os traballadores terán dereito a unha licencia retribuída de ata cinco días naturais, téndose en conta para iso os desprazamentos que o traballador teña que realizar e as demais circunstancias que no caso concorran.</p>
<p>Así mesmo, o traballador terá dereito a unha licencia retribuída de dous días, sen necesidade de ser xustificada. A dita licencia non poderá ser acumulable a períodos vacacionais e deberá ser solicitada cunha antelación de 5 días, polo menos.</p>
<p>Esta última licencia de dous días desaparecerá automaticamente do convenio no suposto de que se produza con carácter xeral e a nivel nacional unha reducción da xornada.</p>
<p>Artigo 25º.-Contratación.</p>
<p>Contrato eventual. A teor do disposto no artigo 15b, do texto refundido do Estatuto dos traballadores e Real decreto lei 8/1997, do 16 de maio, ámbolos dous vixentes, este contrato ten por obxecto atender esixencias circunstanciais do mercado, acumulación de tarefas ou exceso de pedidos, aínda tratándose da actividade normal da empresa.</p>
<p>Formalización do contrato. Formalizarase por escrito, consignándose con suficiente precisión e claridade a causa e as circunstancias que o motiven, e rexistrándose no INEM.</p>
<p>Duración e prórroga. A duración destes contratos non poderá ser inferior a 30 días nin superior a trece meses e medio, dentro dun período de 18, contados a partir do momento do contrato inicial. Limitarase a dous o número de contratos que se realizarán, na súa duración máxima, a unha mesma persoa.</p>
<p>No caso de que se concerte o contrato por un prazo inferior ós trece meses e medio, poderá ser prorrogado mediante acordo das partes, sen que a duración total do contrato poida exceder do dito límite máximo.</p>
<p>Contrato para a formación. A súa duración será de 6 meses, ata un máximo de 30 meses, prorrogables de seis en seis meses. A retribución que se aboará será conforme a unha retribución única de 67.000 ptas. a xornada completa e efectiva de traballo.</p>
<p>Artigo 26º.-Recoñecemento médico.</p>
<p>As empresas afectadas por este convenio facilitarán ós traballadores que o soliciten un recoñecemento médico anual a través das súa mutuas patronais, Seguridade Social ou calquera outra forma que consideren oportuna.</p>
<p>Artigo 27º.-Taboleiro de anuncios.</p>
<p>As empresas afectadas por este convenio porán ó dispor dos traballadores un taboleiro de anuncios para inseri-las comunicacións de interese para eles.</p>
<p>Capítulo VI</p>
<p>Comisión paritaria</p>
<p>Artigo 28º.-Comisión paritaria.</p>
<p>As partes acordan nomear unha comisión paritaria, composta por catro representantes dos traballadores e catro representantes empresariais, para a interpretación das cláusulas do convenio.</p>
<p>A convocatoria das reunións deberá ser realizada en casos xustificados e por escrito dirixido á outra parte, con doce días de antelación á data da reunión, detallando a orde do día. A asistencia ás ditas reunións serán obrigatoria para ámbalas partes. A acta levantada será asinada no prazo de 24 horas, contado desde a celebración da reunión.</p>
<p>Disposición derradeira</p>
<p>Artigo 28º.-Lexislación subsidiaria.</p>
<p>En todo o non previsto neste convenio será de aplicación o Estatuto dos traballadores e demais disposicións vixentes.</p>
<p>Disposicións adicionais</p>
<p>Primeira.-As diferencias económicas resultantes da aplicación do incremento salarial pactado, tendo en conta os efectos retroactivos ó 1 de febreiro de 1997, faranse efectivos en dous prazos, pagadeiros o primeiro deles conxuntamente coa mensualidade de setembro de 1997, e o segundo coa mensualidade de outubro do mesmo ano.</p>
<p>Segunda.-As partes nomean unha comisión paritaria que, en principio, estará configurada polos mesmos membros que o foran da comisión negociadora do presente convenio, para o estudio e subseguinte incorporación ó convenio do ano 1998, das directrices do acordo marco do comercio de 1996, no referido ás categorías profesionais.</p>
<p>Terceira.-Categorías profesionais.</p>
<p>A partir da entrada en vigor do presente convenio desaparecen as actuais categorías de aspirante de 16 anos e de aspirante de 17 anos, creándose unha nova de aspirante a auxiliar administrativo, cunha retribución que se fixa en 76.693 ptas.</p>
<p>Así mesmo, as catro categorías existentes de auxiliar de caixa refúndense á entrada en vigor do presente convenio, en dúas únicas: auxiliar de caixa ata 24 anos, cunha retribución de 78.116 pesetas e auxiliar de caixa de 25 ou máis anos que permanecerá de igual forma e a retribución da cal é a que figura nas táboas.</p>
<p>Tendo en conta o efecto retroactivo do convenio o 1 de febreiro de 1997, o cálculo das diferencias económicas das categorías que se eliminan ou refunden, realizarase, ata a entrada en vigor do convenio, pola diferencia entre as retribucións vixentes o 31 de xaneiro de 1997, e as que resulten de incrementar estas nun 2,6%.</p>
<p>Vigo, 25 de agosto de 1997</p>
<p>Táboa salarial anexa do convenio colectivo</p>
<p>de traballo para o sector do comercio retallista</p>
<p>do téxtil de Pontevedra</p>
<p>Vixencia: do 1/2/1997 ó 31/1/1998</p>
<table><tbody><tr><td></td></tr>
<tr><td>Categorías</td><td>Salario
mensual</td></tr>
<tr><td></td></tr>
</tbody></table>
<table><tbody><tr><td>Grupo I</td></tr>
<tr><td>Personal técnico titulado</td></tr>
<tr><td>Titulado de grao superior</td><td>99.186</td></tr>
<tr><td>Titulado de grao medio</td><td>95.954</td></tr>
<tr><td>Axudante técnico sanitario</td><td>94.875</td></tr>
<tr><td>Grupo II</td></tr>
<tr><td>Persoal mercantil técnico titulado</td></tr>
<tr><td>Director</td><td>107.810</td></tr>
<tr><td>Xefe de división</td><td>99.186</td></tr>
<tr><td>Xefe de persoal, de vendas, de compras e
encargado xeral</td><td>99.186</td></tr>
</tbody></table>
<table><tbody><tr><td></td></tr>
<tr><td>Categorías</td><td>Salario
mensual</td></tr>
<tr><td></td></tr>
</tbody></table>
<table><tbody><tr><td>Xefe de sucursal e supermercado</td><td>95.954</td></tr>
<tr><td>Xefe de almacén</td><td>95.954</td></tr>
<tr><td>Xefe de grupo</td><td>95.954</td></tr>
<tr><td>Xefe de sección mercantil</td><td>95.306</td></tr>
<tr><td>Encargado de establecemento, vendedor,
comprador e poxador</td><td>95.306</td></tr>
<tr><td>Intérprete</td><td>89.696</td></tr>
<tr><td>Persoal mercantil propiamente dito</td></tr>
<tr><td>Dependente maior</td><td>95.954</td></tr>
<tr><td>Viaxante</td><td>94.444</td></tr>
<tr><td>Corredor de praza</td><td>89.696</td></tr>
<tr><td>Dependente de 25 anos</td><td>94.009</td></tr>
<tr><td>Dependente de 22 a 25 anos</td><td>85.814</td></tr>
<tr><td>Axudante</td><td>79.781</td></tr>
<tr><td>Traballadores en formación: retribución única
a xornada completa e efectiva de traballo</td><td>67.000</td></tr>
<tr><td>Grupo III</td></tr>
<tr><td>Persoal técnico non titulado</td></tr>
<tr><td>Director</td><td>107.810</td></tr>
<tr><td>Xefe de división</td><td>99.186</td></tr>
<tr><td>Xefe administrativo</td><td>97.030</td></tr>
<tr><td>Secretario</td><td>94.009</td></tr>
<tr><td>Contable</td><td>95.306</td></tr>
<tr><td>Xefe de Sección Administrativa</td><td>95.736</td></tr>
<tr><td>Persoal administrativo</td></tr>
<tr><td>Contable, caixeiro, taquimecanógrafo</td><td>95.306</td></tr>
<tr><td>Oficial administrativo</td><td>94.009</td></tr>
<tr><td>Auxiliar administrativo</td><td>85.010</td></tr>
<tr><td>Aspirante a auxiliar administrativo</td><td>76.693</td></tr>
<tr><td>Auxiliar de caixa hasta 24 anos</td><td>81.006</td></tr>
<tr><td>Auxiliar de caixa de 25 o máis anos</td><td>86.602</td></tr>
<tr><td>Grupo IV</td></tr>
<tr><td>Persoal de servicios e actividades auxiliares</td></tr>
<tr><td>Xefe de sección ou servicio</td><td>95.735</td></tr>
<tr><td>Debuxante</td><td>93.979</td></tr>
<tr><td>Escaparatista</td><td>93.979</td></tr>
<tr><td>Axudante de montaxe</td><td>74.701</td></tr>
<tr><td>Delineante, visitador, rotulista</td><td>83.019</td></tr>
<tr><td>Cortador</td><td>87.329</td></tr>
<tr><td>Axudante de cortador</td><td>82.995</td></tr>
<tr><td>Xefe de taller</td><td>85.297</td></tr>
<tr><td>Profesional de oficio de 1ª</td><td>85.010</td></tr>
<tr><td>Profesional de oficio de 2ª</td><td>81.994</td></tr>
<tr><td>Profesional de oficio de 3ª</td><td>81.132</td></tr>
<tr><td>Capataz</td><td>85.010</td></tr>
<tr><td>Profesional de oficio axudante</td><td>78.829</td></tr>
<tr><td>Mozo especializado</td><td>85.010</td></tr>
<tr><td>Ascensorista, telefonista, mozo, empaquetadora,
reparadora de medias e cosedora de sacos,
maiores de 18 anos.</td><td>82.855</td></tr>
<tr><td>As mesmas categorías, con menos de 18 anos,
igual que os aspirantes, segundo a súa idade</td></tr>
<tr><td>Grupo V</td></tr>
</tbody></table>
<table><tbody><tr><td></td></tr>
<tr><td>Categorías</td><td>Salario
mensual</td></tr>
<tr><td></td></tr>
</tbody></table>
<table><tbody><tr><td>Persoal subalterno</td></tr>
<tr><td>Conserxe</td><td>80.089</td></tr>
<tr><td>Cobrador</td><td>80.089</td></tr>
<tr><td>Vixilante, sereno, ordenanza, porteiro</td><td>76.694</td></tr>
<tr><td>Persoal de limpeza</td><td>76.694</td></tr></tbody></table>
<p>Nota: o persoal de limpeza por horas, percibirá o seu salario en proporción ás horas traballadas.</p>
<p>9367</p>

