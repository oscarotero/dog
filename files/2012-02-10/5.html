---
date: '2012-02-10'
id: C3C1-080212-12017
page: 5592
number: 29
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  ORDE do 3 de febreiro de 2012 pola que se prorroga, durante o cuarto trimestre
  de 2011 e o primeiro, segundo e terceiro trimestres de 2012, o acordo entre a
  Xunta de Galicia e o Consello Galego dos Procuradores sobre a compensación
  económica pola asistencia xurídica gratuíta.
range: Orde
url: >-
  https://www.xunta.gal/dog/Publicados/2012/20120210/AnuncioC3C1-080212-12017_gl.html
---
<p>O artigo 24 da nosa Constitución garante o dereito fundamental a obteren a tutela efectiva dos xuíces e tribunais a todas as persoas no exercicio dos seus dereitos e intereses lexítimos e, así mesmo, á defensa e á asistencia de letrado. Este dereito fundamental compleméntase co disposto no artigo 119 da Carta Magna, onde se establece que a xustiza será gratuíta cando así o dispoña a lei e, en todo caso, respecto de quen acredite insuficiencia de recursos para litigar. Polo que atinxe a esta materia, a Comunidade Autónoma de Galicia posúe plenas competencias, xa que a través do Real decreto 2166/1994, do 4 de novembro, lle foron transferidos pola Administración do Estado os medios materiais e económicos para o funcionamento da Administración de xustiza, entre os cales se atopa o aboamento da compensación económica aos colexios de procuradores dos tribunais polas actuacións dos seus colexiados no ámbito da asistencia xurídica gratuíta.</p>
    <p>Coa entrada en vigor da Lei 1/1996, do 10 de xaneiro, de asistencia xurídica gratuíta, a materia foi obxecto dunha fonda reforma, e fíxose necesaria a elaboración dun regulamento que a desenvolvese, e tendo en conta as peculiaridades propias da nosa comunidade autónoma e o tempo transcorrido, o primeiro Decreto 146/1997, do 22 de maio, foi modificado polo Decreto 269/2008, do 6 de novembro, polo que se aproba o Regulamento de asistencia xurídica gratuíta da Comunidade Autónoma de Galicia.</p>
    <p>Por outra banda, o 14 de outubro de 2003 a Xunta de Galicia e o Consello Galego dos Procuradores asinaron un acordo para establecer o baremo da compensación económica da asistencia xurídica gratuíta destes profesionais, cun ámbito temporal polo cal durante o ano 2008 se debería negociar e, se fose o caso, aprobar, un novo acordo para os vindeiros anos. Por diversas circunstancias non foi posible acadar ese acordo novo, e logo das obrigadas conversas co Consello Galego dos Procuradores, ambas as dúas institucións acordaron a prórroga do baremo establecido no acordo do ano 2003 nas cantidades de compensación económica que rexeron no ano 2008, actualizadas pola Orde desta consellería do 2 de xullo de 2009 e prorrogada esta última polas ordes do 28 de maio e 15 de outubro de 2010 e do 21 de decembro de 2010, de xeito que estes conceptos económicos imperasen durante o cuarto trimestre de 2011 e o primeiro, segundo e terceiro trimestres do ano 2012, ao tempo que as partes iniciasen un proceso negociador coa finalidade de acadar un acordo para os vindeiros anos.</p>
    <p>Así mesmo, a Orde do 9 de xuño de 2011 (DOG número 136, do 15 de xullo) aproba o formato en que os colexios de procuradores de Galicia deben remitir a xustificación trimestral da aplicación da compensación económica establecida no Decreto 269/2008, do 6 de novembro, polo que se aproba o Regulamento de asistencia xurídica gratuíta de Galicia.</p>
    <p>En consecuencia co anteriormente exposto,</p>
    <p class="dog-centrado-sin-cursiva-c-a">DISPOÑO:</p>
    <p>Primeiro. A prórroga do Acordo do 14 de outubro de 2003 entre a Xunta de Galicia e o Consello Galego dos Procuradores polo cal se estableceu o baremo da compensación económica da asistencia xurídica gratuíta.</p>
    <p>Segundo. Durante o cuarto trimestre do ano 2011 e o primeiro, segundo e terceiro trimestres de 2012 as cantidades do baremo da compensación económica da asistencia xurídica gratuíta serán as que rexeron durante o ano 2008, actualizadas pola Orde desta consellería do 2 de xullo de 2009 e prorrogada esta última polas ordes do 28 de maio e 15 de outubro de 2010 e do 21 de decembro de 2010 e especificadas no anexo desta orde. Estas cantidades deberán ser certificadas trimestralmente polos colexios de procuradores, seguindo estritamente a ordenación de tipoloxías recollidas no modelo que figura no anexo da orde, de acordo co artigo 38.3 do Decreto 269/2008, polo que se aproba o Regulamento de asistencia xurídica gratuíta de Galicia.</p>
    <p>Terceiro. Os procuradores percibirán o 100% da compensación económica correspondente á súa actuación profesional cando acrediten a realización dalgún dos seguintes trámites procesuais:</p>
    <p>a) Nos procesos penais, a presentación da copia da dilixencia ou solicitude da actuación procesual na cal interveña o procurador, ou a apertura do xuízo oral.</p>
    <p>b) Nos procesos civís, a presentación da copia da providencia de admisión da demanda ou de ter formulado a contestación dela.</p>
    <p>c) Nos demais procesos, a presentación da copia da dilixencia xudicial acreditativa da intervención do procurador dos tribunais.</p>
    <p>d) Nas apelacións civís, a presentación da copia da providencia pola cal se admite a trámite o recurso ou, se procede, a comparecencia ante a sala.</p>
    <p>e) Nas apelacións penais, a presentación da copia da resolución xudicial na cal se teña por formalizado ou impugnado o recurso ou o sinalamento para a vista.</p>
    <p>f) Nos recursos de casación formalizados, a presentación da copia da providencia pola cal se teña por interposto o recurso.</p>
    <p>Nos anuncios de recurso de casación que non chegan a ser formalizados, a presentación da copia do anuncio do recurso, debidamente xustificada.</p>
    <p>g) Nas execucións de sentenzas que se produzan transcorridos máis de dous anos despois de recaída resolución xudicial, presentación da copia de petición de execución, debidamente acreditada. </p>
    <p>Os documentos referidos poderán ser substituídos pola copia selada polo órgano xudicial da primeira folla do escrito presentado.</p>
    <p>Cuarto. En cumprimento do establecido do artigo 41.1 do Decreto 269/2008, do 6 de novembro, dentro do mes natural seguinte ao da finalización de cada trimestre o colexio de procuradores remitirá á Dirección Xeral de Xustiza unha certificación que conteña os datos relativos ás actuacións realizadas polos profesionais durante ese período. </p>
    <p>Quinto. En cumprimento do establecido do artigo 48 do Decreto 269/2008, do 6 de novembro, e tendo en conta a Orde do 9 de xuño de 2011, os colexios de procuradores deberán remitir a xustificación trimestral dos fondos percibidos a que se refire o artigo 47 do devandito Decreto 269/2008:</p>
    <p>a) En formato electrónico: relación detallada das quendas de garda ou, se procede, das asistencias letradas ao detido efectuadas por cada procurador, así como tamén dos asuntos de xustiza gratuíta asumidos por cada letrado.</p>
    <p>b) En formato papel: todos os documentos establecidos nos puntos c), d), e) e f) do artigo 48.1 do Decreto 269/2008, do 6 de novembro.</p>
    <p>Disposición derradeira. Esta orde entrará en vigor o mesmo día da súa publicación no <em>Diario Oficial de Galicia.</em></p>
    <p>Santiago de Compostela, 3 de febreiro de 2012.</p>
    <footer><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>
    <h2>ANEXO<br>Módulos e bases da compensación económica.<br>Baremos para o cuarto trimestre do ano 2011 e o primeiro,<br>segundo e terceiro trimestres de 2012</h2>
    <p>Procuradores/tipoloxía</p>
    <p>Xurisdición penal</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>101</td>
       <td>Procedemento ante o xulgado de instrución en sumarios ou causas perante o tribunal do xurado</td>
       <td>36,91 €</td>
      </tr>
      <tr>
       <td>102</td>
       <td>Intervención ante o xulgado de instrución en procedementos abreviados de especial complexidade (actuacións de máis de 1.000 folios)</td>
       <td>25,68 €</td>
      </tr>
      <tr>
       <td>103</td>
       <td>Intervención ante o xulgado de instrución en procedementos abreviados</td>
       <td>14,02 €</td>
      </tr>
      <tr>
       <td>104</td>
       <td>Intervención ante o xulgado de instrución en xuízos rápidos</td>
       <td>25,68 €</td>
      </tr>
      <tr>
       <td>105</td>
       <td>Xuízo oral ante a audiencia provincial</td>
       <td>21,09 €</td>
      </tr>
      <tr>
       <td>106</td>
       <td>Xuízo oral ante o xulgado do penal</td>
       <td>21,01 €</td>
      </tr>
      <tr>
       <td>107</td>
       <td>Xuízo de faltas (*)</td>
       <td>28,02 €</td>
      </tr>
      <tr>
       <td>108</td>
       <td>Recurso de apelación</td>
       <td>31,53 €</td>
      </tr>
      <tr>
       <td>109</td>
       <td>Procedemento ante o xulgado de vixilancia penitenciaria (*)</td>
       <td>23,35 €</td>
      </tr>
     </tbody>
    </table>
    <p>Xurisdición civil</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>201</td>
       <td>Procedemento ordinario</td>
       <td>44,37 €</td>
      </tr>
      <tr>
       <td>202</td>
       <td>Xuízo verbal e procesos especiais</td>
       <td>35,02 €</td>
      </tr>
      <tr>
       <td>203</td>
       <td>Proceso matrimonial contencioso (completo)</td>
       <td>52,53 €</td>
      </tr>
      <tr>
       <td>204</td>
       <td>Proceso matrimonial de mutuo acordo</td>
       <td>36,91 €</td>
      </tr>
      <tr>
       <td>205</td>
       <td>Medidas provisionais previas</td>
       <td>14,02 €</td>
      </tr>
      <tr>
       <td>206</td>
       <td>Modificación de medidas definitivas</td>
       <td>49,03 €</td>
      </tr>
      <tr>
       <td>207</td>
       <td>Recurso de apelación</td>
       <td>31,53 €</td>
      </tr>
     </tbody>
    </table>
    <p>Xurisdición contencioso-administrativa</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>301</td>
       <td>Recurso contencioso-administrativo (*)</td>
       <td>35,02 €</td>
      </tr>
      <tr>
       <td>302</td>
       <td>Recurso de apelación (*)</td>
       <td>31,53 €</td>
      </tr>
     </tbody>
    </table>
    <p>Xurisdición social</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>401</td>
       <td>Proceso laboral (*)</td>
       <td>36,91 €</td>
      </tr>
      <tr>
       <td>402</td>
       <td>Recurso de suplicación (*)</td>
       <td>31,53 €</td>
      </tr>
     </tbody>
    </table>
    <p>Xurisdición militar</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>501</td>
       <td>Proceso íntegro</td>
       <td>35,02 €</td>
      </tr>
     </tbody>
    </table>
    <p>Recursos de casación e amparo</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>606</td>
       <td>Recurso de casación ante o Tribunal Superior de Xustiza de Galicia</td>
       <td>35,02 €</td>
      </tr>
     </tbody>
    </table>
    <table>
     <tbody>
      <tr>
       <td>(*) Cando a intervención do procurador sexa requirida expresamente pola autoridade xudicial, de conformidade co artigo 6.3 da Lei 1/1996, de asistencia xurídica gratuíta</td>
       <td></td>
      </tr>
     </tbody>
    </table>

