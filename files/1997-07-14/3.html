---
date: '1997-07-14'
id: 8BE2
page: 6
number: 134
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 1 de xullo de 1997 pola que se regulan as axudas para a adquisición de
  elementos e equipos que melloren a seguridade en determinadas embarcacións
  pesqueiras e auxiliares de acuicultura, con porto base na Comunidade Autónoma
  de Galicia.
range: Orde
url: 'https://www.xunta.gal/dog/Publicados/1997/19970714/Anuncio8BE2_gl.html'
---
<p>A Consellería de Pesca, Marisqueo e Acuicultura establece unha liña de axudas para a adquisición de elementos e equipos que melloren a seguridade nas embarcacións dedicadas á pesca artesanal e auxiliares de acuicultura, con porto base na Comunidade Autónoma de Galicia, co fin de contribuír á seguridade dos tripulantes das devanditas flotas e como medida preventiva de salvamento marítimo.</p>
<p>Considerando o anterior e continuando un proceso xa iniciado en anos anteriores,</p>
<p>DISPOÑO:</p>
<p>Artigo 1º.-Finalidade da axuda.</p>
<p>Establécese e regúlase pola presente orde unha liña de axudas que ten a finalidade de contribuír á seguridade das embarcacións, e os seus tripulantes, que logo se detallan e, con cargo ós conceptos que en cada exercicio orzamentario se prevexan para este fin.</p>
<p>Artigo 2º.-Obxecto da axuda.</p>
<p>O obxecto da axuda é a adquisición, para a súa instalación e permanencia na embarcación, de elementos e equipos de seguridade e salvamento persoais, de localización e de comunicación, así como, se é o caso, elementos de seguridade persoal.</p>
<p>No vixente exercicio, as axudas outorgaranse con cargo ós fondos dispoñibles na aplicación orzamentaria 97.12.03.614.B.770.0 -reestructuración e renovación da flota pesqueira- dos orzamentos xerais da Comunidade Autónoma de Galicia para 1997.</p>
<p>Artigo 3º.-Beneficiarios.</p>
<p>Poderán ser beneficiarios destas axudas, co condicionante establecido no primeiro parágrafo do artigo seguinte, os propietarios das embarcacións das listas terceira e cuarta do Rexistro de Matrícula de Buques, con porto base na Comunidade Autónoma de Galicia, incluídas no Censo da Flota Pesqueira Operativa como buque operativo e no Rexistro de Buques da Comunidade Autónoma e que se dediquen ó marisqueo, á pesca costeira artesanal ou artesanal polivalente, auxiliares dos anteriores ou de establecementos de acuicultura e cun arqueo de ata vinte toneladas de rexistro bruto.</p>
<p>Así mesmo, tamén poderán ser beneficiarios, exclusivamente para elementos de seguridade persoal que logo se detallarán, os tripulantes das embarcacións anteriormente descritas e os percebeiros.</p>
<p>Artigo 4º.-Contía da axuda.</p>
<p>Os elementos e equipos obxecto de axuda deberán permanecer aparellados e instalados na embarcación de forma permanente, aínda no caso de transferencia ou cambio de titularidade do buque, e con marcación indeleble do buque a que pertencen, se é o caso.</p>
<p>Así mesmo, non se subvencionará a substitución de equipos que, dentro dos cinco anos anteriores, obtivesen subvención para a súa adquisición.</p>
<p>O investimento máximo subvencionable por embarcación non poderá supera-las 800.000 pesetas nin a axuda o 75% do investimento subvencionable efectivamente realizado e sempre sen IVE e cos topes máximos que para cada elemento ou equipo se sinalan no anexo I desta orde.</p>
<p>O investimento máximo subvencionable, cando o beneficiario sexa un tripulante ou percebeiro será de 75.000 pesetas e referirase exclusivamente ós seguintes elementos do anexo I:</p>
<p>Os sinalados cos números 1.1 ó 1.8 ámbolos dous inclusive e os números 1.12, 1.13, 2.2. e 2.5.</p>
<p>Para a concesión das axudas seguirase a orde de prioridades establecida no anexo I citado.</p>
<p>Artigo 5º.-Solicitudes e documentación.</p>
<p>A solicitude de axuda formularase no modelo que figura como anexo II desta orde, á que se lle xuntarán os seguintes documentos:</p>
<p>a) Fotocopia compulsada do DNI e NIF.</p>
<p>b) Fotocopia compulsada da folla de asento actualizada do buque, acreditativa da súa titularidade.</p>
<p>c) Facturas pro forma do investimento que se vai realizar ou orzamento, se é o caso.</p>
<p>d) Declaración responsable de que non recibiu nin solicitou axuda para o mesmo obxecto e compromiso de non facelo, segundo o modelo do anexo III desta orde.</p>
<p>e) Certificación bancaria na que conste o número completo da conta do solicitante, na que lle será ingresado o importe da axuda.</p>
<p>Se o solicitante é un tripulante ou un percebeiro non aportará o documento sinalado no apartado b), tendo no primeiro caso que aportar copia compulsada da cartilla de navegación e no segundo o permiso de explotación en regra para a extracción do percebe.</p>
<p>Artigo 6º.-Lugar e prazo de presentación de solicitudes.</p>
<p>As solicitudes presentaranse nas delegacións territoriais e/ou comarcais da Consellería de Pesca, Marisqueo e Acuicultura así como nos lugares previstos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes será do 1 de febreiro ó 31 de marzo.</p>
<p>No presente ano, o prazo será de dous meses contados a partir da publicación desta orde.</p>
<p>Artigo 7º.-Resolución.</p>
<p>O conselleiro de Pesca, Marisqueo e Acuicultura resolverá as solicitudes presentadas, logo de proposta da Dirección Xeral de Pesca e Industrias Pesqueiras.</p>
<p>De non recaer resolución expresa no prazo de tres meses, contados a partir da data de remate do prazo de presentación de solicitudes, entenderase denegada a petición da axuda, quedando aberta a vía contencioso-administrativa.</p>
<p>Artigo 8º.-Solicitude de cobramento.</p>
<p>Á solicitude de cobramento da axuda xuntarase a seguinte documentación:</p>
<p>a) Facturas do investimento realizado.</p>
<p>b) Xustificación do pagamento do investimento.</p>
<p>c) Certificacións de que o beneficiario se atopa ó día das súas obrigas tributarias e sociais e de que non ten débedas pendentes de pagamento, por ningún concepto, coa Comunidade Autónoma.</p>
<p>Esta documentación presentarase no prazo máximo de tres meses contados a partir da notificación da resolución da axuda, ou o que na resolución se indicase expresamente.</p>
<p>Os investimentos así xustificados serán comprobados polos funcionarios que designe o delegado territorial correspondente, que levantará as correspondentes actas, logo das inspeccións que consideren oportunas.</p>
<p>Disposicións derradeiras</p>
<p>Primeira.-Facúltase o director xeral de Pesca e Industrias Pesqueiras para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de xullo de 1997.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>ANEXO I</p>
<p>RELACIÓN SEGÚN ORDE DE PRIORIDADES E DE CONTÍAS MÁXIMAS DE AXUDA POR ELEMENTO OU EQUIPO</p>
<p>Prioridade número 1.</p>
<p>Equipamento de seguridade e salvamento persoal.</p>
<p>1.1. Chaleco salvavidas inflable; 150N; disparo manual; homologado: 7.600 ptas.</p>
<p>1.2. Chaleco salvavidas inflable; 150N; disparo automático; homologado: 9.600 ptas.</p>
<p>1.3. Chaleco salvavidas inflable; 275N; disparo manual; homologado: 11.400 ptas.</p>
<p>1.4. Chaleco salvavidas inflable; 275N; disparo automático; homologado: 13.000 ptas.</p>
<p>1.5. Chaleco salvavidas con flotabilidade permanente; homologado: 5.000 ptas.</p>
<p>1.6. Chaleco salvavidas con flotabilidade mínima de 50N; homologado: 9.200 ptas.</p>
<p>1.7. Roupa de augas con flotabilidade mínima de 150N; dúas pezas: 24.000 ptas.</p>
<p>1.8. Roupa de augas con chaleco salvavidas incorporado; inflable; 150N; disparo automático: 19.200 ptas.</p>
<p>1.9. Aro salvavidas de non máis de 80 cm de diámetro exterior; homologado: 3.600 ptas.</p>
<p>1.10. Aro salvavidas de non máis de 60 cm de diámetro exterior; aprobado pola Dirección Xeral da Mariña Mercante: 2.200 ptas.</p>
<p>1.11. Boia, ferradura ou similares; aprobada: 3.200 ptas.</p>
<p>1.12. Traxe de neopreno de 8 mm: 16.000 ptas.</p>
<p>1.13. Casco protector: 5.000 ptas.</p>
<p>1.14. Extintores de po seco de 2,5 Kg: 4.000 ptas.</p>
<p>1.15. Extintores de po seco de 6 Kg: 5.000 ptas.</p>
<p>1.16. Balsa salvavidas de 4 prazas aprobada; con equipamento de supervivencia: 225.000 ptas.</p>
<p>1.17. Balsa salvavidas de 6 prazas aprobada; con equipamento de supervivencia: 280.000 ptas.</p>
<p>1.18. Balsa salvavidas de 8 prazas aprobada; con equipamento de supervivencia: 300.000 ptas.</p>
<p>1.19. Incremento na reserva de flotabilidade pola inxección de poliuretano ou similar: 8.000 ptas.</p>
<p>Prioridade número 2.</p>
<p>Equipamento de localización.</p>
<p>2.1. Radiobaliza de socorro en 406 Mhz en contedor estanco ou auga; con dispositivo liberación hidrostático; homologada: 116.000 ptas.</p>
<p>2.2. Radiobaliza persoal en 121,5Mhz con disparo manual e automático; homologada: 13.600 ptas.</p>
<p>2.3. Paquete estanco con sinais pirotécnicos: 3 cohetes e 3 bengalas; homologado: 6.200 ptas.</p>
<p>2.4. Paquete estanco con bolsa colorante, espello de sinais e 3 luces químicas (verde, vermella e amarela): 1.900 ptas.</p>
<p>2.5. Luz estroboscópica: 3.000 ptas.</p>
<p>2.6. Buguina de néboa de 300 cc activada por gas: 3.000 ptas.</p>
<p>2.7. Pintado do casco exterior na súa obra morta e planos da cuberta en colores vivas (laranxa, vermello, amarelo) nas embarcacións de casco de madeira: 3.000 ptas./m.</p>
<p>2.8. Pintado do casco exterior na súa obra morta e planos da cuberta en colores vivas (laranxa, vermello, amarelo) nas embarcacións de caso de poliéster: 3.500 ptas./m.</p>
<p>Prioridade número 3.</p>
<p>Equipamento de comunicación.</p>
<p>3.1. Equipos de radio-comunicación: trasmisor-receptor portátil VHF banda mariña; sistema GMDSS, somerxible; aprobado: 80.000 ptas.</p>
<p>3.2. Equipos de radio-comunicación: transmisor-receptor fixo en VHF banda mariña: tódolas canles internacionais; dúas potencias de transmisión: 1W e 5W; homologado: 80.000 ptas.</p>
<p>3.3. Equipos de radio-comunicación: transmisor-receptor, portátil en VHF banda mariña; tódolas canles internacionais, dúas potencias de transmisión: 1W e 5W; con cargador e funda estanca á auga do tipo AQ2 ou similar; homologado: 49.000 ptas.</p>
<p>4852</p>

