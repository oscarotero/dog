---
date: '2021-08-09'
id: G0533-300721-0002
page: 39599
number: 151
agency: Consellería de Infraestruturas e Mobilidade
section: III. Outras disposicións.
title: >-
  DECRETO 116/2021, do 22 de xullo, polo que se declara en concreto a utilidade
  pública e se dispón a urxente ocupación dos bens e dereitos afectados polo
  proxecto de construción MSV (mellora da seguridade viaria) na estrada PO-224,
  puntos quilométricos 2+440-2+830, Santo André de Xeve, de clave PO/20/030.06,
  no concello de Pontevedra.
range: Decreto
url: >-
  https://www.xunta.gal/dog/Publicados/2021/20210809/AnuncioG0533-300721-0002_gl.html
---
<p>Antecedentes:</p>
    <p>Primeiro. Con data do 2 de outubro de 2020 publicouse no <em>Diario Oficial de Galicia </em>(núm. 200) o Anuncio do 16 de setembro de 2020 polo que se somete ao trámite de información pública a separata para información pública do proxecto de construción: MSV na estrada PO-224, pp.qq. 2+440-2+830. Santo André de Xeve, de clave PO/20/030.06, así como a relación individual de bens, dereitos e propietarios afectados polo proxecto referenciado.</p>
    <p>Segundo. Tras a análise dos informes, alegacións e certificados presentados, o 8 de xullo de 2021 apróbase o expediente de información pública e definitivamente o proxecto de construción: MSV na estrada PO-224, pp.qq. 2+440-2+830. Santo André de Xeve, de clave PO/20/030.06.</p>
    <p>O obxecto deste proxecto consiste en definir e valorar as actuacións necesarias para: </p>
    <p>• Mellorar a seguridade viaria no treito comprendido entre os pp.qq. 2+440 e 2+830 da estrada autonómica PO-224, en Santo André de Xeve (concello de Pontevedra), na contorna da intersección coa PO-223.</p>
    <p>• Proxectar un itinerario peonil/ciclista que permita a conexión do núcleo poblacional do Sobral co colexio CEIP Santo André de Xeve ao longo da estrada PO-224.</p>
    <p>• Reordenar o espazo público na contorna do colexio CEIP Santo André de Xeve.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia, na súa reunión do día vinte e dous de xullo de dous mil vinte e un,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción MSV na estrada PO-224, pp.qq. 2+440-2+830. Santo André de Xeve, de clave PO/20/030.06.</p>
    <p>Santiago de Compostela, vinte e dous de xullo de dous mil vinte e un</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Mobilidade</p>

