---
date: '2002-07-30'
id: EE96
page: 11
number: 145
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: I. DISPOSICIÓNS XERAIS
title: >-
  Decreto 245/2002, do 24 de xullo, polo que se modifica o Decreto 91/2001, do
  19 de abril, polo que se regulan as agrupacións de defensa sanitaria gandeiras
  en Galicia.
range: Decreto
url: 'https://www.xunta.gal/dog/Publicados/2002/20020730/AnuncioEE96_gl.html'
---
<p>O Decreto 91/2001, do 19 de abril, regula as agrupacións de defensa sanitaria gandeiras no ámbito da Comunidade Autónoma de Galicia, adaptando o contido do Real decreto 1880/1996, do 2 de agosto, ás condicións das explotacións gandeiras galegas.</p>
<p>No citado Decreto 91/2001 estableceuse o criterio xeral para o recoñecemento das ADSG, e reguláronse así mesmo os censos necesarios, por especies, para a constitución de ADSG no caso de especiais características productivas das explotacións, entendendo por tales aquelas produccións de natureza minoritaria, rara ou exótica.</p>
<p>Non obstante, para o recoñecemento das agrupacións de gando bovino, ovino e cabrún estímase necesario desenvolve-lo disposto no Decreto 91/2001, en virtude do establecido no artigo 3.b) do Real decreto 1880/1996, co obxecto de ter en conta alternativamente a distribución, dimensións, censos, características e condicións productivas das explotacións, no territorio da Comunidade Autónoma.</p>
<p>O tamaño das explotacións gandeiras galegas, en especial no gando bovino, ovino e cabrún, debido ás súas pequenas dimensións, afecta o número de animais que poden incorporarse a unha ADSG, polo que é necesario establecer un criterio de tamaño mínimo de explotacións para os efectos do recoñecemento das ADSG na Comunidade Autónoma de Galicia como condicionante fundamental para a eficacia sanitaria das citadas ADSG.</p>
<p>En consecuencia e ó abeiro das competencias que á Comunidade Autónoma de Galicia se lle atribúen en materia de sanidade animal, de conformidade cos artigos 30 e 33 do Estatuto de autonomía de Galicia, por proposta do conselleiro de Política Agroalimentaria e Desenvolvemento Rural e logo de deliberación do Consello da Xunta de Galicia na súa reunión do día vintecatro de xullo de dous mil dous,</p>
<p>DISPOÑO:</p>
<p>Artigo único.-Modificación do artigo 4 do Decreto 91/2001, do 19 de abril, polo que se regulan as agrupacións de defensa sanitaria gandeiras en Galicia.</p>
<p>Un.-Engádeselle un punto 1º ó artigo 4 do Decreto 91/2001, do 19 de abril, polo que se regulan as agrupacións de defensa sanitaria gandeiras en Galicia que queda redactado nos seguintes termos:</p>
<p>«Artigo 4º.-Condicións para o recoñecemento das agrupacións de defensa sanitaria gandeiras.</p>
<p>1. Poderanse constituír agrupacións de defensa sanitaria gandeiras de gando bovino, ovino e cabrún,</p>
<p>nun ou varios concellos, cando as explotacións que pretendan constituí-la agrupación supoñan, como mínimo, o 30% de todas aquelas que, dentro do concello ou concellos afectados, posúan un censo gandeiro que supere o 30 % do tamaño medio das explotacións da Comunidade Autónoma.</p>
<p>Para estes efectos enténdese como tamaño medio de explotación o número de reses obtido da división do número de reproductoras, entre o número de explotacións de cada especie existentes na Comunidade Autónoma, determinado anualmente pola Consellería de Política Agroalimentaria e Desenvolvemento Rural a través da dirección xeral con competencias en materia de sanidade animal, de acordo cos rexistros de explotacións da Comunidade Autónoma de Galicia».</p>
<p>Dous.-No artigo 4º, os puntos 1 e 2 que figuran no Decreto 91/2001, pasan a ser, respectivamente, puntos 2 e 3.</p>
<p>Disposición derrogatoria</p>
<p>Única.-Quedan derrogadas cantas disposicións de igual ou inferior categoría se opoñan ó estipulado neste decreto.</p>
<p>Disposicións derradeiras</p>
<p>Primeira.-Facúltase o conselleiro de Política Agroalimentaria e Desenvolvemento Rural para dicta-las disposicións que sexan necesarias para o desenvolvemento e aplicación deste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecatro de xullo de dous mil dous.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

