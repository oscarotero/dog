---
date: '2002-10-15'
id: 1425A
page: 14
number: 199
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 289/2002, do 26 de setembro, polo que se acorda a afectación
  secundaria dunha parte do porto de Moaña, a favor da Consellería de Política
  Territorial, Obras Públicas e Vivenda.
range: Decreto
url: 'https://www.xunta.gal/dog/Publicados/2002/20021015/Anuncio1425A_gl.html'
---
<p>A Consellería de Política Territorial, Obras Públicas e Vivenda solicitou a incoación de expediente de afectación secundaria dunha parcela de terreo no porto de Moaña, baseándose na necesidade de instalar unha terminal marítima de pasaxeiros.</p>
<p>A titularidade do denominado porto de Moaña correspóndelle á Comunidade Autónoma de Galicia en virtude do Real decreto 3124/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de portos (BOE nº 285, do 27 de novembro). O porto de Moaña está adscrito, en virtude do artigo 17.1º da Lei 5/1994, ó ente público Portos de Galicia.</p>
<p>O ente público Portos de Galicia emitiu inform favorable sobre a solicitude, ó non atopar inconveniente para a constitución da afectación secundaria solicitada mentres non se aprecian incompatibilidades entre o uso previsto para a parcela (terminal de pasaxeiros) e o resto das actividades existentes e previstas no porto de Moaña.</p>
<p>Á vista do disposto nos artigos 12.4º da Lei 3/1985, do 12 de abril, do patrimonio da Comunidade Autónoma de Galicia e 31.1º do seu regulamento, a afectación secundaria de bens de dominio público require acordo do Consello da Xunta de Galicia baixo a forma de decreto, logo da instrucción do correspondente expediente pola Consellería de Economía e Facenda.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia, na súa reunión do día vinteseis de setembro de dous mil dous,</p>
<p>DISPOÑO</p>
<p>Artigo 1º</p>
<p>Acórdase a afectación secundaria a favor da Consellería Política Territorial, Obras Públicas e Vivenda dun espacio de 199,04 m no peirao do porto de Moaña, na área de atracada do servicio de transporte marítimo de viaxeiros na ría de Vigo, para a instalación dunha terminal marítima de pasaxeiros.</p>
<p>Artigo 2º</p>
<p>A concorrencia da antedita afectación secundaria respecto do mencionado espacio do porto de Moaña non altera a adscrición orgánica esixida pola afectación principal, que lle conferirá ó seu titular, ente público Portos de Galicia, as facultades de administración, xestión e conservación, sen prexuízo das que lle correspondan á Consellería de Política Territorial, Obras Públicas e Vivenda como titular dun interese específico por razón da afectación secundaria establecida.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do disposto neste decreto.</p>
<p>Santiago de Compostela, vinteseis de setembro de dous mil dous.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

