---
date: '2015-04-22'
id: G0003-160415-0001
page: 15394
number: 75
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 14 de abril de 2015, da Dirección Xeral de Recursos Humanos,
  pola que se publica a relación provisional de admitidos/as e excluídos/as e os
  resultados provisionais de baremación no proceso de actualización de listas de
  selección temporal de diversas categorías sanitarias.
range: Resolución
url: >-
  https://www.xunta.gal/dog/Publicados/2015/20150422/AnuncioG0003-160415-0001_gl.html
---
<p>Mediante a Resolución da Dirección Xeral de Recursos Humanos do Servizo Galego de Saúde do 12 de setembro de 2013 (<em>Diario Oficial de Galicia</em> nº 181, do 23 de setembro) iniciouse e reguláronse as bases do procedemento de actualización periódica das listas de selección temporal no ámbito das institucións sanitarias do Servizo Galego de Saúde e entidades adscritas á Consellería de Sanidade, elaboradas ao abeiro do Pacto do 26 de abril de 2011.</p>
    <p>Por Resolución da Dirección Xeral de Recursos Humanos do Servizo Galego de Saúde (<em>Diario Oficial de Galicia </em>nº 136, do 18 de xullo de 2014) publicáronse diversos acordos da Comisión Central de Seguimento do Pacto, entre outros, o relativo ás categorías obxecto de actualización no proceso de xeración correspondente ao ano 2014.</p>
    <p>Malia non estar incluída na antedita resolución a categoría de médico/a especialista en medicina do traballo, dada a situación actual de indispoñibilidade de aspirantes na lista en vigor, e logo de información na Comisión Central de Seguimento do Pacto na súa reunión do 27 de febreiro de 2015, acordouse incluír esta no proceso de actualización en curso.</p>
    <p>Finalizado o prazo indicado na cláusula quinta da Resolución do 12 de setembro de 2013, e de conformidade co disposto no seu punto noveno, esta dirección xeral</p>
    <h2>RESOLVE:</h2>
    <p>Primeiro. Publicar a relación provisional de solicitantes admitidos/as e excluídos/as e os resultados provisionais de baremación no proceso de actualización periódica das listas de selección temporal elaboradas ao abeiro do Pacto do 26 de abril de 2011 nas categorías de facultativo/a especialista de área de psicoloxía clínica, farmacéutico/a de atención primaria e médico/a especialista en medicina do traballo.</p>
    <p>Segundo. As listas provisionais de admitidos/as e excluídos/as coa asignación aos primeiros da puntuación e a orde de prelación provisionais acadadas atópase publicada, á disposición das persoas interesadas, na páxina web do Servizo Galego de Saúde (www.sergas.es).</p>
    <p>Ademais, o estado de cada solicitude pode ser consultado polo/a solicitante no seu expediente electrónico persoal en Fides/expedient-e/sección de procesos.</p>
    <p>Terceiro. De conformidade coa base novena da Resolución do 12 de setembro de 2013 (<em>Diario Oficial de Galicia</em> nº 181, do 23 de setembro) pola que se regulan as bases do procedemento de actualización periódica de listas, contra a resolución provisional de admitidos/as e excluídos/as e os resultados provisionais de baremación, as persoas interesadas poderán presentar reclamación ante as direccións das estruturas organizativas de xestión integrada e as direccións con competencias na xestión de persoal das entidades adscritas á Consellería de Sanidade no prazo de dez días naturais contados a partir do seguinte ao da súa publicación.</p>
    <p>As persoas que, presentando debidamente solicitude de inscrición, non consten como admitidas nin excluídas, disporán do mesmo prazo para formular a súa reclamación.</p>
    <p>A aceptación ou desestimación das reclamacións presentadas entenderanse implícitos na resolución desta dirección, que se anunciará no <em>Diario Oficial de Galicia</em>, pola que se declaren con carácter definitivo os/as admitidos/as e excluídos/as e que fará públicas, así mesmo, as puntuacións e a orde de prelación definitivas acadadas polas persoas aspirantes.</p>
    <p>Santiago de Compostela, 14 de abril de 2015</p>
    <footer><p>Margarita Prado Vaamonde<br>Directora de Recursos Humanos</p></footer>

