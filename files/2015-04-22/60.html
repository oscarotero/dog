---
date: '2015-04-22'
id: L238-310315-0002
page: 15498
number: 75
agency: Concello de Pontevedra
section: VI. Anuncios. b) Administración local.
title: >-
  ANUNCIO de información pública sobre a aprobación inicial do proxecto de
  modificación puntual número 2 do sector B-4 en Fonte Santa.
range: Anuncio
url: >-
  https://www.xunta.gal/dog/Publicados/2015/20150422/AnuncioL238-310315-0002_gl.html
---
<p>A Xunta de Goberno Local do Concello de Pontevedra, na sesión ordinaria que tivo lugar o 16 de marzo de 2015, adoptou o seguinte acordo que, na súa parte dispositiva, literalmente, di:</p>
    <p>«Primeiro. Prestar aprobación inicial ao proxecto de modificación puntual nº 2 do Plan parcial do sector B-4/Fonte Santa, instrumento urbanístico de iniciativa particular promovido pola Asociación Juan XXIII e redactado pola arquitecta María Teresa Táboas Veleiro, datado en agosto de 2014, que ten por finalidade concretar unha ordenación detallada da parcela cedida en compensación do 10 % do aproveitamento do polígono coa finalidade de permitir a materialización dun uso dotacional consistente na construción dunha residencia e centro de día para persoas con discapacidade, fogar do grupo da comunidade, en desenvolvemento do acordo de colaboración asinado o 16 de marzo de 2012.</p>
    <p>Segundo. Someter a información pública o expediente, incluíndo o resumo executivo, polo prazo dun mes, mediante a publicación de anuncio no <em>Diario Oficial de Galicia</em>, no <em>Boletín Oficial</em> da provincia, no taboleiro de edictos do concello, na páxina *web: http://www.pontevedra.gal e en dous dos xornais de maior difusión da provincia, para efectos de que durante o dito período se poidan formular as alegacións e suxestións pertinentes. O remate do referido prazo de alegacións computarase desde a data de publicación do anuncio no <em>Diario Oficial de Galicia</em>, dilixenciándose a documentación exposta pola Secretaría Xeral, con notificación individual aos propietarios dos terreos afectados segundo relación catastral incorporada ao expediente; notificación que se fará por medio de anuncios no taboleiro de edictos do Concello e no BOP cando sexan descoñecidos, sexa ignorado o lugar de notificación ou, tentada esta, non se puidese practicar (...)».</p>
    <p>* Faise constar que o resumo executivo está dispoñible, ademais de no expediente, na páxina web do Concello de Pontevedra http://www.pontevedra.gal , na sección taboleiro de anuncios.</p>
    <p>Pontevedra, 17 de marzo de 2015</p>
    <p class="dog-firma-izq">Miguel Anxo Fernández Lores Raimundo González Carballo<br> Alcalde Concelleiro secretario da Xunta de Goberno Local</p>

