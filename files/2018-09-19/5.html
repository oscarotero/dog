---
date: '2018-09-19'
id: O3C2-110918-0001
page: 42746
number: 179
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 11 de setembro de 2018 pola que se convoca un curso práctico de
  actuación policial ante os tribunais.
range: Resolución
url: >-
  https://www.xunta.gal/dog/Publicados/2018/20180919/AnuncioO3C2-110918-0001_gl.html
---
<p>A Academia Galega de Seguridade Pública anuncia a convocatoria dun Curso práctico de actuación policial ante os tribunais, de acordo coas seguintes bases:</p>
    <p>1. Datos da actividade.</p>
    <p>Denominación: actuación policial ante os tribunais.</p>
    <p>Tipo: curso.</p>
    <p>Edicións: 1.</p>
    <p>Horas lectivas: 100.</p>
    <p>Modalidade: presencial.</p>
    <p>Contido:</p>
    <p>– O delito de violencia de xénero e violencia doméstica.</p>
    <p>– O policía como proba periférica nos supostos en que a vítima de violencia de xénero non desexa declarar (a proba por indicios).</p>
    <p>– Delitos contra o patrimonio.</p>
    <p>– Delitos contra a seguridade viaria.</p>
    <p>– As dilixencias urxentes como ferramentas eficaces.</p>
    <p>– Redacción de atestados nos distintos delitos; elementos imprescindibles para a tipificación dos feitos.</p>
    <p>– Interrogatorio polo fiscal.</p>
    <p>– Interrogatorio por avogado.</p>
    <p>– O que espera o xuíz da testemuña.</p>
    <p>– Alianzas interpoliciais, mecanismos formais e informais de coordinación entre policías, especialmente cando o feito é iniciado por policía non competente territorial ou materialmente, e debe ser continuado por policía competente (eixe, CNP e alcoholemia, ou detención pola Policía Local e entrega de detido á Garda Civil).</p>
    <p>– Os dereitos do detido, análise de cada un dos seus dereitos e a súa relación cos dereitos fundamentais (formulación de cuestións previas pola vulneración de dereitos fundamentais durante a detención e nulidade do procedemento).</p>
    <p>– A entrada e rexistro, problemas operativos. Problemas directivos. A froita da árbore envelenada.</p>
    <p>– As fases do procedemento, de feito punible á sentenza definitiva (feito punible, investigación policial, sumario xudicial, fases do procedemento, o xuízo, a sentenza, o recurso), importancia da redacción do atestado e informes policiais e das declaracións e actuacións en xuízo en cada unha das fases do procedemento.</p>
    <p>– A problemática da instrución de causas penais en partidos xudiciais de máis e de menos de 5 xulgados.</p>
    <p>– O policía como suxeito activo do delito, condutas a evitar.</p>
    <p>– O policía como suxeito pasivo do delito, protección do garante da seguridade.</p>
    <p>– A proporcionalidade no uso da forza por parte dos integrantes dos corpos e forzas de seguridade.</p>
    <p>– Simulacro de xuízo: formarase un tribunal en que cada operador xurídico asumirá a súa función, para poñer en práctica os coñecementos transmitidos (realizaranse 2 ou 3 exercicios de simulación de xuízo con atestados reais durante o curso).</p>
    <p>2. Desenvolvemento da actividade.</p>
    <p>Destinatarios/as: Policía Local, Garda Civil, Policía Nacional, UPA, con destino na CCAA de Galicia (5 prazas para cada corpo).</p>
    <p>Poderán participar neste curso os/as policías locais, gardas civís, policías nacionais, policías da unidade adscrita á Comunidade Autónoma de Galicia que se atopen en situación de servizo activo ou excedencia por coidado de familiares. A baixa laboral por incapacidade temporal impide a participación, polo que, de producirse esta situación, os/as interesados/as deberán comunicalo á Agasp de xeito inmediato. No caso de non facelo, serán penalizados coa non participación en accións formativas da Agasp nun ano contado desde o día seguinte a aquel en que se teña coñecemento do feito. Será revisable a admisión de persoas en baixa laboral por incapacidade temporal, cando esta veña producida por accidente de traballo recoñecido como tal e a asistencia ao curso non interfira na recuperación.</p>
    <p>Prazas ofertadas: 20.</p>
    <p>Lugar: Agasp. Avenida da Cultura, s/n, A Estrada.</p>
    <p>Datas: 24 e 31 de outubro; 7, 14, 21 e 28 de novembro, 12 e 19 de decembro, 16, 23 e 30 de xaneiro e 6 de febreiro.</p>
    <p>Horario: das 10.00 ás 14.00 horas e das 15.30 ás 19.30 horas.</p>
    <p>3. Solicitudes de participación.</p>
    <p>a) O persoal da Policía Local que desexe participar no curso convocado nesta resolución deberá cubrir o formulario de matrícula telemática na páxina web da Agasp http://agasp.xunta.es, e deberá enviar una memoria xustificativa do interese na realización do curso ao correo electrónico: agasp.formacion@xunta.gal. No asunto do correo electrónico deberá poñer «Memoria 181245». A non presentación desta memoria explicativa será motivo de exclusión.</p>
    <p>Non se admitirá ningunha outra forma ou modelo de solicitude.</p>
    <p>b) Prazo para a presentación de solicitudes: o prazo de inscrición e presentación de solicitudes de participación rematará o día 11 de outubro de 2018.</p>
    <p>c) O persoal da Garda Civil, Policía Nacional e UPA será seleccionado pola XV Zona e xefaturas, respectivamente.</p>
    <p>4. Formulario normalizado de solicitude.</p>
    <p>a) Os formularios de solicitude a que se refire a base anterior serán obtidos e cubertos pola persoa solicitante necesariamente a través da páxina web da Academia Galega de Seguridade Pública, que poden encontrar no enderezo da internet http://agasp.xunta.es.</p>
    <p>b) Para cubrir correctamente os formularios de solicitude, no citado enderezo da internet dispoñerase de instrucións de axuda que deberán ser observadas en todo momento polas persoas solicitantes.</p>
    <p>c) Os formularios poderán ser obtidos e cubertos ata as 14.00 horas da data de finalización do prazo de presentación de solicitudes.</p>
    <p>d) En caso de dúbida, dificultades técnicas ou necesidade de máis información poderán dirixirse á Agasp a través do número de teléfono 886 20 61 10, do fax: 886 20 61 22 ou enderezo de correo electrónico formacion.agasp@xunta.es, que adoptará as medidas necesarias para facilitar a presentación de solicitudes.</p>
    <p>Criterios de selección: os criterios de selección para o persoal da Policía Local son os que a seguir se indican:</p>
    <p>1. Presentación da memoria xustificativa do interese na realización do curso.</p>
    <p>2. Menor número de cursos realizados na Agasp nos dous últimos anos.</p>
    <p>3. Por orde de inscrición.</p>
    <p>Terán preferencia na selección os/as candidatos/as que estean gozando ou gozasen, nos dous últimos anos, dunha licenza de maternidade, dun permiso de paternidade, dunha redución da xornada ou dunha excedencia para o coidado de familiares, sempre que cumpran cos requisitos obxectivos para seren destinatarios do curso.</p>
    <p>Ademais, de conformidade co establecido no artigo 37.bis da Lei 7/2004, para a igualdade de homes e mulleres, nos cursos, xornadas ou outras actividades formativas organizadas ou financiadas pola Administración pública galega, reservarase un 50 % das prazas a mulleres que reúnan os requisitos exixidos na convocatoria.</p>
    <p>Listaxe de solicitudes seleccionadas: o día 17 de outubro de 2018 a Academia Galega de Seguridade Pública publicará no sitio web http://agasp.xunta.es, as solicitudes de participación que resultasen seleccionadas segundo os criterios de selección mencionados anteriormente.</p>
    <p>Certificado de asistencia: ao finalizar a actividade entregarase un certificado de aproveitamento a todas aquelas persoas que acrediten a súa asistencia continuada ao curso e superen o exame de coñecementos que se celebrará ao remate do curso.</p>
    <p>5. Dereitos e deberes do alumnado participante.</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado por Orde da Consellería de Presidencia, Administracións Públicas e Xustiza, do 4 de febreiro de 2009 (DOG núm. 30, do 12 de febreiro).</p>
    <p>6. Modificacións e incidencias.</p>
    <p>A Academia Galega de Seguridade Pública poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá suprimir o curso, ampliar novas edicións del ou suspendelo temporalmente, cando así veña exixido por circunstancias que afecten a súa organización, realización ou docencia.</p>
    <p>A Estrada, 11 de setembro de 2018</p>
    <footer><p>Luis Menor Pérez<br>Director xeral da Academia Galega de Seguridade Pública</p></footer>

