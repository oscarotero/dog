---
date: '2003-03-07'
id: 8AD6
page: 2
number: 47
agency: SERVICIO GALEGO DE PROMOCIÓN DA IGUALDADE DO HOME E DA MULLER
section: III. OUTRAS DISPOSICIÓNS
title: >-
  Resolución do 17 de febreiro de 2003 pola que se establecen as bases
  reguladoras que rexerán as axudas e subvencións a empresas para a realización
  de estudios da situación da muller e para a elaboración de plans de igualdade
  de oportunidades.
range: Resolución
url: 'https://www.xunta.gal/dog/Publicados/2003/20030307/Anuncio8AD6_gl.html'
---
<p>O principio de igualdade de oportunidades, amparado hoxe por tódolos códigos normativos e éticos internacionais, procura un trato non discriminatorio para as mulleres que favoreza que poidan optar e participar plenamente nos diferentes ámbitos de desenvolvemento das persoas. Eliminar toda forma de discriminación esixe a aplicación de medidas específicas que promovan unha situación real de igualdade entre mulleres e homes. Tales medidas ou estratexias correctoras e compensatorias pretenden contrarrestar na práctica as desigualdades que se producen por razón de xénero e aplicar á noción abstracta de igualdade accións concretas que se traduzan en oportunidades reais para as mulleres garantindo así a construcción dun modelo social igualitario.</p>
<p>As estratexias empresariais destinadas a consegui-la igualdade de oportunidades deixa de ser hoxe unha opción meritoria para converterse nunha necesidade para a productividade e o crecemento económico das empresas aparecendo como unha das fórmulas especialmente útiles para a eliminación dos obstáculos que lles impiden ás mulleres desenvolver certas profesións, ocupar cargos de responsabilidade e participar equitativamente no desenvolvemento sustentable da nosa comunidade.</p>
<p>Os plans de igualdade xorden como resposta e como marcos de actuación política e social para minora-las dificultades que por razón de sexo lles impiden ás mulleres o seu pleno e libre desenvolvemento persoal, político, social, profesional, etc.</p>
<p>A Unión Europea, con carácter anual, define unhas directrices para o emprego que os estados membros deberán aplicar a través dos seus plans nacionais e autonómicos. Estes plans elabóranse sobre as liñas de actuación recollidas na Estratexia europea de emprego: a mellora da empregabilidade, o fomento do espírito empresarial, e adaptabilidade e a flexibilidade laboral e a igualdade de oportunidades para homes e mulleres no acceso ó traballo. As medidas para recorta-las diferencias de xénero no mercado laboral e para mellora-la conciliación da vida laboral e familiar xirarán en torno a estas liñas de actuación establecidas.</p>
<p>No IV Plan de Igualdade de Oportunidades das Mulleres Galegas establécese, dentro da área de formación, emprego e conciliación da vida persoal, familiar e laboral, como unha das actuacións dirixidas a acada-lo obxectivo de fomenta-la participación das mulleres na actividade empresarial, a promoción da elaboración de plans de igualdade nas empresas.</p>
<p>Á Consellería de Familia, Xuventude e Voluntariado correspóndelle, no ámbito da Comunidade Autónoma, o exercicio das competencias en materia de muller, que serán exercidas a través do Servicio Galego de Promoción da Igualdade do Home e da Muller, de acordo co establecido no Estatuto de autonomía de Galicia e nos termos sinalados pola Constitución española.</p>
<p>A Lei 3/1991, do 14 de xaneiro, de creación do Servicio Galego de Promoción da Igualdade do Home e da Muller, establece no seu artigo 2 que o Servicio Galego de Igualdade terá como obxectivo principal a promoción e adopción de medidas encamiñadas á consecución da igualdade efectiva das mulleres e dos homes, removendo os obstáculos que impidan a participación e a integración da muller na vida social, cultural, educativa, económica e política de Galicia.</p>
<p>Esta resolución pretende actuar, a xeito experimental, como incentivo para a realización de estudios sobre a situación da muller e a elaboración de plans de igualdade polas empresas e para a súa aplicación no propio ámbito empresarial.</p>
<p>No Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia e no Decreto 287/2000, do 21 de novembro, establécense os requisitos xerais a subvencións concedidas pola Administración autonómica, normativa á que, en consecuencia, se adaptará a presente resolución, tendo en conta, en todo caso, os principios de publicidade, obxectividade e concorrencia.</p>
<p>Estas axudas financiaranse con cargo á partida orzamentaria 14.50.212A.470.2 recollida no orzamento da Comunidade Autónoma de Galicia para o ano 2003. O importe global destinado a elas ascenderá a 12.000 euros.</p>
<p>Na súa virtude, en uso das facultades que teño atribuídas, e para a súa debida aplicación nos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto desta resolución é establece-las bases reguladoras para a concesión de axudas económicas para a realización dun estudio da situación da muller na empresa ou para a elaboración dun plan de igualdade de oportunidades nela, e proceder á súa convocatoria.</p>
<p>Artigo 2º.-Destinatarias.</p>
<p>Poderán solicita-las axudas as empresas que teñan a súa sede social e efectiva da actividade na Comunidade Autónoma de Galicia e que pola súa vez teñan no seu cadro de persoal polo menos quince persoas.</p>
<p>Artigo 3º.-Axudas.</p>
<p>1. Os tipos de axuda que se poderán solicitar son as seguintes:</p>
<p>a) Para a realización dun estudio da situación da muller na empresa.</p>
<p>b) Para a elaboración dun plan de igualdade de oportunidades na empresa.</p>
<p>2. A axuda consistirá nunha subvención que poderá significa-lo financiamento total ou parcial do gasto, sen que en ningún caso implique duplicidade, de tal xeito que a suma das subvencións concedidas por todo tipo de organismos públicos, percibidas coa mesma finalidade, non supere o 100% do importe do gasto efectuado.</p>
<p>Artigo 4º.-Solicitudes.</p>
<p>As solicitudes formalizaranse segundo o modelo oficial que se xunta como anexo I á presente resolución, debidamente cuberto, dirixido á directora xeral do Servicio Galego de Promoción da Igualdade do Home e da Muller.</p>
<p>Documentación que se xuntará á solicitude para tódalas axudas:</p>
<p>a) Se o/a solicitante é persoa física, fotocopia compulsada do DNI; se é persoa xurídica, fotocopia compulsada do documento de constitución da sociedade e fotocopia compulsada do DNI da persoa que asina a solicitude e documentación que acredite que posúe poder suficiente para actuar en nome da empresa.</p>
<p>b) Fotocopia compulsada da tarxeta de identificación fiscal.</p>
<p>c) Memoria descritiva do traballo que se vai realizar, con mención dos seus obxectivos, metodoloxía,</p>
<p>tempo de duración previsto, medios humanos e materiais da empresa, necesidades previstas de servicios exteriores, e cantos outros considere de interese.</p>
<p>d) Cadro de persoal da empresa que alomenos indique: número e denominación dos postos, nivel de cualificación esixido e retribución anual. Farase constar unha referencia detallada dos postos de traballo desempeñados por mulleres.</p>
<p>e) Orzamento previsto para a execución da acción subvencionada que reflicta custos por utilización de medios propios e por utilización de servicios exteriores.</p>
<p>f) Declaración do conxunto de tódalas axudas solicitadas, tanto aprobadas ou concedidas como pendentes de resolución, para a mesma acción, das distintas administracións públicas ou das súas entidades vinculadas ou dependentes (anexo II).</p>
<p>g) Declaración expresa de aceptación das actuacións de supervisión e control do Servicio Galego de Promoción da Igualdade do Home e da Muller e de control financeiro que lle correspondan á Consellería de Economía e Facenda, as previstas na lexislación do Consello de Contas e ás daqueloutros organismos públicos que, se é o caso, procedan (anexo III).</p>
<p>h) Certificación bancaria de existencia de conta (anexo IV).</p>
<p>i) De se-lo caso, autorización para solicitude de certificacións sobre débedas tributarias estatais e autonómicas (anexo V).</p>
<p>Artigo 5º.-Prazo e lugar de presentación de solicitudes.</p>
<p>O prazo de presentación das solicitudes será de corenta días hábiles contados a partir do día seguinte ó da data de publicación da presente resolución no Diario Oficial de Galicia.</p>
<p>As solicitudes presentaranse no Servicio Galego de Promoción da Igualdade do Home e da Muller ou nas delegacións provinciais da Consellería de Familia, Xuventude e Voluntariado que correspondan ó domicilio do/a solicitante ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999. Se as solicitudes fosen presentadas nas delegacións provinciais, estas remitiranas coa maior brevidade posible ó Servicio Galego de Promoción da Igualdade do Home e da Muller.</p>
<p>Artigo 6º.-Tramitación de expedientes.</p>
<p>1. O Servicio Galego de Promoción da Igualdade do Home e da Muller comprobará que os expedientes</p>
<p>reúnen tódolos requisitos recollidos nesta resolución e requirirá ó/á solicitante para que, no prazo de dez días, achegue os documentos preceptivos ou emende os erros detectados, con indicación de que, se así non o fixera, teráselle por desistido/a da súa petición, logo da resolución de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>2. Revisados os expedientes e completados, se é o caso, remitiránselle á comisión para propoñe-la aprobación ou a denegación de axudas, seguindo os criterios recollidos na presente resolución.</p>
<p>Artigo 7º.-Comisión de valoración.</p>
<p>Para o disposto no parágrafo anterior, a comisión de valoración estará composta pola secretaria do Servicio Galego de Promoción da Igualdade do Home e da Muller, que a presidirá, e serán vocais o/a xefe/a do Servicio de Cooperación e o/a do Servicio de Administración Xeral, que actuará como secretario/a.</p>
<p>Artigo 8º.-Criterios de valoración.</p>
<p>A comisión de valoración á hora de avalia-las solicitudes, terá en conta os seguintes criterios:</p>
<p>1. Estudio da situación da muller na empresa referida ó seu cadro de persoal:</p>
<p>a) Número de postos de traballo ocupados por mulleres: características persoais dos postos.</p>
<p>b) Formación profesional precisa para cada posto.</p>
<p>c) Tipo de contratos.</p>
<p>d) Situación de empoderamento da muller: participación en postos directivos.</p>
<p>e) Mobilidade dentro da empresa.</p>
<p>f) Niveis retributivos.</p>
<p>2. Elaboración dun plan de igualdade de oportunidades para a empresa:</p>
<p>a) Grao de inserción laboral feminina na empresa.</p>
<p>b) Recursos existentes na empresa para facilita-la conciliación da vida familiar e laboral.</p>
<p>c) Oferta de formación continuada: realización de cursos de formación e capacitación profesional para mulleres.</p>
<p>d) Existencia de formación, en xestión directiva e liderado, específica para mulleres.</p>
<p>e) Promoción profesional.</p>
<p>f) Selección de persoal: equipos de selección equilibrados á proporción entre sexos.</p>
<p>Artigo 9º.-Resolución.</p>
<p>1. A resolución das axudas, unha vez emitido o informe-proposta pola comisión de valoración e fiscalizado pola Intervención, correspóndelle á directora xeral do Servicio Galego de Promoción da Igualdade do Home e da Muller. Esta resolución poñerá fin á vía administrativa e contra ela poderá interpoñerse potestativamente recurso de reposición perante o mesmo órgano, no prazo dun mes contado a partir do día seguinte ó da súa notificación ou recurso contencioso-administrativo perante o Tribunal Superior de Xustiza de Galicia, no prazo de dous meses contados a partir do día seguinte ó da súa notificación.</p>
<p>2. A notificación das resolucións deberase producir no prazo de seis meses contados a partir do día seguinte ó da publicación desta resolución no Diario Oficial de Galicia. Transcorrido o devandito prazo sen que recaese resolución expresa, esta entenderase desestimada.</p>
<p>Artigo 10º.-Pagamento e xustificación das subvencións.</p>
<p>1. Unha vez dictada a resolución pola que se concede a axuda ou subvención, o seu pagamento quedará condicionado a que as empresas beneficiarias xustifiquen a realización da acción subvencionada e presenten por duplicado exemplar, sendo un deles orixinal ou copia compulsada, a seguinte documentación:</p>
<p>a) Documentación acreditativa da realización do estudio ou plan elaborado, presentarase en soporte escrito e informático.</p>
<p>b) Certificacións de que se atopan ó día nas súas obrigas tributarias e que non teñen pendente de pagamento ningunha débeda, por ningún concepto, coa Administración pública da Comunidade Autónoma galega, se non se asinou a autorización recollida no anexo V.</p>
<p>c) Certificación de que están ó día nas súas obrigas sociais.</p>
<p>d) Certificación do/a representante da empresa que acredite que se realizou o gasto, o importe ó que ascendeu e que este foi destinado para o fin para o que a subvención foi concedida xunto cunha relación detallada dos gastos realizados indicando os conceptos e importes correspondentes.</p>
<p>e) Facturas ou xustificantes documentais acreditativos dos gastos realizados.</p>
<p>f) Declaración complementaria do conxunto de tódalas axudas solicitadas, tanto aprobadas ou concedidas como pendentes de resolución, para a mesma acción, das distintas administracións públicas ou das súas entidades vinculadas ou dependentes.</p>
<p>2. O prazo para presenta-la xustificación remata o 30 de novembro de 2003.</p>
<p>Artigo 11º.-Obrigas dos/as adxudicatarios/as das subvencións.</p>
<p>1. Someterse ás actuacións de supervisión e control do Servicio Galego de Promoción da Igualdade do Home e da Muller para realiza-las comprobacións e verificacións que considere precisas para a constatación do cumprimento do disposto nesta resolución e demais normas vixentes que resulten de aplicación.</p>
<p>2. Facilitar toda a información que lle sexa requirida polos órganos competentes do Servicio Galego de Promoción da Igualdade do Home e da Muller, da Intervención Xeral da Comunidade Autónoma, do Tribunal de Contas e do Consello de Contas, no exercicio das súas funcións de fiscalización e control do destino das axudas.</p>
<p>Artigo 12º.-Publicidade.</p>
<p>Nas accións que se leven a cabo deberá facerse constar que a acción está financiada pola Xunta de Galicia, Consellería de Familia, Xuventude e Voluntariado, Servicio Galego de Promoción da Igualdade do Home e da Muller, cos seus respectivos anagramas.</p>
<p>Artigo 13º.-Modificación da resolución.</p>
<p>Toda alteración das condicións tidas en conta para a concesión da axuda e, en todo caso, a obtención concorrente de subvencións e axudas outorgadas por outras administracións ou entes públicos ou privados, nacionais ou internacionais poderán dar lugar á modificación da resolución da concesión.</p>
<p>Artigo 14º.-Reintegro.</p>
<p>Procederá ó reintegro total ou parcial da axuda percibida e os xuros de demora desde o momento do seu pagamento de acordo co establecido no artigo 78.9º do Decreto lexislativo 1/1999, modificado pola Lei 8/1999, do 30 de decembro, nos seguintes casos:</p>
<p>a) Incumprimento da obriga de xustificación.</p>
<p>b) Obtención da axuda sen reuni-los requisitos esixidos para a súa concesión.</p>
<p>c) Incumprimento da finalidade para a que foi concedida a axuda.</p>
<p>d) Incumprimento das condicións impostas ás entidades colaboradoras e beneficiarios/as con motivo da concesión da axuda ou subvención pública.</p>
<p>Igualmente procederá o reintegro do exceso percibido nos supostos en que o importe da subvención, illadamente ou en concorrencia con subvencións ou axudas doutras administracións públicas ou doutras entidades públicas ou privadas, nacionais ou internacionais, supere o custo da actividade que vai desenvolve-lo beneficiario/a ou, se é o caso, a porcentaxe máxima do investimento subvencionable que se estableza.</p>
<p>Disposicións adicionais</p>
<p>Primeira.-O Servicio Galego de Promoción da Igualdade do Home e da Muller poderá dictar resolución de concesión de carácter complementario, cando existisen fondos provenientes de remanentes de subvencións inicialmente concedidas.</p>
<p>Segunda.-O Servicio Galego de Promoción da Igualdade do Home e da Muller poderá requirir en todo momento a documentación orixinal que se considere necesaria para acreditar mellor o exacto cumprimento das condicións esixidas nesta resolución.</p>
<p>Terceira.-Se por calquera causa, no momento no que a comisión de valoración teña que examina-las solicitudes, algún dos seus compoñentes non puidese asistir, será substituído polo/a funcionario/a que para o efecto designe a directora xeral do Servicio Galego de Promoción da Igualdade do Home e da Muller.</p>
<p>Cuarta.-Ós/ás beneficiarios/as das axudas reguladas nesta resolución seralle de aplicación o réxime de infraccións e sancións previstos no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Disposición derradeira</p>
<p>Única.-A presente resolución entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 17 de febreiro de 2003</p>
<p>Aurora Montes Santa-Olalla</p>
<p>Directora xeral do Servicio Galego de Promoción</p>
<p>da Igualdade do Home e da Muller</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

