---
date: '2012-01-12'
id: C3F1-040112-10752
page: 1939
number: 8
agency: Consellería de Educación e Ordenación Universitaria
section: III. Outras disposicións.
title: >-
  ORDE do 31 de decembro de 2011 pola que se aproban as bases reguladoras que
  rexerán o concurso público de oito bolsas de  formación en proxectos de
  investigación que se están a desenvolver no Centro Ramón Piñeiro para a
  Investigación en Humanidades e se procede á súa convocatoria (ED109A).
range: Orde
url: >-
  https://www.xunta.gal/dog/Publicados/2012/20120112/AnuncioC3F1-040112-10752_gl.html
---
<p><span class="dog-texto-sumario">O artigo 5 en harmonía co artigo 27 do Estatuto de autonomía para Galicia, establece como competencia da Comunidade Autónoma galega a promoción e ensino da lingua galega e o fomento da cultura e investigación.</span></p>
    <p><span class="dog-texto-sumario">Dentro do plan de actividades da Secretaría Xeral de Política Lingüística, que depende organicamente da Consellería de Educación e Ordenación Universitaria da Xunta de Galicia, de acordo co artigo 6, punto 3.1 do Decreto 332/2009, do 11 de xuño, polo que se establece a estrutura orgánica da Consellería de Educación e Ordenación Universitaria (DOG n.º 122, do 24 de xuño), figura que o Centro Ramón Piñeiro para a Investigación en Humanidades, baixo a dirección da Secretaría Xeral de Política Lingüística, ten a función de promover a formación e capacitación de universitarios tanto no ámbito galego como internacional, a través de convocatorias públicas para a investigación e o estudo de programas no ámbito das humanidades.</span></p>
    <p><span class="dog-texto-sumario">Na súa virtude, apróbanse as seguintes bases:</span></p>
    <p><span class="dog-texto-sumario">Primeira. Obxecto e destinatarios.</span></p>
    <p><span class="dog-texto-sumario">Por medio desta orde establécense as bases reguladoras e procédese á convocatoria de oito bolsas de formación nos proxectos concretos de investigación que se están a desenvolver no Centro Ramón Piñeiro para a Investigación en Humanidades, e que se inclúen como anexos a esta orde, nos cales se detallan os requisitos específicos que deben reunir os solicitantes, coa finalidade de contribuír á especialización na súa formación académica, profesional ou investigadora.</span></p>
    <p><span class="dog-texto-sumario">As bolsas reguladas nesta orde concederanse en réxime de concorrencia competitiva e baixo os principios de publicidade, obxectividade, transparencia, igualdade, non-discriminación, eficacia e eficiencia.</span></p>
    <p><span class="dog-texto-sumario">Segunda. Dotación das bolsas e orzamento.</span></p>
    <p><span class="dog-texto-sumario">A contía das bolsas será de 990 euros brutos mensuais, nos cales van incluídos os custos da cota da Seguridade Social (cota patronal e cota obreira), en aplicación do previsto no Real decreto 1493/2011, do 24 de outubro, polo que se regulan os termos e as condicións de inclusión no réxime xeral da Seguridade Social das persoas que participen en programas de formación, en desenvolvemento do previsto na disposición adicional terceira da Lei 27/2011, do 1 de agosto, sobre actualización, adecuación e modernización do sistema da Seguridade Social.</span></p>
    <p><span class="dog-texto-sumario">De acordo co establecido no artigo 7.j) da Lei 35/2006, do 28 de novembro, do imposto sobre a renda das persoas físicas e da modificación parcial das leis dos impostos sobre sociedades, sobre a renda de non residentes e sobre o patrimonio, estas bolsas están exentas do imposto sobre a renda das persoas físicas.</span></p>
    <p><span class="dog-texto-sumario">Para o gasto que se proxecta habilitarase o crédito adecuado e suficiente por unha contía bruta máxima total de 190.080 €, sen prexuízo de ulteriores variacións producidas como consecuencia de modificacións orzamentarias, que se imputarán ás aplicacións orzamentarias 09.03.151A.480.0 e 09.03.151A.484, que se destinarán ao pagamento das mensualidades dos bolseiros e das cotas da Seguridade Social, respectivamente. Isto desagrégase nas seguintes anualidades:</span></p>
    <p><span class="dog-texto-sumario">– Ano 2012: 71.280 € dos orzamentos xerais da Comunidade Autónoma de Galicia para o ano 2012.</span></p>
    <p><span class="dog-texto-sumario">– Ano 2013: 95.040 € dos orzamentos xerais da Comunidade Autónoma de Galicia para o ano 2013.</span></p>
    <p><span class="dog-texto-sumario">– Ano 2014: 23.760 € dos orzamentos xerais da Comunidade Autónoma de Galicia para o ano 2014.</span></p>
    <p><span class="dog-texto-sumario">A distribución do citado crédito entre as dúas aplicacións farase unha vez que se coñezan os datos relativos ás bases de cotización que cada ano establece a Lei xeral de orzamentos do Estado de acordo co procedemento establecido no artigo 31 do Decreto 11/2009, do 8 de xaneiro, polo que se aproba o Regulamento da Lei de subvencións de Galicia.</span></p>
    <p><span class="dog-texto-sumario">En todo caso, o gasto proxectado queda sometido á condición suspensiva da existencia de crédito adecuado e suficiente para tal fin nos orzamentos xerais da Comunidade Autónoma de Galicia para o ano 2012 e ao disposto na Orde do 11 de febreiro de 1998 pola que se regula a tramitación anticipada de expedientes de gasto.</span></p>
    <p><span class="dog-texto-sumario">Terceira. Duración.</span></p>
    <p><span class="dog-texto-sumario">As actividades de formación iniciaranse previsiblemente o 1 de abril de 2012 e rematarán o 31 de marzo de 2014. A data de incorporación ao centro establecerase na notificación da adxudicación da bolsa.</span></p>
    <p><span class="dog-texto-sumario">Cuarta. Requisitos xerais dos/as solicitantes.</span></p>
    <p><span class="dog-texto-sumario">Poderán solicitar estas bolsas ou ser beneficiarios/as delas os/as licenciados/as universitario/as en que non concorra ningunha das circunstancias especificadas no artigo 10 da Lei 9/2007, do 13 de xuño, de subvencións de Galicia, e sempre que reúnan, ademais dos requisitos específicos que para cada proxecto se sinalan nos anexos desta orde, os seguintes requisitos xerais, que deberán posuír no momento de rematar o prazo de presentación de solicitudes:</span></p>
    <p><span class="dog-texto-sumario">a) Posuír a nacionalidade española ou ser nacional dun Estado membro da Unión Europea.</span></p>
    <p><span class="dog-texto-sumario">b) Estar en posesión do título universitario de licenciado ou licenciada exixido no proxecto para o cal presente a solicitude. A persoa solicitante deberá estar en posesión do título ou acreditar o pagamento dos dereitos para a súa expedición ao remate do prazo de presentación de solicitudes, e ter rematado os estudos conducentes a el no curso académico 2004-2005 ou posterior.</span></p>
    <p><span class="dog-texto-sumario">c) Acreditar o coñecemento da lingua galega no nivel de perfeccionamento ou Celga 4, agás os que acrediten estar en posesión do título de licenciado/a en Filoloxía Galega.</span></p>
    <p><span class="dog-texto-sumario">d) Non resultar beneficiario dunha bolsa en concursos anteriores ou contratos no Centro Ramón Piñeiro para a Investigación en Humanidades.</span></p>
    <p><span class="dog-texto-sumario">e) Posuír unha nota media no seu expediente académico igual ou superior a 6,5 puntos, calculada de acordo cos parámetros publicados pola Resolución da Secretaría Xeral Técnica da Consellería de Educación e Ordenación Universitaria do 15 de setembro de 2011 (DOG n.º 188, do 30 de setembro).</span></p>
    <p><span class="dog-texto-sumario">f) Os/as solicitantes que cursasen os seus estudos en universidades non pertencentes ao sistema universitario de Galicia e posúan certificación académica nun idioma distinto do galego ou do castelán, deberán xuntar a correspondente tradución xurada. A certificación do expediente académico indicará: a data de iniciación e remate dos estudos, os créditos superados e as cualificacións obtidas e deberá axustarse aos criterios estatais, tanto aos do Real decreto 1125/2003, do 5 de setembro, polo que se establece o sistema europeo de créditos e o sistema de cualificacións nas titulacións universitarias de carácter oficial e validez en todo o territorio nacional (BOE n.º 224, do 18 de setembro) como aos que deben incluírse no suplemento europeo ao título (SET), e a nota media do expediente académico calcularase de acordo cos parámetros fixados pola devandita Resolución do 15 de setembro de 2011.</span></p>
    <p><span class="dog-texto-sumario">Quinta. Presentación de solicitudes e prazo.</span></p>
    <p><span class="dog-texto-sumario">1. As solicitudes formalizaranse no modelo ED109A que se publica como anexo VIII a esta orde asinadas polo/a interesado/a. Os formularios da solicitude estarán dispoñibles na sede electrónica da Xunta de Galicia no enderezo https://sede.xunta.es e na páxina web do Centro Ramón Piñeiro para a Investigación en Humanidades http://www.cirp.es</span></p>
    <p><span class="dog-texto-sumario">A presentación de solicitudes farase por calquera das seguintes vías:</span></p>
    <p><span class="dog-texto-sumario">a) Por vía escrita (en soporte papel) nos lugares que se indican: </span></p>
    <p><span class="dog-texto-sumario">– No Rexistro do Centro Ramón Piñeiro para a Investigación en Humanidades (estrada Santiago-Noia, km 3, A Barcia, 15896 Santiago de Compostela).</span></p>
    <p><span class="dog-texto-sumario">– No Rexistro Único da Xunta de Galicia, ou ben en calquera dos rexistros previstos no artigo 38.4.º da Lei 30/1992, do 26 de novembro, de réxime xurídico das administracións públicas e do procedemento administrativo común, para a presentación de instancias.</span></p>
    <p><span class="dog-texto-sumario">– Nas oficinas de Correos, en sobre aberto, para que sexa datada e selada na cabeceira da primeira folla polo/a empregado/a de Correos antes de que proceda á súa certificación postal. Non se admitirán como medio de presentación de solicitudes os servizos de mensaxaría privados. As solicitudes subscritas no estranxeiro deberán cursarse a través das representacións diplomáticas e consulares españolas correspondentes.</span></p>
    <p><span class="dog-texto-sumario">No caso de presentar a solicitude nun rexistro que non sexa o do Centro Ramón Piñeiro para a Investigación en Humanidades ou de remitila por correo, o/a interesado/a deberá comunicarlle ao centro a dita circunstancia, no mesmo día, a través de fax (ao número 981 54 25 53), e remitirán copia da solicitude co correspondente selo de presentación no prazo establecido nun rexistro válido.</span></p>
    <p><span class="dog-texto-sumario">b) Por vía electrónica. O acceso dos/das interesados ao rexistro electrónico da Xunta de Galicia estará dispoñible a través da sede electrónica da Xunta de Galicia, no enderezo https://sede.xunta.es, de acordo co estipulado na Lei 11/2007, do 22 de xuño, de acceso electrónico dos cidadáns aos servizos públicos, no Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes, e no Decreto 191/2011, do 22 de setembro, de organización e funcionamento dos rexistros da Administración xeral e das entidades públicas instrumentais da Comunidade Autónoma de Galicia.</span></p>
    <p><span class="dog-texto-sumario">No caso de utilizar a vía electrónica, os/as interesados deberán posuír un DNI electrónico ou calquera outro certificado dixital en vigor baixo a norma X.509 V3 recoñecido pola plataforma de validación e sinatura electrónica@firma. Xunto cos formularios de solicitude deberá achegarse a documentación a que se fai referencia na base sexta da convocatoria, que deberá cumprir os requisitos sinalados no artigo 27 do Decreto 198/2010, do 2 de decembro. Aqueles documentos non dispoñibles en formato electrónico e que pola súa natureza non sexan susceptibles de achega nun formato electrónico válido, deberán presentarse a través das vías previstas no artigo 38.4.º da Lei 30/1992, do 26 de novembro.</span></p>
    <p><span class="dog-texto-sumario">2. O prazo de presentación das solicitudes e da documentación sinalada na base sexta será dun mes, que se contará a partir do seguinte ao da publicación desta convocatoria no Diario Oficial de Galicia. Se o último día do prazo é inhábil, entenderase prorrogado ao primeiro día hábil seguinte.</span></p>
    <p><span class="dog-texto-sumario">Sexta. Documentación.</span></p>
    <p><span class="dog-texto-sumario">1. Xunto coa solicitude (segundo o modelo ED109A que figura como anexo VIII desta orde) presentarase, ademais, a seguinte documentación en orixinal ou copia debidamente compulsada:</span></p>
    <p><span class="dog-texto-sumario">– Título universitario correspondente, ou en defecto deste, xustificación do pagamento dos dereitos de expedición.</span></p>
    <p><span class="dog-texto-sumario">– Certificación académica oficial completa en que se fará constar a nota media do expediente académico da titulación, obtida de acordo co establecido no artigo 4.e) das bases desta orde. Os titulados que accederon a estudos de 2.º ciclo desde unha titulación de 1.º ciclo deberán enviar, ademais, a certificación dese 1.º ciclo, igualmente con expresión da nota media do expediente académico.</span></p>
    <p><span class="dog-texto-sumario">– Acreditación do coñecemento da lingua galega no nivel de perfeccionamento ou Celga 4, agás os que acrediten estar en posesión do título de licenciado/a en Filoloxía Galega.</span></p>
    <p><span class="dog-texto-sumario">– Currículum vitae, acompañado da documentación acreditativa dos requisitos específicos e méritos alegados.</span></p>
    <p><span class="dog-texto-sumario">– Declaración responsable das axudas solicitadas ou concedidas para a mesma finalidade, das distintas administración públicas competentes, consonte o modelo que se inclúe nesta convocatoria como anexo IX.</span></p>
    <p><span class="dog-texto-sumario">– Declaración responsable de non estar incurso en ningún dos supostos previstos para a obtención de axudas no artigo 10 da vixente Lei 9/2007, do 13 de xuño, de subvencións de Galicia, consonte o modelo que se inclúe nesta convocatoria como anexo X.</span></p>
    <p><span class="dog-texto-sumario">– Declaración responsable de non ter emprego remunerado nin gozar doutra bolsa ou axuda, calquera que sexa esta, ou no caso de ter emprego remunerado ou gozar doutra bolsa, un compromiso expreso de renunciar a eles con anterioridade ao momento de incorporación a esta bolsa, consonte o modelo que se inclúe nesta convocatoria como anexo X.</span></p>
    <p><span class="dog-texto-sumario">Ao abeiro do establecido no artigo 2 do Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos, a presentación da solicitude polo/a interesado/a implicará a autorización á Secretaría Xeral de Política Lingüística para comprobar os datos de carácter persoal, que figuren no documento DNI/NIE da persoa que teña a condición de interesada, por medio do acceso telemático ao servizo horizontal de acceso ao sistema de verificación de datos de identidade do Ministerio de Administracións Públicas. Non obstante, o/a solicitante poderá denegar expresamente o consentimento; daquela, deberá entregar a fotocopia do documento de identidade correspondente.</span></p>
    <p><span class="dog-texto-sumario">2. Rematado o prazo de presentación de instancias, o Servizo do Centro Ramón Piñeiro para a Investigación en Humanidades revisará as solicitudes recibidas e a documentación achegada. No caso de estar incompletas as solicitudes, conter erros ou non achegar toda a documentación acreditativa dos requisitos xerais exixidos por medio desta convocatoria, requirirase o/a interesado/a para que, nun prazo de dez días hábiles, emende a falta ou presente os documentos preceptivos, con indicación de que, se así non o fixer, se lle terá por desistido da súa petición de bolsa e arquivarase o seu expediente na forma e termos indicados no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</span></p>
    <p><span class="dog-texto-sumario">Por tratarse dun procedemento de concorrencia competitiva, e de conformidade co establecido nos artigos 59.6.b), 60 e 61 da Lei 30/1992, do 26 de novembro, os citados requirimentos de emenda realizaranse mediante publicación na páxina web do Centro Ramón Piñeiro para a Investigación en Humanidades http://www.cirp.es</span></p>
    <p><span class="dog-texto-sumario">Sétima. Comisión de avaliación.</span></p>
    <p><span class="dog-texto-sumario">Para a adxudicación das bolsas constituirase unha comisión de avaliación, que adaptará o seu funcionamento ao previsto nesta convocatoria e, supletoriamente, aos preceptos contidos no capítulo II, título II, artigos 22 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común, e na sección 3.ª do capítulo I, título I da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</span></p>
    <p><span class="dog-texto-sumario">A selección e avaliación das solicitudes admitidas será levada a cabo por unha comisión que estará integrada polos seguintes membros:</span></p>
    <p><span class="dog-texto-sumario">Presidente: coordinador científico do Centro Ramón Piñeiro para a Investigación en Humanidades.</span></p>
    <p><span class="dog-texto-sumario">Vogais: tres persoas, especialistas nas materias dos proxectos para os que se convocan as bolsas do Centro Ramón Piñeiro para a Investigación en Humanidades, propostos polo coordinador científico e nomeados polo secretario xeral de Política Lingüística. </span></p>
    <p><span class="dog-texto-sumario">Secretario: o secretario do Centro Ramón Piñeiro para a Investigación en Humanidades.</span></p>
    <p><span class="dog-texto-sumario">Esta comisión poderá solicitar informes sobre as solicitudes presentadas ao director dos proxectos de investigación implicados. </span></p>
    <p><span class="dog-texto-sumario">A composición da comisión de avaliación farase pública no portal web do Centro Ramón Piñeiro para a Investigación en Humanidades http://www.cirp.es</span></p>
    <p><span class="dog-texto-sumario">Se por calquera causa, no momento en que a comisión avaliadora teña que examinar as solicitudes, algún ou algunha dos/as compoñentes non poden asistir, será substituído/a pola persoa que para os efectos se nomee. </span></p>
    <p><span class="dog-texto-sumario">A comisión non valorará aqueles méritos alegados polos solicitantes que non estean acreditados documentalmente dentro do prazo de presentación de solicitudes.</span></p>
    <p><span class="dog-texto-sumario">Se ningún dos/as candidatos/as presentados/as resulta idóneo, a comisión de selección poderá establecelo así no seu informe.</span></p>
    <p><span class="dog-texto-sumario">Terase en conta, en todo caso, o emprego da lingua galega na realización de actividades ou condutas para as cales se solicita a axuda, de acordo co establecido no artigo 20.2.l da Lei 9/2007, do 13 de xuño, de subvencións de Galicia.</span></p>
    <p><span class="dog-texto-sumario">Oitava. Criterios xerais de selección e procedemento.</span></p>
    <p><span class="dog-texto-sumario">A) Criterios xerais de selección.</span></p>
    <p><span class="dog-texto-sumario">A comisión examinará as solicitudes presentadas, e valorará os méritos acreditados documentalmente dentro do prazo de presentación de solicitudes, conforme o seguinte baremo e criterios:</span></p>
    <p><span class="dog-texto-sumario">1. O expediente académico: ata un máximo de 10 puntos.</span></p>
    <p><span class="dog-texto-sumario">Utilizarase para a valoración desta epígrafe a nota media do expediente académico persoal calculada de acordo cos parámetros publicados pola Resolución da Secretaría Xeral Técnica da Consellería de Educación e Ordenación Universitaria do 15 de setembro de 2011 (DOG n.º 188, do 30 de setembro).</span></p>
    <p><span class="dog-texto-sumario">2. Formación complementaria: ata un máximo de 7,50 puntos. Valoraranse os cursos, másters e diploma de estudos avanzados (DEA) relacionados co obxecto das bolsas organizados por organismos públicos, universidades, asociacións profesionais e outros organismos e entidades:</span></p>
    <p><span class="dog-texto-sumario">– Pola realización de cada máster ou DEA relacionado coa actividade a que se opta: 1,50 puntos.</span></p>
    <p><span class="dog-texto-sumario">– Por cursos con acreditación expresa de menos de 40 horas: 0,10 puntos por curso, ata un máximo de 1 punto.</span></p>
    <p><span class="dog-texto-sumario">– Por cursos con acreditación expresa de 40 ou máis horas: 0,15 puntos por curso, ata un máximo de 1,50 puntos.</span></p>
    <p><span class="dog-texto-sumario">– Por cursos con acreditación expresa de 100 ou máis horas: 0,25 puntos por curso, ata un máximo de 2 puntos.</span></p>
    <p><span class="dog-texto-sumario">Non se valorarán os cursos de menos de 10 horas lectivas nin aqueles que non acrediten as horas lectivas. Forma de acreditación: fotocopia compulsada dos títulos ou certificados de participación nas actividades formativas.</span></p>
    <p><span class="dog-texto-sumario">3. Presentación de comunicacións en congresos relacionados co obxecto da bolsa: ata un máximo de 2,50 puntos: 0,25 puntos por comunicación. </span></p>
    <p><span class="dog-texto-sumario">Forma de acreditación: fotocopia compulsada dos certificados de participación activa nos referidos congresos.</span></p>
    <p><span class="dog-texto-sumario">4. Por publicacións individuais e participación en publicacións colectivas relacionadas coa especialidade da investigación á cal opta, impresas antes do remate do prazo de presentación de solicitudes: ata un máximo de 2,50 puntos:</span></p>
    <p><span class="dog-texto-sumario">– Por publicacións individuais: 0,50 puntos por publicación.</span></p>
    <p><span class="dog-texto-sumario">– Por participación en publicacións colectivas: 0,25 puntos por publicación.</span></p>
    <p><span class="dog-texto-sumario">As publicacións que non consignen o ISBN ou o ISSN non se valorarán.</span></p>
    <p><span class="dog-texto-sumario">Forma de acreditación: presentación do orixinal ou fotocopia da/s referida/s publicación/s, e no caso de publicacións en formato electrónico os interesados deberán presentar un informe emitido polo organismo emisor en que certifique o título da publicación, os autores, así como a ligazón onde aparece a mencionada publicación.</span></p>
    <p><span class="dog-texto-sumario">Un mesmo mérito alegado nos números 3 e 4 valorarase unha soa vez, ben como comunicación ou, se é o caso, como publicación.</span></p>
    <p><span class="dog-texto-sumario">5. Outros méritos relacionados coa especialidade da investigación á cal opta: ata un máximo de 2,50 puntos.</span></p>
    <p><span class="dog-texto-sumario">6. Os aspirantes que obteñan un mínimo de 10 puntos na suma dos números anteriores serán convocados a unha entrevista persoal para valorar os seus coñecementos sobre o tema de investigación: a puntuación máxima será de 5 puntos.</span></p>
    <p><span class="dog-texto-sumario">En caso de empate terase en conta o expediente académico, en segundo lugar a formación complementaria, en terceiro lugar a presentación de comunicacións en congresos, en cuarto lugar as publicacións, en quinto lugar outros méritos e, finalmente, a entrevista persoal.</span></p>
    <p><span class="dog-texto-sumario">B) Procedemento.</span></p>
    <p><span class="dog-texto-sumario">Unha vez rematado o proceso de avaliación dos méritos dos/as solicitantes, a comisión de avaliación confeccionará unha listaxe coa puntuación provisional dos/as candidatos/as, ordenada de maior a menor, segundo a súa puntuación. Esta listaxe provisional farase pública na páxina web do Centro Ramón Piñeiro para a Investigación en Humanidades http://www.cirp.es</span></p>
    <p><span class="dog-texto-sumario">Abrirase un prazo de 10 días hábiles contados a partir do seguinte ao da data de publicación da listaxe coa puntuación provisional, co fin de que os interesados poidan realizar as reclamacións sobre esta nos lugares e forma indicados na base quinta desta convocatoria. Seguidamente a comisión de valoración resolverá as reclamacións, e expoñerá a seguir a lista definitiva de posibles bolseiros/as, no mesmo lugar citado anteriormente, e convocará os aspirantes que obteñan un mínimo de 10 puntos na valoración dos méritos a unha entrevista persoal, indicando o lugar, a data e as horas de realización da entrevista. </span></p>
    <p><span class="dog-texto-sumario">Entrevista persoal.</span></p>
    <p><span class="dog-texto-sumario">A comisión realizará unha entrevista aos aspirantes que obteñan a puntuación mínima exixida. Na entrevista valoraranse as aptitudes e actitudes persoais dos aspirantes para a realización das actividades que se van desenvolver, o coñecemento do proxecto de investigación concreto para o que presenta a solicitude, a súa motivación e iniciativa así como a facilidade de expresión oral. Esta entrevista será valorada de 0 a 5 puntos, que se sumarán á puntuación obtida polos aspirantes que obteñan un mínimo de 10 puntos na fase de valoración dos méritos prevista na alínea A) desta base.</span></p>
    <p><span class="dog-texto-sumario">Unha vez realizada a entrevista e tendo en conta os méritos valorados, o presidente da comisión elaborará unha proposta de concesión para a designación dos titulares das bolsas entre os solicitantes que acaden unha maior puntuación. Elaborará, así mesmo, xunto coa proposta unha listaxe de suplentes, por orde decrecente de puntuación, cos restantes candidatos admitidos valorados cun mínimo de 10 puntos na fase de valoración de méritos. A listaxe de suplentes poderá ser operativa no caso de que o/a bolseiro/a seleccionado/a non se incorpore na data establecida, cando manifeste expresamente a súa non aceptación da bolsa ou renuncie a esta unha vez aceptada, así como cando se proceda á súa revogación.</span></p>
    <p><span class="dog-texto-sumario">De non presentarse solicitudes, ou de non acadar as rexistradas a puntuación mínima exixida na fase de valoración dos méritos, a convocatoria será declarada deserta.</span></p>
    <p><span class="dog-texto-sumario">Novena. Resolución, notificación e publicación.</span></p>
    <p><span class="dog-texto-sumario">1. A comisión elevará a súa proposta de resolución ao secretario xeral de Política Lingüística, quen resolverá, segundo o disposto na disposición adicional da Orde do 22 de abril de 2010, de delegación de competencias nos órganos superiores e periféricos da Consellería de Educación e Ordenación Universitaria (DOG n.º 78, do 27 de abril), en que constará a relación de bolsas concedidas, cos suplentes se os houber, e os denegados coas causas de denegación, así como os demais previstos no artigo 34 do Regulamento da Lei 9/2007, do 13 de xuño, de subvencións de Galicia, aprobado polo Decreto 11/2009, do 8 de xaneiro.</span></p>
    <p><span class="dog-texto-sumario">2. A resolución de concesión da bolsa publicarase no Diario Oficial de Galicia e nas páxinas web do Centro Ramón Piñeiro http://www.cirp.es, e da Secretaría Xeral de Política Lingüística http://www.xunta.es/linguagalega mediante relación nominal do/a beneficiario/a e suplentes e demais supostos, pola que se entenderán notificados/as para todos os efectos os/as solicitantes, sen prexuízo das notificacións individuais feitas aos/ás beneficiarios/as.</span></p>
    <p><span class="dog-texto-sumario">3. Contra esta resolución poderán os/as interesados/as interpoñer, con carácter potestativo, recurso de reposición ante o secretario xeral de Política Lingüística no prazo dun mes a partir do día seguinte ao da publicación da resolución no Diario Oficial de Galicia, segundo o disposto no artigo 3, punto c), da referida Orde do 22 de abril de 2010 (DOG n.º 78, do 27 de abril), segundo o disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou ben directamente recurso contencioso-administrativo no prazo de dous meses ante a Sala do Contencioso-Administrativo do Tribunal Superior de Xustiza de Galicia, de acordo co establecido na Lei 29/1998, do 13 de xullo, reguladora da xurisdición contencioso-administrativa (BOE n.º 167, do 14 de xullo).</span></p>
    <p><span class="dog-texto-sumario">4. De acordo co disposto no artigo 23.4.º da Lei 9/2007, do 13 de xuño, de subvencións de Galicia, o prazo máximo para resolver e notificar a resolución do procedemento será de seis meses, contados a partir da publicación desta orde no Diario Oficial de Galicia. O vencemento do prazo máximo, sen que sexa notificada a resolución, lexitima os interesados para entender desestimadas por silencio administrativo as solicitudes presentadas.</span></p>
    <p><span class="dog-texto-sumario">5. Os/as solicitantes excluídos/as terán un prazo de dous meses a partir da publicación da concesión das bolsas no Diario Oficial de Galicia para recuperar a documentación presentada.</span></p>
    <p><span class="dog-texto-sumario">Décima. Aceptación da bolsa e incorporación do/a bolseiro/a.</span></p>
    <p><span class="dog-texto-sumario">Unha vez recibida a notificación da concesión da bolsa polo/a beneficiario/a, este/a disporá dun prazo de dez días hábiles para comunicarlle ao Centro Ramón Piñeiro para a Investigación en Humanidades a súa aceptación ou renuncia á bolsa. Transcorrido este prazo sen que se produza manifestación expresa polo beneficiario/a, entenderase tacitamente aceptada, segundo o establecido no artigo 21.5.º da Lei 9/2007, do 13 de xuño, de subvencións de Galicia. No caso de aceptación, achegarase no referido prazo un documento facilitado pola entidade bancaria a nome do/a interesado/a, en que conste o número da conta do cliente e os códigos que identifican o banco, a oficina e o díxito de control, onde deberá ser aboada a bolsa.</span></p>
    <p><span class="dog-texto-sumario">A data de incorporación ao centro establecerase na notificación da adxudicación da bolsa. Se o adxudicatario ou adxudicataria da bolsa non se incorpora no prazo de 15 días hábiles seguintes á data sinalada, perderá os dereitos inherentes á bolsa concedida, salvo causa debidamente xustificada de atraso así apreciada polo coordinador científico do Centro Ramón Piñeiro para a Investigación en Humanidades, que deberá ser alegada por escrito no referido prazo. No suposto de incorporación tardía, aínda que xustificada, reducirase proporcionalmente o importe da contía que se vai percibir.</span></p>
    <p><span class="dog-texto-sumario">Décimo primeira. Natureza xurídica da relación.</span></p>
    <p><span class="dog-texto-sumario">O aproveitamento destas bolsas non xera ningún tipo de vínculo laboral, administrativo nin de calquera outra natureza contractual ou legal entre a Administración autonómica e os/as bolseiros/as. De acordo co Real decreto 1493/2011, do 24 de outubro, polo que se regulan os termos e as condicións de inclusión no réxime xeral da Seguridade Social das persoas que participen en programas de formación, os/as bolseiros/as quedan asimilados a traballadores por conta allea, para os efectos da súa inclusión no réxime xeral da Seguridade Social. Os dereitos e obrigas cínguense en exclusiva aos estipulados nestas bases reguladoras.</span></p>
    <p><span class="dog-texto-sumario">Décimo segunda. Aboamento das bolsas.</span></p>
    <p><span class="dog-texto-sumario">O aboamento das bolsas realizarase a mes vencido, logo da correspondente certificación emitida pola persoa titular da Secretaría Xeral de Política Lingüística de acordo co informe emitido polo director do proxecto de investigación a que estea adscrito/a o bolseiro/a, sempre que as actividades de formación do bolseiro se desenvolvan con normalidade e de acordo coas bases establecidas. Os meses serán considerados en todos os casos de 30 días. A contía percibida estará en función dos días transcorridos desde a incorporación á bolsa.</span></p>
    <p><span class="dog-texto-sumario">Décimo terceira. Condicións, incompatibilidades, obrigas e cumprimento dos/as bolseiro/as.</span></p>
    <p><span class="dog-texto-sumario">1. Os/as beneficiarios/as das bolsas comprométense a cumprir todas as condicións recollidas nesta orde.</span></p>
    <p><span class="dog-texto-sumario">2. O secretario xeral de Política Lingüística poderá conceder ou denegar, en función das necesidades do proxecto de investigación a que está adscrito, a interrupción temporal da bolsa, por petición razoada do interesado/a, logo do informe do seu director de proxecto. A interrupción non poderá ser superior a tres meses ao longo da duración da bolsa. Estes tres meses dispoñibles poderán fraccionarse como máximo en tres bloques dun mes, e non dará lugar en ningún caso, á posibilidade de recuperar o período interrompido. O interesado nesta interrupción temporal da bolsa non terá dereito a percibir as mensualidades correspondentes ao período que dure a súa interrupción.</span></p>
    <p><span class="dog-texto-sumario">3. Se a formación e o aproveitamento dos/as beneficiarios/as non ten unha evolución positiva nin acada os obxectivos mínimos previstos no programa de formación que lle asignen, a bolsa poderá ser revogada. Isto deberá ser confirmado mediante un informe do director do proxecto, logo de audiencia ao interesado, co visto e prace do coordinador científico do centro. Esta revogación seralle comunicada ao beneficiario/a por escrito no prazo de quince días previos á fin da bolsa.</span></p>
    <p><span class="dog-texto-sumario">Tamén se poderá revogar a bolsa cando o proxecto a que está vinculada deixe de estar vixente, cambie as liñas de investigación ou así o determinen as dispoñibilidades orzamentarias.</span></p>
    <p><span class="dog-texto-sumario">4. Estas bolsas son incompatibles con outras bolsas ou axudas financiadas con fondos públicos ou privados, así como soldos ou salarios que impliquen vinculación contractual ou estatutaria do bolseiro ou calquera tipo de ingresos habituais pola prestación de servizos profesionais ou a realización de traballo remunerado excepto con aquelas bolsas ou axudas destinadas a cubrir algunha das accións formativas que o/a solicitante vai realizar segundo os seus estudos (asistencia a reunións, congresos, seminarios ou cursos de especialización).</span></p>
    <p><span class="dog-texto-sumario">5. O/a bolseiro/a está obrigado a:</span></p>
    <p><span class="dog-texto-sumario">a) Formarse no Centro Ramón Piñeiro, en horario de mañá ou tarde, a non ser cando a natureza do proxecto obrigue a desprazar a investigación a outro lugar.</span></p>
    <p><span class="dog-texto-sumario">b) Realizar as actividades previstas nos programas de formación e cumprir os obxectivos destes mesmos con aproveitamento.</span></p>
    <p><span class="dog-texto-sumario">c) Comunicar ao Centro Ramón Piñeiro para a Investigación en Humanidades a causa que determine a incompatibilidade dentro das 24 horas seguintes ao momento en que teña coñecemento da concorrencia desta e, dentro dos tres días naturais seguintes, deberá notificar por escrito a renuncia á bolsa xunto coa documentación xustificativa das actividades de formación realizadas durante o período anterior á renuncia (declaración responsable do conxunto de bolsas concedidas e informe do director do proxecto en relación coas actividades de formación realizadas).</span></p>
    <p><span class="dog-texto-sumario">d) Facer constar na produción escrita derivada do traballo realizado como bolseiro/a, a expresión: «Co apoio do Centro Ramón Piñeiro para a Investigación en Humanidades da Secretaría Xeral de Política Lingüística da Consellería de Educación e Ordenación Universitaria da Xunta de Galicia», e achegar un exemplar do traballo publicado.</span></p>
    <p><span class="dog-texto-sumario">e) Facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control de destino das bolsas así como as demais que se deriven do artigo 45 da Lei 9/2007, do 13 de xuño, de subvencións de Galicia.</span></p>
    <p><span class="dog-texto-sumario">6. No caso de incumprimento das súas obrigas, o/a bolseiro/a deberá proceder ao reintegro das cantidades xa percibidas xunto cos xuros de mora que lles correspondan en cada caso, salvo en casos excepcionais autorizados pola Secretaría Xeral de Política Lingüística.</span></p>
    <p><span class="dog-texto-sumario">7. O incumprimento por parte do/a bolseiro/a de calquera das condicións recollidas nesta orde e demais normas aplicables, poderá constituír causa determinante de revogación da axuda e do reintegro total ou parcial polo/a beneficiario/a das cantidades percibidas xunto cos xuros de mora que lle puidese corresponder en cada caso, en aplicación do disposto no artigo 33 e seguintes da Lei 9/2007, do 13 de xuño, de subvencións de Galicia; e no Decreto 11/2009, do 8 de xaneiro, polo que aproba o Regulamento da Lei 9/2007, do 13 de xuño, de subvencións de Galicia.</span></p>
    <p><span class="dog-texto-sumario">Disposición adicional primeira.</span></p>
    <p><span class="dog-texto-sumario">A presentación da solicitude da bolsa comportará a autorización á Secretaría Xeral de Política Lingüística para:</span></p>
    <p><span class="dog-texto-sumario">a) Facer públicos nos rexistros regulados no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, dos orzamentos xerais da Comunidade Autónoma de Galicia para o ano 2006, os datos relevantes referidos ás axudas e subvencións recibidas así como as sancións impostas cando proceda.</span></p>
    <p><span class="dog-texto-sumario">A reserva que o peticionario poida facer no sentido de non autorizar a obtención de datos ou a publicación dos datos nos rexistros que, en todo caso, terá que se expresar por escrito, poderá dar lugar á exclusión do proceso de participación para obter a axuda ou, noutro caso, á revogación do acto de outorgamento e, se procede, ao reintegro do importe concedido.</span></p>
    <p><span class="dog-texto-sumario">b) De conformidade co artigo 13.4.º da Lei 4/2006, do 30 de xuño, de transparencia e de boas prácticas na Administración pública galega, e co disposto no artigo 15.2.º c) da Lei 9/2007, do 13 de xuño, de subvencións de Galicia, a Secretaría Xeral de Política Lingüística publicará na súa páxina web oficial a relación dos beneficiarios e o importe das axudas concedidas, polo que a presentación da solicitude leva implícita a autorización para o tratamento necesario dos datos dos beneficiarios e da súa publicación na citada páxina web.</span></p>
    <p><span class="dog-texto-sumario">Disposición adicional segunda.</span></p>
    <p><span class="dog-texto-sumario">Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión segundo prevé o artigo 17.4.º da Lei 9/2007, do 13 de xuño, de subvencións de Galicia.</span></p>
    <p><span class="dog-texto-sumario">Disposición adicional terceira.</span></p>
    <p><span class="dog-texto-sumario">A concesión da bolsa regulada nesta orde terá como límite global o crédito asignado nos orzamentos para este fin.</span></p>
    <p><span class="dog-texto-sumario">Disposición adicional cuarta.</span></p>
    <p><span class="dog-texto-sumario">Esta orde poderá ser impugnada mediante recurso potestativo de reposición ante o conselleiro de Educación e Ordenación Universitaria no prazo dun mes a partir do día seguinte ao da publicación da resolución no DOG, segundo o disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou ben directamente recurso contencioso-administrativo no prazo de dous meses ante a Sala do Contencioso-Administrativo do Tribunal Superior de Xustiza de Galicia, de acordo co establecido na Lei 29/1998, do 13 de xullo, reguladora da xurisdición contencioso-administrativa.</span></p>
    <p><span class="dog-texto-sumario">Disposición derradeira primeira.</span></p>
    <p><span class="dog-texto-sumario">Facúltase o titular da Secretaría Xeral de Política Lingüística para adoptar os actos e medidas necesarios para a aplicación desta orde, así como para resolvela de acordo coa disposición adicional da Orde do 22 de abril de 2010 de delegación de competencias nos órganos superiores e periféricos da Consellería de Educación e Ordenación Universitaria (Orde do 22 de abril de 2010, DOG n.º 78, do 27 de abril), e para resolver os recursos de reposición que, se é o caso, se interpoñan contra os actos administrativos ditados no exercicio das facultades delegadas conforme o disposto no artigo 3, punto c) da referida Orde do 22 de abril de 2010.</span></p>
    <p><span class="dog-texto-sumario">Disposición derradeira segunda.</span></p>
    <p><span class="dog-texto-sumario">Esta orde entrará en vigor o día seguinte ao da súa publicación no Diario Oficial de Galicia.</span></p>
    <p><span class="dog-texto-sumario">Santiago de Compostela, 31 de decembro de 2011.</span></p>
    <footer><p><span class="dog-texto-sumario">Jesús Vázquez Abad<br>Conselleiro de Educación e Ordenación Universitaria</span></p></footer>
    <h2><span class="dog-texto-sumario">ANEXO I<br>Unha bolsa de formación no proxecto Bibliografía da literatura galega</span></h2>
    <p><span class="dog-texto-sumario">Esta bolsa ten como finalidade a formación dentro do proxecto Bibliografía da literatura galega que se desenvolve no Centro Ramón Piñeiro para a Investigación en Humanidades.</span></p>
    <p><span class="dog-texto-sumario">Requisitos específicos dos/as solicitantes:</span></p>
    <p><span class="dog-texto-sumario">Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta orde:</span></p>
    <p><span class="dog-texto-sumario">– Ser licenciado ou licenciada en Filoloxía ou Humanidades.</span></p>
    <p><span class="dog-texto-sumario">– Ter cursado materias de literatura galega no currículo universitario.</span></p>
    <p><span class="dog-texto-sumario">Serán valorados especialmente:</span></p>
    <p><span class="dog-texto-sumario">– Ter experiencia en traballos do ámbito literario.</span></p>
    <p><span class="dog-texto-sumario">– Ter experiencia no manexo de aplicacións informáticas.</span></p>
    <h2><span class="dog-texto-sumario">ANEXO II<br>Unha bolsa de formación no proxecto Fraseoloxía galega</span></h2>
    <p><span class="dog-texto-sumario">Esta bolsa ten como finalidade a formación dentro do proxecto Fraseoloxía galega para participar nos traballos de elaboración da revista Cadernos de fraseoloxía galega e creación do Tesouro de fraseoloxía galega que se desenvolve no Centro Ramón Piñeiro para a Investigación en Humanidades.</span></p>
    <p><span class="dog-texto-sumario">Requisitos específicos dos/as solicitantes:</span></p>
    <p><span class="dog-texto-sumario">Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta orde:</span></p>
    <p><span class="dog-texto-sumario">– Licenciatura en tradución e interpretación ou en filoloxía galega.</span></p>
    <p><span class="dog-texto-sumario">– Coñecemento de inglés equivalente a nivel B1.</span></p>
    <p><span class="dog-texto-sumario">Serán valorados especialmente:</span></p>
    <p><span class="dog-texto-sumario">– O coñecemento activo e pasivo da fraseoloxía galega.</span></p>
    <p><span class="dog-texto-sumario">– O manexo de bases de datos e procesadores de texto.</span></p>
    <p><span class="dog-texto-sumario">– O nivel de mecanografía.</span></p>
    <p><span class="dog-texto-sumario">– O coñecemento de alemán.</span></p>
    <h2><span class="dog-texto-sumario">ANEXO III<br>Dúas bolsas de formación no proxecto Corpus de referencia do galego actual</span></h2>
    <p><span class="dog-texto-sumario">Esta bolsa ten como finalidade a formación dentro do proxecto Corpus de referencia do galego actual que se desenvolve no Centro Ramón Piñeiro para a Investigación en Humanidades.</span></p>
    <p><span class="dog-texto-sumario">Requisitos específicos dos/as solicitantes:</span></p>
    <p><span class="dog-texto-sumario">Para solicitar as bolsas a que se refire esta convocatoria é necesario, ademais de reunir os requisitos xerais establecidos na base cuarta desta orde:</span></p>
    <p><span class="dog-texto-sumario">– Ser licenciado ou licenciada en Filoloxía ou Tradución e Interpretación.</span></p>
    <p><span class="dog-texto-sumario">– Ter experiencia na introdución de textos en ordenador e no manexo de textos en formato electrónico.</span></p>
    <p><span class="dog-texto-sumario">– Ter experiencia en gramáticas formais e construción de etiquetadores morfosintácticos e lematizadores.</span></p>
    <p><span class="dog-texto-sumario">– Ter experiencia na xestión de bases de datos a nivel usuario.</span></p>
    <h2><span class="dog-texto-sumario">ANEXO IV<br>Unha bolsa de formación no proxecto Literatura Galega Medieval</span></h2>
    <p><span class="dog-texto-sumario">Esta bolsa ten como finalidade a formación dentro do proxecto Literatura Galega Medieval que se desenvolve no Centro Ramón Piñeiro para a Investigación en Humanidades, atendendo de xeito particular as seccións relativas ás Cantigas de Santa María e á Prosa literaria, así como á base de datos bibliográfica BIRMED.</span></p>
    <p><span class="dog-texto-sumario">Requisitos específicos dos/as solicitantes:</span></p>
    <p><span class="dog-texto-sumario">Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta orde, acreditar os seguintes:</span></p>
    <p><span class="dog-texto-sumario">– Ser licenciado/a en Filoloxía.</span></p>
    <p><span class="dog-texto-sumario">– Ter experiencia investigadora (publicacións científicas, asistencia a simposios, seminarios ou congresos especializados, comunicacións presentadas a congresos, etc.) obrigatoriamente en literatura románica medieval, especialmente no campo da literatura galega medieval.</span></p>
    <p><span class="dog-texto-sumario">– Ter coñecementos de informática a nivel de usuario </span></p>
    <p><span class="dog-texto-sumario">– Estar capacitado para ler/traducir textos en linguas románicas no estado medieval.</span></p>
    <p><span class="dog-texto-sumario">– Estar capacitado para ler bibliografía en linguas estranxeiras de uso habitual na comunidade científica.</span></p>
    <p><span class="dog-texto-sumario">Serán valorados moi especialmente os coñecementos básicos de crítica textual.</span></p>
    <h2><span class="dog-texto-sumario">ANEXO V<br>Unha bolsa de formación no proxecto Terminoloxía científico-técnica</span></h2>
    <p><span class="dog-texto-sumario">Esta bolsa ten como finalidade a formación dentro do proxecto Terminoloxía científico-técnica, e o adxudicatario da bolsa compaxinará actividades de tradución con traballos de tipo terminolóxico que se desenvolven no Centro Ramón Piñeiro para a Investigación en Humanidades.</span></p>
    <p><span class="dog-texto-sumario">Requisitos específicos dos/as solicitantes:</span></p>
    <p><span class="dog-texto-sumario">Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta orde:</span></p>
    <p><span class="dog-texto-sumario">1. Ser licenciado ou licenciada en Filoloxía ou Tradución e Interpretación.</span></p>
    <p><span class="dog-texto-sumario">2. Coñecemento de inglés ou de francés equivalente a nivel B1.</span></p>
    <p><span class="dog-texto-sumario">3. Formación polo menos elemental en terminoloxía ou en lexicografía (demostrable mediante a superación dalgunha materia, publicacións científicas, asistencia a simposios, seminarios ou congresos especializados, comunicacións presentadas a congresos, etc.)</span></p>
    <p><span class="dog-texto-sumario">Serán valorados moi especialmente:</span></p>
    <p><span class="dog-texto-sumario">– A formación en terminoloxía.</span></p>
    <p><span class="dog-texto-sumario">– O coñecemento de lingua galega, particularmente do seu léxico.</span></p>
    <p><span class="dog-texto-sumario">– O coñecemento de linguas estranxeiras.</span></p>
    <p><span class="dog-texto-sumario">– O manexo de bases de datos e procesadores de texto.</span></p>
    <p><span class="dog-texto-sumario">– O nivel de mecanografía.</span></p>
    <h2><span class="dog-texto-sumario">ANEXO VI</span></h2>
    <p><span class="dog-texto-sumario">Unha bolsa de formación no proxecto Síntese de voz en galego.</span></p>
    <p><span class="dog-texto-sumario">Esta bolsa ten como finalidade a formación dentro do proxecto Síntese de voz en galego que se desenvolve no Centro Ramón Piñeiro para a Investigación en Humanidades.</span></p>
    <p><span class="dog-texto-sumario">Requisitos específicos dos/as solicitantes:</span></p>
    <p><span class="dog-texto-sumario">Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta orde:</span></p>
    <p><span class="dog-texto-sumario">– Ser licenciado ou licenciada en Filoloxía ou Tradución e Interpretación, ou en Enxeñaría de Telecomunicacións ou en Física ou en Informática ou en Matemáticas.</span></p>
    <p><span class="dog-texto-sumario">Serán valorados moi especialmente:</span></p>
    <p><span class="dog-texto-sumario">– O manexo de procesadores de texto e bases de datos no nivel de usuario.</span></p>
    <p><span class="dog-texto-sumario">– O coñecemento de idiomas estranxeiros.</span></p>
    <p><span class="dog-texto-sumario">– Un alto nivel de coñecemento da lingua galega.</span></p>
    <p><span class="dog-texto-sumario">– Os coñecementos en fonética acústica e tecnoloxías da fala.</span></p>
    <h2><span class="dog-texto-sumario">ANEXO VII<br>Unha bolsa de formación no proxecto Base de datos do ALIR</span></h2>
    <p><span class="dog-texto-sumario">Esta bolsa ten como finalidade a formación dentro do proxecto Base de datos do ALIR que se desenvolve no Centro Ramón Piñeiro para a Investigación en Humanidades.</span></p>
    <p><span class="dog-texto-sumario">Requisitos específicos dos/as solicitantes:</span></p>
    <p><span class="dog-texto-sumario">Para solicitar a bolsa a que se refire esta convocatoria é necesario, ademais de reunir os requisitos xerais establecidos na base cuarta desta orde:</span></p>
    <p><span class="dog-texto-sumario">– Ser licenciado ou licenciada en Filoloxía Galega, Filoloxía Románica, Filoloxía Francesa ou Filoloxía Italiana.</span></p>
    <p><span class="dog-texto-sumario">– Ter coñecementos de lingua francesa.</span></p>
    <p><span class="dog-texto-sumario">Valoraranse de maneira especial:</span></p>
    <p><span class="dog-texto-sumario">– O coñecemento de linguas estranxeiras, especialmente románicas.</span></p>
    <p><span class="dog-texto-sumario">– O dominio de procesador de textos e bases de datos a nivel de usuario.</span></p>
    <p><span class="dog-texto-sumario">– A formación e experiencia no ámbito da dialectoloxía, e particularmente o dominio da transcrición fonética.</span></p>

