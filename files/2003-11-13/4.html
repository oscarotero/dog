---
date: '2003-11-13'
id: 2010A
page: 14
number: 221
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: IV. OPOSICIÓNS E CONCURSOS
title: >-
  Resolución do 6 de novembro de 2003, da Dirección Xeral da Función Pública,
  pola que se aproban e se fan públicas as relacións definitivas de admitidos e
  excluídos ós procesos selectivos para o ingreso nas distintas categorías do
  grupo I polo sistema de promición interna do persoal laboral da Xunta de
  Galicia, convocados pola Orde do 6 de agosto de 2003 (Diario Oficial de
  Galicia do 26 de agosto).
range: Resolución
url: 'https://www.xunta.gal/dog/Publicados/2003/20031113/Anuncio2010A_gl.html'
---
<p>Por resolucións do 7 de outubro de 2003 publicadas no DOG números 198, do 13 de outubro, apróbanse as relacións de aspirantes admitidos e excluídos ós procesos selectivos para o ingreso nas distintas categorías do grupo I do persoal laboral fixo da Xunta de Galicia polo sistema de promoción interna.</p>
<p>Transcorrido o prazo regulamentario para a emenda, de se-lo caso, de defectos relativos ás citadas relacións de admitidos e excluídos e emendados estes, de conformidade co establecido nas bases I.4.2 que rexen as probas selectivas convocadas pola Orde do 6 de agosto de 2003, publicadas no DOG do 26 de agosto, a Dirección Xeral da Función Pública</p>
<p>RESOLVE:</p>
<p>Primeiro.-Aproba-las listas definitivas de admitidos e excluídos, pola quenda de promoción interna, ós procesos selectivos para o ingreso nas categorías 011 (titulado/a superior pedagogo/a) e 019 (titulado/a superior especialista/titulado/a superior farmacéutico) correspondentes ó grupo I do persoal laboral fixo da Xunta de Galicia. Así mesmo, non consta ningún aspirante que presentara solicitude para a categoría 040 (titulado superior lingüista) do grupo I polo sistema de promoción interna, polo que de acordo co punto I.1.2 da Orde do 6 de agosto de 2003 as ditas prazas acumularanse a acceso libre.</p>
<p>Segundo.-A relación definitiva de aspirantes admitidos estará exposta nos taboleiros de anuncios da Consellería da Presidencia, Relacións Institucionais e Administración Pública, nos das súas delegacións provinciais e nas oficinas comarcais da Xunta de Galicia.</p>
<p>O feito de figurar na relación de admitidos non prexulga, en ningún caso, o cumprimento dos requisitos que, para acceso a cada categoría, se recollen na base I.2 da respectiva orde de convocatoria e todo iso en relación coa base V desta.</p>
<p>Para solicitar información o teléfono de contacto é o 902 12 00 12, en horario das 9.00 ás 19.00 horas de luns a venres e de 9 a 14 horas os sábados.</p>
<p>Terceiro.-De acordo coa Orde do 6 de agosto de 2003 pola que se convoca proceso selectivo para o acceso a determinadas categorías do grupo I non figura ningún aspirante excluído ó dito proceso selectivo.</p>
<p>Cuarto.-De conformidade co disposto na base I.3.1, cuarto parágrafo, os aspirantes excluídos disporán dun prazo dun mes, contado a partir do día seguinte ó da publicación da presente resolución no DOG, para solicita-la devolución dos dereitos de exame aboados.</p>
<p>Para facer efectivo o disposto no parágrafo anterior, os interesados dirixirán escrito á Dirección Xeral da Función Pública onde fagan constar con claridade os seguintes datos:</p>
<p>-Nome e apelidos.</p>
<p>-DNI.</p>
<p>-Grupo/s e categoría/s ás que optaban.</p>
<p>-Datos bancarios, con especificación do código da entidade bancaria, código da sucursal e número de conta á que desexen que se lles efectúe a transferencia polo importe aboado.</p>
<p>Quinto.-Contra a presente resolución, que lle pon fin á vía administrativa poderase interpoñer reclamación previa á vía xudicial laboral no prazo dun mes contado desde o día seguinte ó da súa publicación no DOG, conforme os artigos 69 e seguintes do Real decreto lexislativo 2/1995, do 7 de abril.</p>
<p>Santiago de Compostela, 6 de novembro de 2003.</p>
<p>Belén Prado Sanjurjo</p>
<p>Directora xeral da Función Pública</p>

