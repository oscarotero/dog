---
date: '2022-11-11'
id: L178-201022-0001
page: 59048
number: 215
agency: Concello de Santiago de Compostela
section: VI. Anuncios. b) Administración local.
title: >-
  ANUNCIO de información pública do Plan especial director de ordenación e
  rehabilitación do Camiño Francés de Santiago (PE-3) (expediente 2021/46533Q).
range: Anuncio
url: >-
  https://www.xunta.gal/dog/Publicados/2022/20221111/AnuncioL178-201022-0001_gl.html
---
<p>A Xunta de Goberno Local do Concello de Santiago de Compostela, na sesión que tivo lugar o día 6 de xuño de 2022, adoptou o seguinte acordo:</p>
    <p>Primeiro. Aprobar inicialmente o Plan especial director de ordenación e rehabilitación do Camiño Francés de Santiago (PE-3), elaborado polo Consorcio de Santiago e presentado con data do 31 de maio de 2022, coa seguinte modificación:</p>
    <p>– No núcleo de San Paio, afectado pola pegada sonora do aeroporto, non poderán autorizarse novos usos sanitarios que inclúan aloxamento de enfermos, agás informe favorable da Dirección Xeral de Aviación Civil.</p>
    <p>Este parágrafo incluirase no texto reformado da ordenanza RT que se presente para aprobación provisional.</p>
    <p>Segundo. Someter o plan especial ao trámite de información pública durante o prazo de dous meses, mediante anuncios que para o efecto se publicarán no <em>Diario Oficial de Galicia</em> e nun xornal dos de maior circulación na provincia. Simultaneamente, practicarase notificación persoal aos propietarios das parcelas afectadas, segundo figuren no catastro.</p>
    <p>Durante o trámite de información pública solicitaranse os informes sectoriais preceptivos.</p>
    <p>Por aplicación do disposto nos artigos 47.2 da Lei 2/2016 do solo de Galicia, e 86 do seu regulamento, o acordo de aprobación inicial determina a suspensión do outorgamento de licenzas de edificación, parcelación e derruba no ámbito do plan especial durante o prazo máximo de dous anos.</p>
    <p>A suspensión afecta tamén as seguintes actividades:</p>
    <p>– A implantación de usos ou actividades non permitidas polo plan especial.</p>
    <p>– As obras de reforma que sexan incompatibles coa normativa do plan especial, agás as de mera conservación e mantemento do uso preexistente.</p>
    <p>– A autorización de usos e obras provisionais en solo urbanizable que non teñan aprobado definitivamente a súa ordenación detallada, agás xustificación da necesidade da súa implantación e informe favorable da Comisión Asesora.</p>
    <p>O que se publica co fin de que, durante o prazo de dous meses, contado a partir do día seguinte ao da publicación deste anuncio, os interesados poidan consultar o expediente e formular as alegacións que xulguen oportunas. A documentación sometida a exposición pública estará ao dispor dos interesados na sede do Consorcio de Santiago, sita na Rúa do Vilar, número 59, de luns a venres, das 9.00 ás 14.00 horas (cita previa solicitada no número de teléfono 981 57 47 00). Así mesmo, poderá consultarse na páxina web do Concello https://transparencia.santiagodecompostela.gal/Plan-especial-director-de-ordenacion-e-rehabilitacion-do-Camino-Frances-PE-3/gl</p>
    <p>As alegacións poderán presentarse na sede electrónica do Concello de Santiago de Compostela na epígrafe «Catálogo de trámites» a través do trámite «Presentación de documentación e alegacións» e da opción «Achega libre». Deberase introducir o dato 2021/46533Q no campo «Referencia» e incorporar o documento das alegacións.</p>
    <p>Tamén se poderán presentar as alegacións por calquera dos outros medios relacionados no artigo 16 da Lei 39/2015, do 1 de outubro, do procedemento administrativo común das administracións públicas. </p>
    <p>Santiago de Compostela, 28 de xuño de 2022</p>
    <footer><p>O alcalde<br>P.D. (Decreto 4742/2019, do 17 de xuño)<br>Mercedes Rosón Ferreiro<br>Concelleira delegada de Urbanismo, <br>Vivenda e Cidade Histórica</p></footer>

