---
date: '2014-11-24'
id: CA02-141114-0005
page: 48379
number: 225
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 6 de outubro de 2014, da Secretaría Xeral de Ordenación do
  Territorio e Urbanismo, sobre a aprobación definitiva da modificación puntual
  das normas subsidiarias municipais de Mondoñedo para a delimitación do núcleo
  rural histórico-tradicional do Arco, parroquia de Masma (expediente
  PTU-LU-13/025).
range: Resolución
url: >-
  https://www.xunta.gal/dog/Publicados/2014/20141124/AnuncioCA02-141114-0005_gl.html
---
<p>O Concello de Mondoñedo remitiu documentación do referido expediente para os efectos previstos na disposición adicional segunda.2 da Lei 9/2002, de ordenación urbanística e protección do medio rural de Galicia, en virtude do establecido na disposición adicional décimo segunda da Lei de vivenda de Galicia.</p>
    <p>Unha vez analizada a documentación achegada polo Concello de Mondoñedo e vista a proposta da Subdirección Xeral de Urbanismo, resulta:</p>
    <p>I. Antecedentes.</p>
    <p>As actuais normas subsidiarias municipais foron aprobadas no ano 1978.</p>
    <p>De acordo coa documentación remitida polo Concello, realizáronse as seguintes actuacións:</p>
    <p>– Con data do 5 de abril de 2013 comunícaselle ao Concello que o proxecto debe tramitarse de acordo co establecido na disposición adicional segunda.2 da LOUG.</p>
    <p>– Con data do 23 de xullo de 2013 sométese o proxecto á información pública durante o prazo dun mes, mediante publicación de anuncios no Diario Oficial de Galicia (26.8.2013) e nos xornais El Progreso (31.7.2013) e La Voz de Galicia (7.8.2013), e non se presentaron alegacións.</p>
    <p>– Certificación do secretario municipal sobre a exposición pública do proxecto e sobre a aprobación provisional polo Pleno do Concello realizada con data do 29.5.2014.</p>
    <p>– Tras o requirimento de modificacións no proxecto por parte do Servizo de Urbanismo de Lugo, certificación do secretario municipal sobre a nova aprobación provisional polo Pleno do Concello realizada con data do 27.8.2014, incluíndo as modificacións efectuadas.</p>
    <p>– Constan os seguintes informes sectoriais favorables: do Servizo de Infraestruturas Agrarias (6.9.2013); da Axencia Galega de Infraestruturas (16.9.2013); da Deputación Provincial de Lugo en materia de estradas (21.11.2013); da Dirección Xeral de Conservación da Natureza (26.12.2013); de Augas de Galicia (3.3.2014) e da Dirección Xeral do Patrimonio Cultural (17.3.2014).</p>
    <p>II. Contido.</p>
    <p>a) Proponse a delimitación, como núcleo rural histórico-tradicional, do asentamento poboacional do Arco, na parroquia de Masma.</p>
    <p>b) O proxecto recoñece o viario público existente e determina os terreos edificables do asentamento, e regula as súas condicións de uso e edificación. Así mesmo, incorpora un catálogo no cal se inclúen as construcións singulares e unha regulamentación específica das áreas excluídas de edificación por risco de inundación, en cumprimento da lexislación sectorial de augas. </p>
    <p>c) Xustifícase o interese público da modificación na adaptación ás novas determinacións urbanísticas no ámbito afectado, debido á non correspondencia da clase «núcleo urbano exterior» das normas subsidiarias municipais de Mondoñedo de 1978 con ningún dos tipos ou categorías definidas pola lexislación vixente urbanística, e pola indefinición da delimitación nuclear das citadas normas, realizada a unha escala 1:25.000, evitando así a actual inseguridade xurídica que afecta os terreos.</p>
    <p>III. Análise e consideracións.</p>
    <p>Compróbase que no expediente se acredita o cumprimento dos requisitos establecidos pola disposición adicional segunda.2 da LOUG.</p>
    <p>De acordo co punto 2 da disposición adicional segunda da LOUG, e co artigo 12.1.b) do Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas, a competencia para resolver sobre a aprobación definitiva dos expedientes de delimitación de solo de núcleos rurais correspóndelle á Secretaría Xeral de Ordenación do Territorio e Urbanismo.</p>
    <p>IV. Resolución. </p>
    <p>Visto canto antecede, </p>
    <h2>RESOLVO:</h2>
    <p>1. Aprobar o proxecto de delimitación do solo de núcleo rural histórico-tradicional do Arco, na parroquia de Masma, no concello de Mondoñedo. </p>
    <p>2. Contra esta resolución, que non pon fin á vía administrativa, poderase interpor recurso de alzada ante a Consellería de Medio Ambiente, Territorio e Infraestruturas, no prazo dun mes contado a partir do día seguinte ao da notificación desta resolución, sen prexuízo de que os interesados poidan exercer, se é o caso, calquera outro que consideren procedente (artigos 48, 58, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro). Se o interesado é unha Administración pública non caberá interpor recurso en vía administrativa, e poderase interpor recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, se é o caso, do requirimento previo en igual prazo (artigos 44 e 46 da Lei 29/1998, do 13 de xullo, da xurisdición contencioso-administrativa). </p>
    <p>3. Notifíqueselle ao Concello e publíquese no Diario Oficial de Galicia.</p>
    <p>Santiago de Compostela, 6 de outubro de 2014</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

