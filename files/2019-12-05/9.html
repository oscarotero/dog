---
date: '2019-12-05'
id: G1097-261119-0001
page: 51959
number: 232
agency: Axencia Galega das Industrias Culturais
section: III. Outras disposicións.
title: >-
  RESOLUCIÓN do 25 de novembro de 2019 pola que se establecen as bases
  reguladoras, en réxime de concorrencia competitiva, e se fai pública a
  convocatoria para a concesión dos premios XXV Álvaro Cunqueiro para textos
  teatrais, XI Manuel María de literatura dramática infantil e XIV Barriga Verde
  de textos para teatro de monicreques, edición 2020 (código de procedemento
  CT214A).
range: Resolución
url: >-
  https://www.xunta.gal/dog/Publicados/2019/20191205/AnuncioG1097-261119-0001_gl.html
---
<p>Segundo establece o artigo 1.2 da Lei 4/2008, do 23 de maio, de creación da Axencia Galega das Industrias Culturais, a Agadic é unha axencia pública autonómica das reguladas na disposición adicional quinta do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, con personalidade xurídica propia, patrimonio propio e autonomía na súa xestión, facultada para exercer potestades administrativas no ámbito das súas funcións.</p>
    <p>A Agadic ten por obxecto o impulso e a consolidación do tecido empresarial no sector cultural galego, cooperando na achega de factores produtivos, no fomento da oferta de bens e servizos e na asignación de ingresos suficientes e estables.</p>
    <p>Segundo establece o artigo 5 da Lei 4/2008, a Agadic exercerá, entre outras, as seguintes funcións: estimular a creación, avivar o talento e a capacitación e incitar ao recoñecemento social e económico de artistas e autores e autoras, en canto subministradores de recursos inmateriais no proceso de produción.</p>
    <p>Por todo isto, en consonancia cos seus obxectivos inmediatos, apróbanse as bases e a convocatoria pública para a concesión dos premios literarios da Agadic para o exercicio 2020, de acordo coas seguintes bases:</p>
    <p>Primeira. Obxecto e réxime xurídico</p>
    <p>Por medio desta resolución establécense as bases reguladoras e anúnciase a convocatoria para o ano 2020, baixo o réxime de concorrencia competitiva, da XXV edición do Premio Álvaro Cunqueiro para textos teatrais, da XI edición do Premio Manuel María de literatura dramática infantil e da XIV edición do premio Barriga Verde de textos para teatro de monicreques en dúas modalidades: para rapaces e para adultos, segundo o público a que vaian dirixidos os textos (código de procedemento CT214A).</p>
    <p>A concesión dos premios rexerase por estas bases, pola Lei 9/2007, do 13 de xuño, de subvencións de Galicia; polo Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia; e, subsidiariamente, pola Lei 38/2003, do 17 de novembro, xeral de subvencións, así como o Real decreto 887/2006, do 21 de xullo, polo que se aproba o Regulamento xeral de subvencións; pola Lei 39/2015, do 1 de outubro, do procedemento administrativo común das administracións públicas; pola Lei orgánica 3/2018, do 5 de decembro, de protección de datos persoais; pola Lei 4/2019, do 17 de xullo, de administración dixital de Galicia, e demais normativa de xeral aplicación.</p>
    <p>Segunda. Dotación e imputación orzamentaria</p>
    <p>Existirá un único galardoado por premio e no caso do Premio Barriga Verde, un por cada modalidade, coa seguinte dotación económica:</p>
    <p>– Álvaro Cunqueiro: 8.000 €.</p>
    <p>– Manuel María: 6.000 €.</p>
    <p>– Barriga Verde (modalidade para rapaces): 6.000 €.</p>
    <p>– Barriga Verde (modalidade para adultos): 6.000 €.</p>
    <p>Estas cantidades serán imputadas aos orzamentos xerais da Comunidade Autónoma de Galicia para o exercicio 2020 con cargo á aplicación orzamentaria da Axencia Galega das Industrias Culturais 11.A1.432B.480.0 e estarán suxeitas ao tratamento fiscal en vigor no momento da concesión.</p>
    <p>O expediente tramítase como anticipado de gasto e no ano 2019 poderase chegar como máximo ata o momento inmediatamente anterior ao da disposición ou compromiso do gasto. Todos os actos ditados no expediente de gasto regulado por esta resolución entenderanse condicionados a que, unha vez aprobado o orzamento, subsistan as mesmas circunstancias de feito e de dereito existentes no momento en que se produciron aqueles.</p>
    <p>Coa finalidade de difusión cultural que lle compete á Axencia, a Agadic poderá editar os textos premiados nas súas coleccións, e reservarse os dereitos de edición ou coedición durante un período de dous anos desde a resolución desta convocatoria.</p>
    <p>Terceira. Requisitos de participación</p>
    <p>– Poderán optar aos premios as persoas físicas maiores de idade que presenten textos teatrais inéditos escritos en galego conforme a normativa vixente, non representados nin premiados anteriormente noutros concursos ou convocatorias.</p>
    <p>– Os textos serán de tema e extensión libres, tendo en conta o principio de duración normal dun espectáculo completo para cada un dos premios.</p>
    <p>– Non poderán presentarse textos de teatro de monicreques aos premios Álvaro Cunqueiro e Manuel María.</p>
    <p>– Os ganadores da edición inmediatamente anterior non poderán presentarse ao mesmo premio (modalidade, no caso do Barriga Verde) no cal resultaron galardoados.</p>
    <p>– Non poderá presentarse o persoal da Agadic.</p>
    <p>– Non poderán acceder a estes premios os participantes que se atopen afectados por algunha das circunstancias previstas nos artigos 10.2 e 10.3 da Lei 9/2007, do 13 de xuño, de subvencións de Galicia.</p>
    <p>– Durante o proceso de resolución desta convocatoria, os participantes teñen a obriga de comunicarlle á Agadic a concesión de calquera premio que obteña a obra presentada no momento en que esta situación se produza, o que dará lugar á súa exclusión do proceso.</p>
    <p>Cuarta. Forma e prazo de presentación</p>
    <p>As solicitudes presentaranse preferiblemente por vía electrónica a través do formulario normalizado dispoñible na sede electrónica da Xunta de Galicia https://sede.xunta.gal.</p>
    <p>Opcionalmente, poderanse presentar as solicitudes presencialmente en calquera dos lugares e rexistros establecidos na normativa reguladora do procedemento administrativo común. </p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>O prazo comezará ao día seguinte da publicación destas bases no Diario Oficial de Galicia e rematará o día 4 de maio de 2020. </p>
    <p>De acordo co artigo 68 da Lei 39/2015, do 1 de outubro, do procedemento administrativo común das administracións públicas, no caso de que a solicitude e a documentación non reúnan os requisitos exixidos nestas bases, requirirase a persoa solicitante que a complete ou emende no prazo de 10 días, dará advertencia de que, transcorridos eses días sen que se achegue a documentación, se terá por desistida da súa solicitude, logo de resolución expresa.</p>
    <p>Quinta. Presentación do texto</p>
    <p>1. As persoas interesadas deberán achegar xunto coa solicitude (anexo I) o texto.</p>
    <p>2. O texto presentarase preferiblemente por vía electrónica. Opcionalmente, as persoas interesadas poderán presentar o texto presencialmente en calquera dos lugares e rexistros establecidos na normativa reguladora do procedemento administrativo común. A presentación presencial poderá facerse en formato papel ou en soporte dixital. Os textos presentados en papel deberán entregarse en tamaño A-4, paxinados, sen grampar nin encadernar. Os textos presentados en formato dixital deberán entregarse en formato pdf.</p>
    <p>3. Na portada do texto indicarase exclusivamente o título e/ou lema e o premio a que optan (no caso do Barriga Verde debe especificarse, ademais, a modalidade: rapaces ou adultos). Nos textos, en calquera dos formatos presentados, non poderá figurar ningún dato que poida identificar o participante e romper o anonimato. O incumprimento deste aspecto provocará a exclusión do proceso.</p>
    <p>4. Sempre que se realice a presentación de documentos separadamente da solicitude, deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>5. No caso de que algún dos documentos que se van presentar de forma electrónica superase os tamaños máximos establecidos ou tivese un formato non admitido pola sede electrónica da Xunta de Galicia, permitirase a presentación deste de forma presencial dentro dos prazos previstos e na forma indicada no parágrafo anterior. A información actualizada sobre o tamaño máximo e os formatos admitidos pode consultarse na sede electrónica da Xunta de Galicia.6. A sede electrónica da Xunta de Galicia ten á disposición das persoas interesadas unha serie de modelos normalizados para facilitar a realización de trámites administrativos despois da presentación das solicitudes de inicio. Estes modelos presentaranse por medios electrónicos accedendo á Carpeta cidadá da persoa interesada, dispoñible na sede electrónica da Xunta de Galicia. Cando as persoas interesadas non resulten obrigadas á presentación electrónica das solicitudes tamén poderán presentalas presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Sexta. Comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos elaborados polas administracións públicas: </p>
    <p>– DNI ou NIE da persoa solicitante.</p>
    <p>– DNI ou NIE da persoa representante.</p>
    <p>– Certificado de estar ao día do pagamento de obrigas tributarias coa Axencia Estatal de Administración Tributaria.</p>
    <p>– Certificado de estar ao día do pagamento coa Seguridade Social.</p>
    <p>– Certificado de estar ao día do pagamento das débedas coa Administración pública da Comunidade Autónoma.</p>
    <p>2. No caso de que as persoas interesadas se opoñan a esta consulta, deberán indicalo no cadro correspondente habilitado no formulario de inicio e achegar os devanditos documentos.</p>
    <p>3. Excepcionalmente, no caso de que algunha circunstancia imposibilitase a obtención dos citados datos, poderáselles solicitar ás persoas interesadas a presentación dos documentos correspondentes.</p>
    <p>Sétima. Instrución do procedemento </p>
    <p>A Dirección da Agadic, directamente ou a través dos seus servizos administrativos e departamentos xestores, actuará como órgano instrutor do procedemento, nos termos recollidos no artigo 21 da Lei 9/2007, do 13 de xuño, de subvencións de Galicia, e a ela lle corresponde realizar de oficio cantas actuacións xulgue necesarias para a determinación, coñecemento e comprobación dos datos en virtude dos cales se debe pronunciar o ditame de concesión dos premios.</p>
    <p>En particular, terá atribuídas especificamente as funcións de tramitación das solicitudes e orixinais presentados, a instrución e o requirimento ás persoas solicitantes da emenda ou achega da documentación necesaria que resultase de obrigado cumprimento para o procedemento de concesión; todo isto consonte co procedemento recollido no artigo 20.5 da Lei 9/2007. </p>
    <p>Para a adxudicación dos premios serán tidos en consideración os criterios e as puntuacións que se recollen na base novena desta resolución.</p>
    <p>Oitava. Xurado</p>
    <p>Para a valoración dos textos constituirase un xurado formado por seis persoas de recoñecido prestixio no ámbito literario e escénico. Actuará como secretario, con voz e sen voto, un membro do cadro de persoal da Agadic nomeado pola Dirección da Axencia.</p>
    <p>Os membros do xurado serán designados pola Dirección da Agadic, que nomeará, tamén, de entre eles, o seu presidente. O presidente dirimirá co seu voto de calidade os empates, en caso de producirse. A composición do xurado farase pública no momento da comunicación do ditame.</p>
    <p>O xurado actuará en pleno e será necesaria a asistencia, como mínimo, de dous terzos dos seus membros. As súas deliberacións serán secretas e da decisión redactarase a acta correspondente, que será asinada polo presidente e o secretario.</p>
    <p>Os membros do xurado non poderán presentar textos a esta convocatoria.</p>
    <p>Os premios poderán ser declarados desertos se así o considera o xurado.</p>
    <p>Os textos recibidos serán entregados aos membros do xurado garantindo en todo momento a confidencialidade e o anonimato dos autores.</p>
    <p>Novena. Criterios de valoración, exame e proposta de resolución: ditame do xurado</p>
    <p>1. O xurado, á hora de avaliar os textos presentados, terá en conta os seguintes criterios de valoración:</p>
    <p>a) Calidade literaria: 30 puntos.</p>
    <p>b) Calidade dramática: 30 puntos.</p>
    <p>c) Viabilidade e potencialidade escénica: 20 puntos.</p>
    <p>d) Adecuación á especificidade de cada premio: 10 puntos.</p>
    <p>e) Coidado da lingua: 10 puntos.</p>
    <p>2. Na reunión de constitución do xurado, este acordará as cuestións que deben ser tidas en conta en cada criterio de puntuación para a súa aplicación obxectiva e similar, do que se deixará constancia na acta correspondente.</p>
    <p>3. Os membros do xurado elaborarán un informe preceptivo, que será motivado, e indicarán a puntuación de cada un dos criterios dos textos avaliados. O xurado relacionará os textos presentados por orde de prelación na acta correspondente e proporá os textos premiados.</p>
    <p>A Dirección da Agadic, á vista das actas e do informe preceptivo, elaborará a proposta de resolución e elevaraa á Presidencia do Consello Reitor da Axencia, indicando o título dos textos premiados, o seu autor e o importe económico do premio correspondente. A proposta de resolución deberá motivar a valoración dos criterios.</p>
    <p>Décima. Resolución, comunicación, aceptación e recursos</p>
    <p>1. O órgano competente para a resolución dos premios establecidos nesta convocatoria é a Presidencia do Consello Reitor da Agadic, que resolverá o procedemento de concesión no prazo de quince días desde a data de elevación da proposta de resolución.</p>
    <p>2. Resolveranse e notificaranse os premios antes do 10 de decembro de 2020 e ademais darase a coñecer a través dos medios de comunicación, ou ben en acto público, sen prexuízo da súa publicación na páxina web da Agadic. Transcorrida esa data sen que se notifique a resolución de concesión expresa, posibilitará que as persoas interesadas poidan entender desestimada a súa solicitude por silencio administrativo.</p>
    <p> As persoas galardoadas deberán aceptar de forma expresa a concesión do premio no prazo de dez (10) días hábiles contados a partir do día seguinte ao da comunicación. Transcorrido este prazo sen comunicar a aceptación ou sen se producir manifestación expresa, entenderase tacitamente aceptada.</p>
    <p>3. A resolución porá fin á vía administrativa e contra ela poderanse interpoñer os seguintes recursos, sen prexuízo de que os interesados poidan exercer calquera outro que consideren procedente:</p>
    <p>a) Recurso potestativo de reposición ante a Presidencia do Consello Reitor da Agadic, no prazo dun mes contado a partir do día seguinte ao da notificación da resolución, se esta fose expresa.</p>
    <p>b) Recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación da resolución, se esta fose expresa.</p>
    <p>Décimo primeira. Notificacións</p>
    <p>1. As notificacións de resolucións e actos administrativos efectuaranse preferentemente por medios electrónicos e, en todo caso, cando as persoas interesadas resulten obrigadas a recibilas por esta vía. As persoas interesadas que non estean obrigadas a recibir notificacións electrónicas poderán decidir e comunicar en calquera momento que as notificacións sucesivas se efectúen ou se deixen de efectuar por medios electrónicos.</p>
    <p>2. As notificacións electrónicas realizaranse mediante o Sistema de notificación electrónica de Galicia-Notifica.gal, dispoñible a través da sede electrónica da Xunta de Galicia (https://sede.xunta.gal). Este sistema remitiralles ás persoas interesadas avisos da posta á disposición das notificacións na conta de correo e/ou teléfono móbil que consten na solicitude.</p>
    <p>3. As notificacións por medios electrónicos entenderanse efectuadas no momento en que se produza o acceso ao seu contido. Cando a notificación por medios electrónicos sexa de carácter obrigatorio, ou fose expresamente elixida polo interesado, entenderase rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>4. Se o envío da notificación electrónica non fose posible por problemas técnicos, a Administración xeral e do sector público autonómico de Galicia efectuará a notificación polos medios previstos na normativa reguladora do procedemento administrativo común.</p>
    <p>Décimo segunda. Transparencia e bo goberno</p>
    <p>1. De conformidade co artigo 17 da Lei 1/2016, do 18 de xaneiro, de transparencia e bo goberno, e co artigo 15 da Lei 9/2007, do 13 de xuño, de subvencións de Galicia, a consellería responsable da iniciativa publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puidesen impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>2. Por outra parte, de conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitirase á Base de datos nacional de subvencións a información requirida por esta, o texto da convocatoria para a súa publicación na citada base e o seu extracto no Diario Oficial de Galicia.</p>
    <p>Décimo terceira. Pagamento dos premios</p>
    <p>Os premios outorgados por estas bases serán aboados dentro do exercicio económico 2020, unha vez quede debidamente acreditada a identidade do autor. Así mesmo, e ao resultar que o requisito de achega da documentación necesaria para a xustificación e o cobramento do premio xa foi cumprido mediante a presentación da solicitude de participación, non será necesario presentar ningunha outra documentación complementaria para a súa liquidación.</p>
    <p>Décimo cuarta. Retirada de orixinais non premiados</p>
    <p>Os textos non premiados presentados presencialmente poderán ser retirados das oficinas da Agadic, logo de presentación da solicitude de retirada asinada polo autor e identificación no momento da súa recollida, no prazo dun mes contado a partir do seguinte ao da comunicación do ditame. Aqueles que non sexan retirados no prazo indicado serán destruídos, sen que caiba ningunha reclamación ao respecto. Os recibidos telematicamente serán eliminados do expediente electrónico.</p>
    <p>Décimo quinta. Información e control</p>
    <p>As persoas beneficiarias dos premios quedan sometidas ás actuacións de comprobación e control efectuadas polo órgano competente para resolver, así como ás de control financeiro desenvolvidas pola Intervención Xeral da Comunidade Autónoma, segundo o establecido na Lei 9/2007, do 13 de xuño, ou polo Consello de Contas segundo a súa normativa propia.</p>
    <p>Ademais, deberáselle facilitar á Agadic toda a información e documentación complementarias que considere precisas para a concesión ou aboamento do importe dos premios.</p>
    <p>Décimo sexta. Modificación da adxudicación</p>
    <p>Toda alteración das condicións tidas en conta para a concesión dos premios poderá dar lugar á modificación da adxudicación do premio concedido, conforme o artigo 17.4 da Lei 9/2007. </p>
    <p>Décimo sétima. Supostos de reintegro</p>
    <p>Procederá o reintegro total do premio concedido e dos xuros de demora que se teña dereito a percibir desde o momento do seu aboamento ata a data en que se acorde a procedencia do reintegro, nos supostos de incumprimento por parte dos beneficiarios dos premios das condicións establecidas para a súa concesión ou, de ser o caso, nos supostos previstos nos artigos 32 e 33 da Lei de subvencións de Galicia, aprobada pola Lei 9/2007, do 13 de xuño, e no título V do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>Décimo oitava. Recursos</p>
    <p>Esta resolución pon fin á vía administrativa e contra ela poderán interpoñerse os seguintes recursos, sen prexuízo de que os interesados poidan exercer calquera outro que consideren procedente:</p>
    <p>a) Recurso potestativo de reposición ante a Presidencia do Consello Reitor da Axencia Galega das Industrias Culturais, no prazo dun mes contado a partir do seguinte ao da súa publicación no Diario Oficial de Galicia.</p>
    <p>b) Recurso contencioso-administrativo no prazo de dous meses contados desde o seguinte ao de publicación da resolución, de conformidade co disposto no artigo 46 da Lei 29/1998, do 13 de xullo, reguladora da xurisdición contencioso-administrativa, ante o Tribunal Superior de Xustiza de Galicia.</p>
    <p>Disposición adicional. Información básica sobre protección de datos persoais</p>
    <p>Os datos persoais recadados neste procedemento serán tratados na súa condición de responsable pola Xunta de Galicia –Axencia Galega das Industrias Culturais– coa finalidade de levar a cabo a tramitación administrativa que derive da xestión deste procedemento e a actualización da información e contidos da carpeta cidadá. </p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas, esta circunstancia reflectirase no devandito formulario. </p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que os cidadáns poidan acceder de forma integral á información relativa a unha materia. </p>
    <p>Co fin de darlle a publicidade exixida ao procedemento, os datos identificativos das persoas interesadas serán publicados conforme o descrito na presente norma reguladora a través dos distintos medios de comunicación institucionais dos que dispón a Xunta de Galicia, como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais.</p>
    <p>Disposición derradeira. Entrada en vigor </p>
    <p>Esta resolución entrará en vigor o día seguinte ao da súa publicación </p>
    <p>Santiago de Compostela, 25 de novembro de 2019 </p>
    <footer><p>Román González Rodríguez<br>Presidente do Consello Reitor da Axencia Galega<br>das Industrias Culturais</p></footer>

