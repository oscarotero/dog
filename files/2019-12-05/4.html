---
date: '2019-12-05'
id: G0426-021219-0001
page: 51912
number: 232
agency: Consellería do Medio Rural
section: III. Outras disposicións.
title: >-
  RESOLUCIÓN do 2 de decembro de 2019, da Dirección Xeral de Gandaría,
  Agricultura e Industrias Agroalimentarias, pola que se amplían as zonas
  demarcadas pola presenza da praga de corentena denominada Tecia solanivora
  Povolny ou couza guatemalteca da pataca.
range: Resolución
url: >-
  https://www.xunta.gal/dog/Publicados/2019/20191205/AnuncioG0426-021219-0001_gl.html
---
<p>Antecedentes:</p>
    <p>A praga denominada couza guatemalteca da pataca, provocada polo organismo nocivo <em>Tecia solanivora Povolny</em> ou<em> Scrobipalpopsis solanivora Povolny</em>, foi detectada na Comunidade Autónoma de Galicia en agosto do ano 2015.</p>
    <p>A<em> Tecia solanivora Povolny</em> é unha praga incluída na lista A2 da EPPO (<em>European Plant Protection Organization</em>), e no anexo II, parte A, sección I, da Directiva 2000/29/CE do Consello, do 8 de maio de 2000, polo que se considera unha praga de corentena, sometida a regulación e, polo tanto, é necesario tomar medidas para a súa erradicación e control.</p>
    <p>A través da Resolución do 16 de outubro de 2015, da Dirección Xeral de Gandaría, Agricultura e Industrias Agroalimentarias, declárase a presenza da praga de corentena denominada<em> Tecia solanivora Povolny</em> ou couza guatemalteca da pataca, establécense as zonas demarcadas para esta praga e adóptanse medidas urxentes para a súa erradicación e control na Comunidade Autónoma de Galicia. Posteriormente, a Resolución do 11 de febreiro de 2016, da Dirección Xeral de Gandaría, Agricultura e Industrias Agroalimentarias, amplía as zonas demarcadas pola presenza da praga. Para efectos de que os agricultores de zona demarcada puidesen comunicar a existencia de parcelas de cultivo de pataca, o día 14 de febreiro de 2017 foi publicada no DOG núm. 31 a Resolución do 9 de febreiro de 2017, da Dirección Xeral de Gandaría, Agricultura e Industrias Agroalimentarias.</p>
    <p>Con data do 4 de marzo de 2017, publicouse o Real decreto 197/2017, do 3 de marzo, polo que se establece o Programa nacional de control e erradicación de <em>Tecia (Scrobipalpopsis) solanivora Povolny</em> (BOE núm. 54, do 4 de marzo). En aplicación deste real decreto, en Galicia publicouse a Resolución do 8 de marzo de 2017, da Dirección Xeral de Gandaría, Agricultura e Industrias Agroalimentarias, pola que se establecen as zonas infestadas e as zonas tampón e se implementan as medidas para a erradicación e control con respecto ao organismo de corentena<em> Tecia solanivora Povolny</em> ou couza guatemalteca da pataca na Comunidade Autónoma de Galicia (DOG núm. 49, do 10 de marzo).</p>
    <p>O día 26 de marzo de 2018 publícase no DOG núm. 60 a resolución pola que se amplían as zonas demarcadas pola presenza da praga de corentena denominada<em> Tecia solanivora </em>ao concello de Muxía.</p>
    <p>Posteriormente, publícase a Resolución do 19 de febreiro de 2019, da Dirección Xeral de Gandaría, Agricultura e Industrias Agroalimentarias, pola que se prorrogan todas as medidas fitosanitarias establecidas na Resolución do 8 de marzo de 2017 pola que se establecen as zonas infestadas e as zonas tampón e se implementan as medidas para a erradicación e control con respecto ao organismo de corentena<em> Tecia solanivora Povolny</em>, ou couza guatemalteca da pataca, na Comunidade Autónoma de Galicia (DOG núm. 46, do 6 de marzo).</p>
    <p>Da análise recente dunhas mostras obtidas de varias trampas de campo e de dúas explotacións das parroquias de Lendo (San Xián) e Caión (Santa María do Socorro), no concello da Laracha, e na parroquia de Noicela (Santa María) no concello de Carballo, incluídas ata ese momento na zona libre, constátanse novas deteccións deste organismo e, polo tanto, estas deberán pasar a declararse como zona infestada e, polo tanto, deberá aplicarse nelas o establecido na mencionada Resolución do 8 de marzo de 2017.</p>
    <p>Por todo o anteriormente exposto,</p>
    <h2>RESOLVO:</h2>
    <p>1. Ampliar as zonas infestadas pola existencia da praga denominada<em> Tecia solanivora Povolny</em>, couza guatemalteca da pataca, na Comunidade Autónoma de Galicia, engadindo, á parte das indicadas no punto 1.a) da Resolución do 8 de marzo de 2017, da Dirección Xeral de Gandaría, Agricultura e Industrias Agroalimentarias, as parroquias de Lendo (San Xián) e Caión (Santa María do Socorro), no concello da Laracha, e a parroquia de Noicela (Santa María) no concello de Carballo, na provincia da Coruña.</p>
    <p>2. Manter todas as medidas fitosanitarias establecidas na Resolución do 8 de marzo de 2017 e, en concreto, a expresa prohibición do cultivo de pataca nestas zonas infestadas.</p>
    <p>3. Consideraranse zonas tampón as parroquias limítrofes da zona infestada indicada no punto 1.</p>
    <p>4. Os agricultores das zonas tampón definidas no punto 1.b) da Resolución do 8 de marzo de 2017 deberán comunicar, inmediatamente despois da sementeira, todas as parcelas cultivadas con pataca, segundo o modelo establecido no anexo I da Resolución do 9 de febreiro de 2017 (DOG núm. 31, do 14 de febreiro).</p>
    <p>En canto ao destino desta pataca:</p>
    <p>• Se é de autoconsumo, para a súa produción aplicaranse as medidas establecidas no artigo 8.4 do Real decreto 197/2017, e o seu movemento realizarase sempre en vehículos pechados ou cubertos cunha malla.</p>
    <p>• Se é o de comercialización, para a súa produción aplicaranse as medidas establecidas no artigo 8.4 do Real decreto 197/2017, a instalación de almacenamento deberá cumprir co establecido no artigo 8.5 do Real decreto 197/2017, deberá estar inscrita no Rexistro Oficial de Produtores, Comerciantes e Importadores de Vexetais (ROPCIV) e o movemento de pataca deberá realizarse en vehículos pechados ou cubertos cunha malla e sempre acompañados do correspondente pasaporte fitosanitario.</p>
    <p>5. Os operadores de pataca de semente na Comunidade Autónoma de Galicia deberán cumprir os seguintes requisitos:</p>
    <p>a) En zonas infestadas por couza guatemalteca non poderán ter existencias nin comercializar este tipo de pataca.</p>
    <p>b) En zonas tampón e zonas libres de couza guatemalteca deberán:</p>
    <p>• Comunicar as existencias de pataca, utilizando o modelo do anexo I da Resolución do 19 de febreiro de 2019.</p>
    <p>• Levar o rexistro de información dos compradores de pataca de semente indicado no punto 2 da Resolución do 9 de febreiro de 2017.</p>
    <p>• Os operadores situados en zona tampón, ademais, deberán instalar no local destinado a almacén trampas de feromona específica para a captura de <em>Tecia</em>.</p>
    <p>Santiago de Compostela, 2 de decembro de 2019</p>
    <footer><p>Silvestre José Balseiros Guinarte<br>Director xeral de Gandaría, Agricultura e Industrias Agroalimentarias</p></footer>

