---
date: '2001-06-26'
id: A3EA
page: 8
number: 123
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 10 de maio de 2001, da Delegación Provincial da Coruña, pola que
  se dispón o depósito e a publicación, no Diario Oficial de Galicia, do
  convenio colectivo da empresa Cáritas Diocesana de Santiago-Interparroquial da
  Coruña.
range: Resolución
url: 'https://www.xunta.gal/dog/Publicados/2001/20010626/AnuncioA3EA_gl.html'
---
<p>Visto o expediente do convenio colectivo da empresa Cáritas Diocesana de Santiago-Interparroquial da Coruña (código convenio nº 1503842) que tivo entrada nesta delegación provincial o día 5-4-2001 e completado o 3-5-2001, suscrito en representación da parte económica pola empresa, e pola parte social, polo comité de empresa o día 21-3-2001, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo, que consta nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 10 de maio de 2001.</p>
<p>María Silva Costoya</p>
<p>Delegada provincial da Coruña</p>
<p>Convenio colectivo de Cáritas Diocesana de Santiago de Compostela-Interparroquial da Coruña</p>
<p>Capítulo I</p>
<p>Ámbito de aplicación</p>
<p>Artigo 1º.-Ámbito territorial.</p>
<p>O presente convenio colectivo afecta a tódalas dependencias e servicios existentes na actualidade ou que se puideran crear no futuro no ámbito territorial de Cáritas Interparroquial da Coruña.</p>
<p>Artigo 2º.--Ámbito funcional.</p>
<p>O presente convenio colectivo regula as relacións laborais entre Cáritas Interparroquial da Coruña e o persoal que presta os seus servicios nos centros de traballo dependentes da dita entidade.</p>
<p>Artigo 3º.-Ámbito persoal.</p>
<p>O presente convenio é de aplicación a tódolos traballadores, sexa cal sexa a súa modalidade de contratación e que realicen as súas funcións nos centros e servicios dependentes de Cáritas Interparroquial.</p>
<p>Artigo 4º.-Ámbito temporal.</p>
<p>O presente convenio entrará en vigor ó día seguinte da súa publicación no BOP, e terá duración desde o 1 de xaneiro de 2001 ata o 31 de decembro de 2002, retrotraéndose os efectos económicos ó 1 de xaneiro de 2001.</p>
<p>Artigo 5º.-Denuncia.</p>
<p>A denuncia do presente convenio efectuarase por escrito, que presentará a parte denunciante á outra parte, cunha antelación mínima de dous meses previa ó termo da vixencia del.</p>
<p>En caso de non efectuarse a denuncia en tempo e forma, entenderase automáticamente prorrogado o convenio por prazos anuais. Neste caso, tódolos conceptos económicos se incrementarán tendo en conta o incremento do índice de prezos ó consumo, previsto para o ano seguinte.</p>
<p>Artigo 6º.-Garantía ad personam.</p>
<p>Respectaranse as condicións económicas e sociais que sexan máis beneficiosas para os traballadores e que viñeran desfrutando á entrada en vigor deste convenio.</p>
<p>Artigo 7º.-Vinculación á totalidade.</p>
<p>As condicións aquí pactadas forman un todo orgánico e indivisible, e para efectos da súa aplicación práctica serán consideradas globalmente.</p>
<p>Capítulo II</p>
<p>Da organización e réxime de traballo</p>
<p>Artigo 8º.-Norma xeral.</p>
<p>A organización técnica do traballo corresponde á comisión permanente da institución, quen poderá establecer cantos sistemas de organización, racionalización e modernización considere oportunos, así como calquera estructuración das seccións, departamentos e centros de traballo, podendo move-lo seu</p>
<p>persoal dentro destes sempre que se realice de conformidade coas disposicións legais vixentes sobre a materia. O traballador está obrigado a realiza-lo traballo convido baixo a dirección da entidade ou persoa en quen esta delegue.</p>
<p>Capítulo III</p>
<p>Clasificación profesional</p>
<p>Artigo 9º.-Disposicións xerais.</p>
<p>As clasificacións de persoal consignadas neste convenio son meramente enunciativas, o cal non supón a obriga de ter cubertas tódalas prazas relacionadas.</p>
<p>Así mesmo, os distintos cometidos asignados a cada categoría son simplemente informativos, pois todo traballador está obrigado a executar cantos traballos e operacións lles ordenen os superiores, dentro do xeral cometido propio da súa competencia profesional, ou cando por competencias excepcionais e de urxencia, sexa necesaria a súa colaboración persoal.</p>
<p>Artigo 10º.-Clasificación profesional.</p>
<p>Todo o persoal laboral que preste os seus servicios nos centros pertencentes a Cáritas Interparroquial da Coruña clasificarase, en atención á capacitación para a función que desenvolvan, nos seguintes grupos profesionais:</p>
<p>A. Titulados superiores.</p>
<p>B. Titulados medios.</p>
<p>C. Persoal técnico administrativo.</p>
<p>D. Profesionais de oficio.</p>
<p>E. Persoal subalterno e persoal non cualificado.</p>
<p>Artigo 11º.-Traballos de superior e inferior categoría.</p>
<p>Cando un traballador realice tarefas correspondentes a unha categoría superior, pero non proceda legal ou convencionalmente o ascenso, o traballador terá dereito a percibi-la diferencia retributiva entre a categoría asignada e a función que efectivamente realice.</p>
<p>Cando o traballador de inferior categoría realice funcións de categoría superiores ás que lle corresponden, de forma permanente e estable, e por un período superior a seis meses durante un ano ou oito meses durante dous anos, pode reclamar ante a dirección da entidade ou organismo competente a categoría profesional adecuada.</p>
<p>A realización de traballos de categoría superior e inferior responderá a necesidades excepcionais e perentorias e durará o tempo mínimo imprescindible.</p>
<p>O traballador só poderá realizar traballos de categoría inmediatamente inferior á súa durante un período non superior a 30 días consecutivos. Transcorrido o tempo citado, o traballador non poderá volver ocupar un posto de categoría inferior ata que transcorra un ano.</p>
<p>Capítulo IV</p>
<p>Tempo de traballo</p>
<p>Artigo 12º.-Xornada de traballo.</p>
<p>As horas de traballo efectivo, unha vez descontados os días festivos e vacacións, quedan reducidas a 1.816 horas anuais para o 2001. Do 1 de xullo ó 31 de agosto establécese unha xornada intensiva para as oficinas dos servicios centrais e técnicos.</p>
<p>Artigo 13º.-Horarios e quendas.</p>
<p>A empresa, dentro das súas facultades organizativas e respectando sempre o número de horas laborais efectivas de traballo do ano, logo de conformidade do comité de empresa, encargarase de establecer os horarios de inicio e fin da xornada de traballo de cada persoa, así como a organización das distintas quendas de traballo nos casos en que se realice a tarefa baixo a modalidade de traballo a quendas, publicándose os horarios e quendas antes do día primeiro de xaneiro de cada ano. Calquera modificación destes horarios deberalle ser comunicada ó comité para a súa previa conformidade.</p>
<p>A empresa poderá establecer un sistema de control de asistencia, sen que o tempo reflectido no rexistro de asistencia signifique, por si só, horas efectivas de traballo.</p>
<p>Na modalidade de traballo a quendas, ningún traballador poderá abandona-lo seu posto de traballo, unha vez finalizada a súa xornada laboral, ata que non chegue o relevo correspondente.</p>
<p>O calendario laboral establecerase anualmente pola entidade, comunicándollelo ós representantes dos traballadores, e debendo estar exposto o correspondente a cada centro de traballo á vista de tódolos traballadores del, co fin de que cada un coñeza a súa xornada laboral, que só poderá ser modificada por causas de forza maior.</p>
<p>Artigo 14º.-Vacacións.</p>
<p>1. Duración.</p>
<p>As vacacións anuais serán de 30 días naturais, desfrutados de forma continuada ou en dúas tandas de 15 días a petición do traballador segundo as necesidades do servicio, equivalentes durante a vixencia deste convenio a 21 día laborais do calendario de traballo de cada posto, desfrutado durante os meses de xaneiro a decembro.</p>
<p>Para os traballadores de axuda a domicilio, as quendas rotativas serán de abril a decembro, para as de Meu Lar de abril a setembro.</p>
<p>2. Organización e calendario.</p>
<p>O calendario de vacacións quedará elaborado antes do 28 de febreiro de cada ano, seguíndose na elección da quenda de vacacións un sistema rotativo, tendo preferencia de elección, o primeiro ano, entre os traballadores que compoñan cada grupo según a súa antigüidade na empresa, tomando como referencia inicial a data de desfrute do ano 2000.</p>
<p>3. Obrigatoriedade e retribución.</p>
<p>As vacacións han de desfrutarse durante o ano natural, non sendo posible acumulalas a anos seguintes nin ser compensables economicamente salvo os casos de liquidación por finiquito. Por iso, calquera que fora a causa, o non desfrute durante o ano natural supón a perda delas ou da fracción pendente de desfrute.</p>
<p>A retribución deste período será o importe resultante de acha-la media dos meses transcorridos do ano natural e ata un máximo de seis meses, tomándose para o dito cómputo o salario base, a antigüidade e o complemento por penosidade.</p>
<p>4. Enfermidade.</p>
<p>Se durante o desfrute das vacacións o traballador se encontrara en situación de IT, estas non se interrompen nin son conmutables por novos períodos.</p>
<p>Artigo 15º.-Permisos e licencias.</p>
<p>Os traballadores, logo de aviso e xustificación, poderán ausentarse do traballo con dereito a remuneración, por algún dos motivos e polo tempo seguinte:</p>
<p>a) 15 días naturais en caso de matrimonio.</p>
<p>b) 5 días naturais por falecemento de familiares ata o segundo grao por consanguinidade ou afinidade; se nestes casos o traballador fora o que levara os trámites legais correspondentes ante a autoridade, por falta doutros parentes de grao próximo, e os días a que ten dereito foran festivos, estes ampliaranse nun día laborable.</p>
<p>c) Os citados días de permiso por falecemento ampliaranse a 6 días naturais no caso de que o traballador necesitase realizar un desprazamento superior 300 km.</p>
<p>Medio día para acudir ó enterro de familiares de 3º e 4º grao de consanguinidade ou afinidade.</p>
<p>d) Polo nacemento dun fillo ou adopción, o traballador, cónxuxe ou convivente terá dereito a 3 días naturais de permiso, consecutivos ou non, dos que polo menos dous han de ser laborables e comprendidos no período de 15 días a partir da data do nacemento ou chegada do adoptado ó fogar; cando o traballador necesite desprazarse fóra da localidade, o dito permiso ampliaráselle a 5 días naturais.</p>
<p>e) 4 días naturais no caso de enfermidade grave ou ingreso en centro sanitario ou internamento indefinido de parentes ata o 2º grao de consanguinidade ou afinidade. Se o traballador tivera que desprazarse máis de 300 km, o dito permiso ampliarase nun día.</p>
<p>f) Polo tempo necesario para asisti-lo traballador ou acompaña-los seus fillos ou esposos e os pais á consulta médica cando non fora posible acudir fóra das horas de traballo, comunicándoo previamente e con xustificación.</p>
<p>g) 1 día por traslado de domicilio habitual.</p>
<p>h) Polo tempo necesario para o cumprimento de deberes inescusables de carácter público e persoal, xustificándoo adecuadamente.</p>
<p>i) Polo tempo necesario para atende-los danos producidos por catástrofes nos bens inmobles que constitúan a vivenda habitual do traballador, con xustificación.</p>
<p>j) Para realizar funcións sindicais ou de representación de persoal, nos termos establecidos legalmente, e neste convenio.</p>
<p>k) Para realizar exames, cando curse con regularidade estudios para a consecución de títulos oficiais, académicos ou profesionais, o traballador terá dereito ó correspondente permiso, que comprenderá un día por exame, que se ampliará un día máis se se precisa para traslados a outra poboación situada a máis de 300 km.</p>
<p>l) Un día de permiso polo matrimonio dun familiar ata 2º grao de consanguinidade ou afinidade, aumentando un día máis cando sexa preciso desprazarse a máis de 300 km.</p>
<p>m) 1 día de permiso en caso de separación ou divorcio.</p>
<p>n) Ata 5 días no ano, sen retribuír, solicitándoo cunha antelación de dous días laborais a xustificar por unha necesidade, que serán concedidos sempre que as necesidades do servicio o permitan.</p>
<p>ñ) Quen por razón de garda legal teña ó seu coidado directo algún menor de 6 anos ou a un diminuído físico, psíquico ou sensorial que non desempeñe outra actividade retribibuída, terá dereito a unha reducción da xornada de traballo, coa diminución proporcional do salario entre polo menos un tercio e un máximo da metade da duración daquela. (Art. 37.5º da Lei 39/1999).</p>
<p>o) As tardes dos días 24 e 31 de decembro serán consideradas como festivas. Ós traballadores que polas peculiaridades do seu traballo non as poidan desfrutar aboaránselles como festivas.</p>
<p>Artigo 16º.-Curso de formación.</p>
<p>Os cursos de formación e promoción do persoal, organizados ou propostos pola institución, realízanse preferentemente durante o horario laboral, sempre e cando nos ditos horarios non se prexudique o labor que hai que realizar na xornada ordinaria de traballo. En todo caso, computarase a asistencia como horas traballadas.</p>
<p>Terán preferencia para a asistencia ós cursos os traballadores que estean desempeñando labores directamente relacionados coa materia obxecto do curso, e dentro destes aqueles que participaran en menor número de cursos. As decisións ó respecto adoptaranse por acordo entre a institución e os representantes designados polo comité de empresa.</p>
<p>Artigo 17º.-Excedencias.</p>
<p>A excedencia poderá ser voluntaria ou forzosa, nos termos contidos nos puntos seguintes:</p>
<p>1. Excedencia forzosa.</p>
<p>Serán causa dela:</p>
<p>a) A designación ou elección para un cargo público que imposibilite a asistencia ó traballo.</p>
<p>b) Pola prestación do servicio militar ou prestación social substitutoria, e polo tempo da súa duración.</p>
<p>c) Polo exercicio de funcións sindicais de ámbito provincial ou superior, e sempre que a central sindical á que pertenza o traballador teña no sector a representatividade que estipula a lei.</p>
<p>d) Por calquera outra causa que legalmente se estableza.</p>
<p>O traballador que desfrute de excedencia forzosa ten dereito a reserva do posto de traballo e cómputo da antigüidade, e durante todo o tempo en que permaneza nesta situación.</p>
<p>Desaparecida a causa que motivou a excedencia, o traballador deberá solicita-la incorporación á institución no prazo de 30 días naturais desde que se produza tal circunstancia, debendo reincorporarse á súa tarefa no prazo máximo de 7 días contados desde a súa solicitude de reincorporación. De non facelo así, perderá todo o dereito á reserva do posto de traballo e demais características propias da excedencia forzosa.</p>
<p>2. Excedencia voluntaria.</p>
<p>Concederase ó traballador, logo de petición por escrito con 30 días de antelación, que teña polo menos un ano de antigüidade na institución, e ó que non lle fora concedida outra excedencia voluntaria durante os catro anos anteriores.</p>
<p>O permiso de excedencia voluntaria concederase por un mínimo dun ano con reserva de posto de traballo. Poderá ser prorrogable ata cinco anos, con preferencia ó reingreso, neste caso, no posto de traballo que desempeñase, sempre que este non fora cuberto por outro traballador, podendo en caso contrario optar entre o reingreso nun posto de traballo de igual categoría e funcións similares, se o houbera dispoñible, ou esperar a que se produza unha vacante no posto que desempeñaba con anterioridade a solicita-la excedencia.</p>
<p>Durante o tempo de excedencia voluntaria non se computará a antigüidade.</p>
<p>A reincorporación ó posto de traballo, unha vez finalizado o período de excedencia e conforme ó expresado no parágrafo 2º do presente artigo, deberá realizarse ó día seguinte da súa finalización.</p>
<p>Se a concesión da excedencia voluntaria fora motivada polo desfrute dunha bolsa, viaxe de estudios ou participación en cursos de perfeccionamento propios da especialidade do traballador, e non excedese dun ano, computaráselle a antigüidade durante o</p>
<p>dito período e terá dereito a reincorporarse ó posto de traballo no que viñera desempeñando o seu labor, ó que deberá reintegrarse no prazo máximo de 7 días desde a finalización da causa que motivou a solicitude de excedencia. Para a concesión neste caso, e aplicación dos beneficios correspondentes, o traballador haberá de xustificar previamente o motivo da súa solicitude, así como determina-lo período no que se vai encontrar en situación de excedencia.</p>
<p>3. Excedencia especial por maternidade.</p>
<p>Os traballadores terán dereito a un período de excedencia de duración non superior a 3 anos, para atende-lo coidado de cada fillo, tanto o sexa por natureza como por adopción, ou nos supostos de acollemento, tanto permanente como preadoptivo, contados desde a data de nacemento ou, se é o caso, da resolución xudicial ou administrativa.</p>
<p>O nacemento, adopción ou acollemento de novos fillos xerará o dereito a futuras e sucesivas excedencias, que en todo caso porán fin á anterior que se viñera desfrutando.</p>
<p>O período no que o traballador permaneza en situación de excedencia conforme o aquí establecido, será computable para efectos de antigüidade, e o traballador terá dereito á asistencia a cursos de formación profesional, deberá ser convocado pola entidade para a súa participación neles, especialmente con ocasión da súa reincorporación.</p>
<p>O traballador terá dereito, durante o primeiro ano de permanencia de excedencia, á reserva do seu posto de traballo. Transcorrido o dito prazo, a reserva quedará referida a un posto de traballo do mesmo grupo profesional ou categoría equivalente.</p>
<p>A excedencia considerada no presente epígrafe constitúe un dereito individual dos traballadores, homes e mulleres. Nembargantes, se dous ou máis traballadores da mesma entidade xeraran este dereito polo mesmo suxeito causante, o empresario poderá limita-lo seu exercicio simultáneo por razóns xustificadas de funcionamento da entidade. (Art. 46.3º da Lei 39/1999).</p>
<p>Artigo 18º.-Xubilación.</p>
<p>Establécese como data tope para acceder á xubilación o ano en que o traballador cumpra os 65 anos de idade, e sempre e cando cotizara o tempo mínimo requirido para ter dereito a percibi-las prestacións correspondentes, podendo en caso contrario permanecer en alta na entidade ata completa-lo dito período mínimo.</p>
<p>Como excepción ó parágrafo anterior, e como medida de fomento de emprego, convén que os traballadores con 64 anos de idade que desexen acollerse á xubilación anticipada co 100% da prestación, sempre que reúnan os requisitos de carencia e cotización correspondentes, poderán facelo, estando neste caso a entidade obrigada a substituílo na forma e condicións que veñen regulamentadas polo R.D. 1194/1985, do 17 de xullo.</p>
<p>Así mesmo, todo traballador que cumpra os requisitos da lexislación vixente, poderá acollerse a unha xubilación anticipada.</p>
<p>Capítulo V</p>
<p>Réxime retributivo</p>
<p>Artigo 19º.-Disposicións xerais.</p>
<p>A retribución do persoal afectado polo presente convenio estará integrado polos seguintes conceptos:</p>
<p>a) Salario base.</p>
<p>b) Antigüidade.</p>
<p>c) Outros complementos.</p>
<p>d) Pagas extraordinarias.</p>
<p>Para o exercicio de 2001 incrementaranse tódolos conceptos salariais co 3% sobre a táboa salarial actualizada de 2000, cunha revisión salarial do 0,50% sobre o IPC real. Para o ano 2002 aplicarase o IPC previsto máis 1 punto, garantíndose unha revisión salarial do 0,75% sobre o IPC real do ano 2002.</p>
<p>Artigo 20º.-Salario base.</p>
<p>Constitúeo a retribución do traballador, que virá determinada polo grupo e a categoría profesional a que pertenza. Se a xornada realizada fora inferior á pactada no presente convenio, o salario base reducirase proporcionalmente.</p>
<p>Artigo 20º bis.-Garantía de mínimos.</p>
<p>Ós traballadores de axuda a domicilio garantiráselles un salario mínimo equivalente a 33 horas de traballo semanais para o ano 2001, e 34 horas semanais para o ano 2002, con independencia de que as realizaran ou non, podendo percibir cada un dos traballadores, e a título individual, un salario superior en función das horas efectivamente realizadas.</p>
<p>É competencia de Cáritas Interparroquial, a distribución dos servicios, para poder garantir este salario mínimo a tódolos traballadores de axuda a domicilio, de tal maneira que, se algún deles se negara a aceptar, polo motivo que fora, el ou os servicios asignados perderán tamén a garantía de mínimos do presente artigo.</p>
<p>Artigo 21º.-Antigüidade.</p>
<p>O persoal afectado polo presente convenio terá dereito a percibir en concepto de antigüidade, por cada tres anos de traballo efectivo, o 5% do salario base da súa categoría profesional, computándose cada trienio a partir do día 1 do mes en curso, ou do día 1 do mes seguinte, dependendo de que a data na que se cumpra o dito trienio pertenza á 1ª ou á 2ª quincena, e co límite máximo do 60%.</p>
<p>Os traballadores que á sinatura do presente convenio viñesen percibindo unha cantidade superior á que resultase de aplica-lo parágrafo anterior, percibirán, ademais das cantidades que lles correspondesen por antigüidade segundo se dispón no presente artigo, a diferencia que resulte en concepto de complemento persoal.</p>
<p>Artigo 22º.-Complementos persoais.</p>
<p>Poderá establecerse entre cada traballador e a entidade un complemento persoal en contía, que se acordará en cada caso, e que se aboarán nas doce pagas mensuais.</p>
<p>Así mesmo, establécese, e con carácter único, á sinatura do presente convenio, a absorción dos complementos persoais actuais na nova táboa salarial.</p>
<p>Artigo 23º.-Complemento de transporte.</p>
<p>Os/as auxiliares de axuda a domicilio que teñan que realizar desprazamentos intermedios nas súas asistencias dentro da súa xornada de traballo percibirán un complemento por transporte por cada desprazamento. Este complemento revisarase anualmente e de forma independente ó resto dos conceptos retributivos, en función do custo obxectivo do transporte urbano.</p>
<p>Por outra banda estipúlase o pagamento do quilómetro a 24 pesetas para todos aqueles traballadores que, por motivos de traballo, teñan que usa-lo seu propio vehículo.</p>
<p>Artigo 24º.-Complemento de penosidade.</p>
<p>Os/as auxiliares de axuda a domicilio que realicen funcións que requiran un maior esforzo e/ou dificultade en función do grao de incapacidade da persoa asistida, ou da deterioración ambiental dos domicilios ós que acudan, percibirán este complemento nas contías e circunstancias que se especifican no anexo II.</p>
<p>Os/as auxiliares de servicio e cociñeiros/as de Meu Lar cobrarán nas 14 pagas o dito complemento de penosidade polo seu traballo, a razón do especificado nas táboas salariais.</p>
<p>Artigo 25º.-Complemento por traballo en festivo.</p>
<p>A entidade aboaralle ó traballador, mensualmente, un complemento polos días festivos do dito mes nos que o traballador realizara as súas tarefas normais.</p>
<p>Este complemento equivalerá a un 50% sobre o salario base diario multiplicado polo número de días festivos traballados.</p>
<p>Artigo 26º.-Complemento de nocturnidade.</p>
<p>Aboarase por este concepto o 25% da hora de salario base. Considéranse para efectos de nocturnidade as horas comprendidas entre as 22 e as 6 da mañá.</p>
<p>Artigo 27º.-Pagas extraordinarias.</p>
<p>A entidade aboará, ademais das doce mensualidades, unha paga extraordinaria no mes de xullo e outra no mes de decembro, por un importe equivalente a 30 días de salario base, incluída a antigüidade, se é o caso. Estas pagas devengaranse por semestres naturais cada ano. O persoal que ingrese ou cese durante o ano percibirá estas pagas extraordinarias en proporción ó tempo traballado no semestre correspondente a cada paga.</p>
<p>O persoal que non traballe a xornada completa percibirá por este concepto a parte proporcional correspondente.</p>
<p>O persoal eventual ou temporeiro os servicios do cal non excedan de 30 días percibirá a parte proporcional correspondente incluída no salario día ou hora, na forma especificamente establecida no presente convenio para os ditos traballadores.</p>
<p>Artigo 28º.-Atrasos.</p>
<p>No caso de que a un traballador lle finalice o contrato durante a vixencia do convenio, independentemente de que asine a liquidación, aboaránselle, con efectos retroactivos, os atrasos que lle puideran corresponder, e de acordo co incremento do IPC.</p>
<p>Artigo 29º.-Aboamento de haberes.</p>
<p>Tanto as pagas mensuais como as extraordinarias se ingresarán mediante transferencia bancaria na conta corrente elixida polo traballador dentro do territorio nacional, o último día do mes no caso das nóminas mensuais, e os días 15 de xullo e 15 de decembro para as pagas extraordinarias de xullo e Nadal, respectivamente. Se fosen festivos, aboaranse o día hábil inmediatamente anterior.</p>
<p>Artigo 30º.-Complemento por ILT.</p>
<p>Os traballadores en situación de incapacidade laboral transitoria, e durante un período de ata 12 meses, recibirán o complemento necesario ata completa-lo 100% da retribución mensual, ou, se é o caso, diaria ou por hora, ordinaria que lles correspondería de poderen desenvolve-las súas actividades laborais, e a teor do percibido no mes anterior á data da baixa.</p>
<p>Artigo 31º.-Horas extraordinarias.</p>
<p>Terán a consideración de horas extraordinarias aquelas que, consideradas no seu conxunto diario, semanal ou anual, excedan da xornada pactada no presente convenio.</p>
<p>A realización das ditas horas extraordinarias será con ocasión de situacións excepcionais.</p>
<p>As horas extraordinarias incrementaranse no 75% sobre o valor do salario/hora ordinario.</p>
<p>Estas horas non poderán superar en todo caso o tope máximo de 70 horas, debendo ser comunicadas ó comité de empresa.</p>
<p>Artigo 32º.-Retribución do persoal eventual ou temporeiro, os servicios dos cales non excedan de 180 días:</p>
<p>1. Os traballadores eventuais ou temporeiros os servicios dos cales non excedan de 180 días devengarán a súa retribución por día efectivo de traballo, incluíndo no importe do día a parte proporcional da retribución dos domingos e festivos, así como das dúas pagas extraordinarias correspondentes ó salario de 30 días cada unha delas, rateadas anualmente por cada día de traballo, tomando como referencia para o cálculo do salario diario, a retribución</p>
<p>da táboa salarial do presente convenio de acordo coa categoría profesional desempeñada, que no caso de ser mensual se dividirá por trinta.</p>
<p>2. Os traballadores que traballen por horas, e con relación laboral de eventuais ou temporeiros, devengarán a súa retribución por hora efectiva traballada, incluíndo no importe da hora a parte proporcional da retribución dos domingos e festivos, así como as dúas pagas extraordinarias correspondentes ó salario de 30 días cada unha delas, rateadas anualmente por cada hora traballada, tomando como referencia para o cálculo do salario por hora a retribución da táboa salarial do presente convenio de acordo coa categoría profesional desempeñada, que no caso de ser mensual se dividirá por trinta, e multiplicarase o importe resultante por sete e dividirase por corenta.</p>
<p>Capítulo VI</p>
<p>Seguridade e hixiene</p>
<p>Artigo 33º.-Saúde laboral.</p>
<p>De conformidade co disposto na Lei de prevención de riscos laborais, os traballadores teñen dereito a unha protección eficaz en materia de seguridade e saúde no traballo. O citado dereito supón a existencia dun correlativo deber de Cáritas Interparroquial na protección dos traballadores ó seu servicio fronte ós riscos laborais.</p>
<p>En cumprimento do deber de protección, a entidade deberá garantiza-la seguridade e a saúde dos traballadores ó seu servicio en tódolos aspectos relacionados co traballo. Igualmente a entidade está obrigada a garantir unha formación práctica e adecuada nestas materias a tódolos traballadores.</p>
<p>Corresponde a cada traballador velar en e polo cumprimento das medidas de prevención que en cada caso sexan adoptadas.</p>
<p>Así mesmo, haberase que ater ó disposto nas demais normas sobre seguridade e hixiene no traballo vixentes en cada momento.</p>
<p>Crearase o comité de seguridade laboral, de forma paritaria e coas funcións e desenvolvemento establecidos na Lei de prevención de riscos laborais.</p>
<p>Artigo 34º.-Recoñecementos médicos.</p>
<p>O traballador ten dereito, e asemade a obriga, de someterse ás revisións médicas, tanto as previas ó ingreso ó posto de traballo como as periódicas que sexan aconselladas ou propostas tanto pola entidade como polos organismos oficiais competentes, así como a someterse ós medios profilácticos ou de vacinación que sexan obrigatoriamente indicados por eles, coa salvagarda do seu dereito constitucional á intimidade.</p>
<p>Todo traballador será informado de maneira conveniente e confidencial dos resultados dos exames da saúde ós que fora sometido.</p>
<p>Artigo 35º.-Roupa de traballo.</p>
<p>Cáritas Interparroquial da Coruña facilitaralles ós seus traballadores a roupa adecuada de traballo e</p>
<p>en cantidade suficiente para o desempeño dos seus cometidos específicos, contra o reintegro da deteriorada. O traballador estará obrigado a usar durante a realización da súa tarefa a roupa facilitada pola entidade, así como a coidala.</p>
<p>No caso de que a deterioración ou perda se produza por neglixencia do traballador, este deberá procurar pola súa conta as pezas que sexan necesarias.</p>
<p>Queda prohibida a utilización da dita roupa de traballo para tarefas persoais ou de calquera outra índole que non sexan as propias de Cáritas.</p>
<p>Artigo 36º.-Enfermidades por contaxio.</p>
<p>No caso de que calquera dos traballadores se vira afectado por calquera tipo de enfermidade sobrevida por contaxio ó desenvolve-lo seu traballo, haberase que ater ó que dispoña a autoridade sanitaria.</p>
<p>Artigo 36º bis.-Prestación por morte ou invalidez.</p>
<p>Tódolos traballadores contarán cun seguro de accidentes, que contratará a entidade pola súa conta e cargo, e que cubrirá os accidentes ocorridos ós traballadores como consecuencia da realización do seu traballo ou nos desprazamentos a ou desde o mesmo, e dos que resulte morte, invalidez permanente total, absoluta ou grande invalidez, e garantirase en tódolos casos 3.000.000 de pesetas por cada traballador.</p>
<p>Capítulo VII</p>
<p>Dereitos sindicais</p>
<p>Artigo 37º.-Dereito de sindicación.</p>
<p>A entidade respectará o dereito de tódolos traballadores a sindicárense libremente.</p>
<p>Non se poderá condiciona-la ocupación dun traballador ó feito de que estea ou non afiliado ou renuncie á súa afiliación sindical, e tampouco poderá incomodalo ou prexudicalo de ningunha outra forma a causa da súa afiliación ou actividade sindical.</p>
<p>Artigo 38º.-Dereito de participación.</p>
<p>Todo traballador ten dereito a participar de forma activa nos órganos de representación, na forma regulada polo Estatuto dos traballadores.</p>
<p>Así mesmo poderán celebrarse reunións, recoller cotas e distribuír información sindical fóra das hotras de traballo e sen perturba-la actividade normal.</p>
<p>Cando por traballar en quendas, por insuficiencia dos locais, ou por calquera outra circunstancia, non poida reunirse simultáneamente todo o cadro de persoal sen prexuízo ou alteración no normal desenvolvemento da actividade, as diversas reunións parciais que deban celebrarse consideraranse como unha soa e datadas no mesmo día da primeira. En todo caso manteranse uns servicios mínimos, cando así fora necesario, establecidos de común acordo entre a endidade e os representantes dos traballadores, que garantan a cobertura e atención necesaria da actividade.</p>
<p>Artigo 39º.-Dereito de información.</p>
<p>A entidade facilitará taboleiros de anuncios para que, baixo a responsabilidade dos representantes sindicais na publicidade ou comunicacións asinadas polos sindicatos, se coloquen aqueles avisos e comunicacións que haxa que efectuar e se crean pertinentes. Estes taboleiros distribuiranse nos puntos e lugares visibles para permitir que a información chegue facilmente ós traballadores.</p>
<p>Artigo 40º.-Dereitos supletorios.</p>
<p>En todo o previsto no presente convenio en materia de dereitos de representación colectiva, reunión, liberdade sindical e participación, folga e conflictos colectivos, haberase que ater ó que se dispoña na lexislación vixente en cada momento.</p>
<p>Capítulo VIII</p>
<p>Infraccións laborais</p>
<p>Artigo 41º.-Disposicións xerais.</p>
<p>Os traballadores poderán ser sancionados pola entidade, en virtude de imcumprimentos laborais e de acordo coa graduación de faltas e sancións que se establezan nos seguintes artigos, sendo o Estatuto dos traballadores, o Codigo penal, a Lei 8/1988, do 7 de abril, e o R.D. 396/1996, do 1 de marzo, en materia de infraccións e sancións, dereito supletorio nesta materia.</p>
<p>Como excepción ó contido nos artigos 40, 41 e 42 en materia de faltas de asistencia e puntualidade, no caso dos traballadores de axuda domiciliaria terase un especial coidado nas sancións pola dificultade que supón a proba ou a desistencia na imputación da dita falta.</p>
<p>Artigo 42º.-Faltas leves.</p>
<p>Son faltas leves:</p>
<p>1. O atraso e neglixencia no cumprimento das súas funcións, así como a indebida utilización dos locais, materiais, informacións ou documentos da empresa, salvo que pola súa manifesta gravidade poida ser considerada como falta grave ou moi grave.</p>
<p>2. A non comunicación coa debida antelación da falta de asistencia ó traballo por causa xustificada, salvo que se probe a imposibilidade de facelo.</p>
<p>3. As faltas repetidas de puntualidade sen causa xustificada, e en número de tres a cinco cometidas nun período dun mes.</p>
<p>4. Non lle comunicar á entidade os cambios persoais que poidan afecta-las prestacións coa Seguridade Social ou á relación coa Facenda pública.</p>
<p>5. A negativa rotunda a pasa-las revisións médicas consideradas no artigo 32º do presente convenio.</p>
<p>Artigo 43º.-Faltas graves.</p>
<p>Terán a consideración de faltas graves:</p>
<p>1. A falta de disciplina no traballo.</p>
<p>2. A falta de asistencia ó posto de traballo sen causa xustificada.</p>
<p>3. As faltas repetidas de puntualidade sen causa xustificada durante máis de cinco días ó mes e menos de dez.</p>
<p>4. O abandono inxustificado do posto de traballo.</p>
<p>5. A reincidencia na comisión dunha falta leve, aínda que sexa de diferente natureza e dentro dun mesmo trimestre, sempre que se produza sanción por ese motivo.</p>
<p>6. A ausencia de notificación, nun prazo de 24 horas, da situación de baixa por IT.</p>
<p>7. A neglixencia no traballo que afecte negativamente á marcha nel.</p>
<p>8. A simulación de enfermidade ou accidente.</p>
<p>9. As discusión públicas cos compañeiros no centro de traballo.</p>
<p>Artigo 44º.-Faltas moi graves.</p>
<p>Serán cualificadas como faltas moi graves as seguintes:</p>
<p>1. Dar a coñecer procesos patolóxicos e datos íntimos dos usuarios.</p>
<p>2. A fraude, a deslealdade e o abuso de confianza nas xestións encomendadas, e calquera conducta constitutiva de delicto doloso.</p>
<p>3. A falta de asistencia ó traballo non xustificada, e durante máis de tres días ó mes.</p>
<p>4. As faltas reiteradas e inxustificadas de puntualidade durante máis de dez días ó mes ou durante máis de 30 días ó trimestre.</p>
<p>5. Os malos tratos de palabra ou obra, psíquicos ou morais, infrinxidos ós usuarios, compañeiros de traballo de calquera categoría ou a familiares de calquera deles, así como os abusos de autoridade.</p>
<p>6. A obtención de beneficios económicos ou en especie dos usuarios.</p>
<p>7. Apropiarse de obxectos, documentos, material ou calquera outro efecto persoal dos usuarios ou dos traballadores.</p>
<p>8. A neglixencia na administración da medicación.</p>
<p>9. Facer públicos datos persoais e/ou teléfono dos usuarios, familiares ou compañeiros de traballo a persoas alleas a eles.</p>
<p>10. Os actos ou conductas verbais ou físicas de natureza sexual ofensivas dirixidas a calquera traballador, sendo de máxima gravidade aquelas que sexan exercidas desde posicións de mando ou xerarquía, as realizadas cara a persoas con contrato non indefinido, ou as de represalia contra as persoas que as denunciaran.</p>
<p>11. A indisciplina ou desobediencia no traballo.</p>
<p>12. A diminución voluntaria e continua do rendemento normal do traballo, cando supoña neglixencia por parte do traballador.</p>
<p>13. A embriaguez ou toxicomanías.</p>
<p>14. A reincidencia na comisión dunha falta grave, aínda que sexa de natureza distinta, sempre que se produza sanción por ese motivo.</p>
<p>Artigo 45º.-Sancións.</p>
<p>As sancións que poderán impoñerse, en función da cualificación das faltas, serán as seguintes:</p>
<p>A) Por faltas leves:</p>
<p>-Amoestación por escrito.</p>
<p>-Suspensión de emprego e soldo ata tres días.</p>
<p>-Desconto proporcional das retribucións que sexan correspondentes ó tempo real deixado de traballar por falta de asistencia ou puntualidade non xustificadas.</p>
<p>B) Por faltas graves:</p>
<p>-Suspensión de emprego e soldo de tres días a un mes.</p>
<p>-Desconto proporcional das retribucións que sexan correspondentes ó tempo real deixado de traballar por falta de asistencia ou puntualidade non xustificadas.</p>
<p>C) Por faltas moi graves:</p>
<p>-Suspensión de emprego e soldo de un a tres meses.</p>
<p>-Despedimento.</p>
<p>Artigo 46º.-Tramitación.</p>
<p>As sancións comunicaranse motivadamente e por escrito ó interesado para o seu coñecemento e efectos, dándose notificación ó comité de empresa ou delegados de persoal.</p>
<p>Para a imposición de sancións por falta moi grave ós delegados de persoal será preceptiva a instrucción de expediente sumario. Este expediente incoarase logo de coñecemento da infracción, remitíndolle ó interesado prego de cargos con exposición sucinta dos feitos supostamente constitutivos de falta. Deste expediente daráselles traslado ó comité de empresa ou ós delegados de persoal para que por ámbalas partes e no prazo de cinco días, poidan manifestar á dirección o que consideren conveniente para o esclarecemento dos feitos. Transcorrido o dito prazo, e aínda que o comité, o traballador, ou ambos non fixeran uso de dereito que se lles concede a formular alegacións, procederase a impoñer ó traballador a sanción que se considere oportuna de acordo coa gravidade da falta cometida e o estipulado no presente convenio.</p>
<p>Artigo 47º.-Prescrición.</p>
<p>As faltas leves prescribirán ós trinta días, as graves ós sesenta días e as moi graves ós noventa días, a partir da data na que se tivera coñecemento, e en todo caso ós seis meses de cometerse.</p>
<p>Artigo 48º.-Infraccións da empresa.</p>
<p>Clasificaranse como infracións laborais da empresa as accións ou omisións contrarias ás disposicións legais en materia de traballo, ó presente convenio colectivo, e ás demais normas que sexan de aplicación vixente en cada momento.</p>
<p>Sancionarase a obstaculización do exercicio das liberdades públicas e dos dereitos xudiciais.</p>
<p>Artigo 49º.-Comisión paritaria.</p>
<p>Constitúese unha comisión paritaria para a interpretación, aplicación e vixilancia do cumprimento deste convenio, así como para a mediación, arbitraxe e conciliación no caso de conflicto colectivo, cando se solicite por instancia dun dos seus órganos.</p>
<p>Esta comisión estará constituida por José Luis Souza Porto, Ernesto Vázquez Mariño e Fernando Esclusa Otero (parte empresarial) e Mercedes Carrión Rosende, Fuensanta Prieto, e Oliva Berbia Mourelle (parte social). As dúas partes poderán seren asistidas por un asesor con voz pero sen voto. Os acordos da comisión paritaria requirirán, validamente constituida, a asistencia á reunión de dous membros de cada unha das representacións.</p>
<p>ANEXO I</p>
<p>Táboas de salarios</p>
<p>Ano 2001</p>
<table><tbody><tr><td></td></tr>
<tr><td></td></tr>
<tr><td>Categoría</td><td>Salario base
mes/día</td><td>Trienios 5%</td><td>Complem.
festivo/día</td></tr>
<tr><td></td></tr>
</tbody></table>
<table><tbody><tr><td>Titulados superiores</td></tr>
<tr><td></td></tr>
<tr><td>Director centro</td><td>149.266</td><td>7.463</td><td>2.487</td></tr>
<tr><td></td></tr>
<tr><td>Médico</td><td>135.699</td><td>6.784</td><td>2.261</td></tr>
<tr><td></td></tr>
<tr><td>Outros titulados superiores</td><td>135.699</td><td>6.784</td><td>2.261</td></tr>
<tr><td></td></tr>
<tr><td>Titulados medios</td></tr>
<tr><td></td></tr>
<tr><td>Coordinador centro</td><td>136.829</td><td>6.841</td><td>2.281</td></tr>
<tr><td></td></tr>
<tr><td>Asist. social/Diplom. Trab. Social</td><td>124.391</td><td>6.219</td><td>2.073</td></tr>
<tr><td></td></tr>
<tr><td>ATS/DUE</td><td>124.391</td><td>6.219</td><td>2.073</td></tr>
<tr><td></td></tr>
<tr><td>Persoal administrativo</td></tr>
<tr><td></td></tr>
<tr><td>Administrativo</td><td>113.082</td><td>5.654</td><td>1.885</td></tr>
<tr><td></td></tr>
<tr><td>Auxiliar administrativo</td><td>84.812</td><td>4.242</td><td>1.413</td></tr>
<tr><td></td></tr>
<tr><td>Profesionais de oficio</td></tr>
<tr><td></td></tr>
<tr><td>Encargado de quenda</td><td>87.077</td><td>4.354</td><td>1.451</td></tr>
<tr><td></td></tr>
<tr><td>Cociñeira</td><td>90.466</td><td>4.524</td><td>1.508</td></tr>
<tr><td></td></tr>
<tr><td>Persoal subalterno</td></tr>
<tr><td></td></tr>
<tr><td>Conserxe</td><td>96.120</td><td>4.807</td><td>1.602</td></tr>
<tr><td></td></tr>
<tr><td>Porteiro</td><td>84.812</td><td>4.247</td><td>1.413</td></tr>
<tr><td></td></tr>
<tr><td>Auxiliar servicios xerais</td><td>79.158</td><td>3.960</td><td>1.320</td></tr>
<tr><td></td></tr>
<tr><td>Limpadora</td><td>79.158</td><td>3.960</td><td>1.320</td></tr>
<tr><td></td></tr>
<tr><td>Auxiliar domicilio</td><td>Salario base/hora
465</td><td>Trieneio 5%
24</td></tr>
<tr><td></td></tr></tbody></table>
<p>ANEXO II</p>
<p>Complemento de penosidade na asistencia</p>
<p>domiciliaria</p>
<p>Ano 2001</p>
<p>Nivel 0: 0 ptas./hora.</p>
<p>Nivel 1: 102 ptas./hora.</p>
<p>Nivel 2: 204 ptas./hora.</p>
<p>Complemento de penosidade na Residencia</p>
<p>Meu Lar</p>
<p>Ano 2001</p>
<p>Auxiliar de servicios: 3.000 ptas./mes.</p>
<p>Cociñeiro/a: 3.000 ptas./mes.</p>

