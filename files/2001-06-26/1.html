---
date: '2001-06-26'
id: A3CE
page: 8
number: 123
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: I. DISPOSICIÓNS XERAIS
title: >-
  Orde do 14 de xuño de 2001 pola que se modifica a do 5 de setembro de 2000, de
  aprobación dos plans de reestructuración e reconversión do viñedo para a
  Comunidade Autónoma de Galicia, e se establece a asignación orzamentaria para
  o exercicio de 2001.
range: Orde
url: 'https://www.xunta.gal/dog/Publicados/2001/20010626/AnuncioA3CE_gl.html'
---
<p>A Orde do 5 de setembro de 2000 regula os plans de reestructuración e reconversión do viñedo en Galicia servindo de desenvolvemento e adaptación do Real decreto 1472/2000, d 4 de agosto.</p>
<p>Este real decreto regula a nivel nacional o potencial de producción vitícola axustándose á normativa básica comunitaria ó respecto que está configurada polo Regulamento (CE) 1493/1999, do Consello do 17 de maio de 1999, que establece a organización común do mercado vitivinícola, e polo Regulamento (CE) 1227/2000, da comisión polo que se fixan disposicións de aplicación do anterior.</p>
<p>A Orde do 5 de setembro de 2000 debe ser modificada como consecuencia da recente publicación no DOCE do Reglamento (CE) 784/2001, da comisión do 23 de abril de 2001, xa que condiciona a aplicabilidade do punto 5 do artigo 4º da citada orde.</p>
<p>Concretamente o Regulamento (CE) 784/2001, modifica o Regulamento (CE)1227/2000 no seu artigo 13, letra c) incluíndo o seguinte parágrafo:</p>
<p>As disposicións que regularán a utilización dos dereitos de nova plantación. Estas disposicións establecerán que os ditos dereitos poderán utilizarse unicamente no caso de seren necesarios desde o punto de vista técnico e nunha proporción non superior ó 10% da superficie total cuberta polo plan. Estas disposicións tamén preverán unha reducción apropiada da axuda concedida a favor destas superficies.</p>
<p>Deste xeito, como consecuencia directa, non se poderá aplica-la excepción para agricultores mozos no límite máximo do 10% de novas plantacións, senón que deberán de computarse como outras calquera.</p>
<p>Por outra parte, resulta necesario reflecti-la partida orzamentaria para o exercicio do 2001 das axudas reguladas na Orde do 5 de setembro de 2000.</p>
<p>En consecuencia, de acordo co disposto no artigo 30 1.3 do Estatuto de autonomía de Galicia e en uso das competencias que me confire a Lei 1/1983, reguladora da Xunta e do seu presidente,</p>
<p>DISPOÑO:</p>
<p>Artigo único.-Modificación da Orde do 5 de setembro de 2000.</p>
<p>1. O primeiro parágrafo do punto 5º do artigo 3 da Orde do 5 de setembro de 2000 queda redactado como segue:</p>
<p>O prazo de execución dos plans será como máximo de 5 anos seguintes a súa aprobación pola Comunidade Autónoma.</p>
<p>2. O punto 5º do artigo 4 da Orde de 5 de setembro de 2000, queda redactado como segue:</p>
<p>5. Os plans de reestructuración poderán incluír superficies das novas plantacións, ata un máximo dun 10% da superficie incluída no plan, en caso de que a utilización destes dereitos sexa necesaria desde o punto de vista técnico.</p>
<p>3. Os plans presentados con anterioridade á entrada en vigor desta orde e que incumpran estes límites modificados disporán dun período de 20 días desde a entrada en vigor desta orde para adapta-los plans e estas circunstancias.</p>
<p>Disposición transitoria</p>
<p>As axudas ós plans de reestructuración e reconversión do viñedo en Galicia para o exercicio do 2001 estarán financiadas con cargo á aplicación orzamentaria 09.03.614-A 776.0 dos orzamentos xerais da Comunidade Autónoma de Galicia para o ano 2001. A súa dotación será de 50.000.000 de pesetas, que se verá incrementada en función das asignacións financeiras fixadas en consonancia co artigo 25 do Real decreto 1472/2000, do 4 de agosto, polo que se regula o potencial de producción vitícola.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria para dicta-las instruccións necesarias para a aplicación desta orde.</p>
<p>Segunda.-Esta orde entrará en vigo o día seguinte ó da súa publicación no Diario Oficial de Galicia.</p>
<p>Santiago de Compostela, 14 de xuño de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería e Política Agroalimentaria</p>

