---
date: '2001-06-26'
id: A3D2
page: 8
number: 123
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 13 de xuño de 2001 pola que se modifica a do 23 de abril de 1999 pola
  que se regula o exercicio do mergullo profesional na Comunidade Autónoma de
  Galicia.
range: Orde
url: 'https://www.xunta.gal/dog/Publicados/2001/20010626/AnuncioA3D2_gl.html'
---
<p>Mediante o Decreto 152/1998, do 15 de maio, establecéronse as condicións para o exercicio do mergullo profesional na Comunidade Autónoma de Galicia, norma que foi desenvolvida pola Orde do 23 de abril de 1999, reguladora dos aspectos técnicos e de formación relacionados coa actividade do mergullo.</p>
<p>O Decreto 210/2000, do 21 de xullo, establece as certificacións profesionais para a extracción de recursos mariños con técnicas de mergullo e remite nos aspectos non regulados neste ó Decreto 152/1998, do 15 de maio. Esta remisión significa que para a práctica desta actividade é de cumprimento o establecido nos artigos 3 e concordantes para a autorización da extracción mediante estas técnicas, dándose unha situación de autorización reiterativa ó estar sometida esta posibilidade, segundo a súa disposición adicional segunda, a que o mergullador estea incluído nun plan de explotación deste recurso, que consonte a Lei de pesca de Galicia é aprobado pola consellería para cada ano, sendo requisito para a súa inclusión no plan estar en posesión da titulación ou certificación axeitada para a práctica do mergullo, polo que de feito vén a ser unha reiteración de trámites e autorizacións que é preciso eliminar para favorecer unha xestión máis axil mantendo o nivel de seguridade esixido polas </p>
<p>normas en vigor.</p>
<p>Tendo en conta que a Lei 27/1992, do 24 de novembro, de portos do Estado e da Mariña Mercante, encomenda, dentro do marco constitucional, ó Ministerio de Fomento as competencias relativas á seguridade da vida humana no mar, e que a redacción actual do artigo 2 e concordantes da orde xa citada pode orixinar equívocos, enténdese necesario presisa-las disposicións establecidas para os efectos de lograr maior efectividade no control do cumprimento das normas de seguridade que rexen o exercicio das actividades subacuáticas.</p>
<p>Por todo iso, e tendo en conta a disposición derradeira segunda do citado decreto,</p>
<p>DISPOÑO:</p>
<p>Artigo único.-Modificación da Orde do 23 de abril de 1999, pola que se regula o exercicio do mergullo profesional.</p>
<p>Un. O artigo 3º terá a seguinte redacción:</p>
<p>A realización por mergulladores profesionais de intervencións hiperbáricas e subacuáticas de carácter laboral, profesional e científica de calquera tipo en augas marítimas pertencentes ó ámbito territorial de Galicia deberá ser autorizada pola Consellería de Pesca, Marisqueo e Acuicultura a través das súas delegacións territoriais e deberá contar coa aprobación que, para efectos de seguridade, ten que dar a capitanía marítima correspondente.</p>
<p>Dous. Engádese un apartado ó final do artigo 4º, que terá a seguinte redacción:</p>
<p>2. Cando se trate de extracción de recursos dentro dun plan de explotación aprobado pola consellería, a autorización para realiza-lo mergullo é concedida coa aprobación do plan para a zona e período de vixencia deste, debendo a empresa ou entidade solicita-la aprobación que para efectos de seguridade ten que da-la capitanía marítima correspondente.</p>
<p>Tres. O artigo 8º terá a seguinte redacción:</p>
<p>O xefe de equipo como responsable da intervención, e no seu defecto a empresa de mergullo interveniente ou entidade titular dun plan de explotación, esta obrigado a notifica á capitanía marítima correspondente e á Delegación Territorial da Consellería de Pesca, Marisqueo e Acuicultura, calquera incidencia ou accidente que poida suceder durante a práctica da intervención hipebárica, que se acompañará dun informe detallado se houbese danos persoais.</p>
<p>O informe do accidente deberá cubrirse nos termos establecidos nas normas de seguridade para o exercicio de actividades subacuáticas.</p>
<p>Disposicións derradeiras</p>
<p>Primeira.-Facúltase a Dirección Xeral de Formación Pesqueira e Investigación para dicta-las disposicións necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súas publicación no Diario Oficial de Galicia.</p>
<p>Santiago de Compostela, 13 de xuño de 2001.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

