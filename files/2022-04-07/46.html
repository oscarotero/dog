---
date: '2022-04-07'
id: L224-010422-0001
page: 22453
number: 68
agency: Concello de Lalín
section: VI. Anuncios. b) Administración local.
title: >-
  ANUNCIO de suspensión do procedemento de outorgamento de licenzas de
  parcelación de terreos, edificación e demolición para novos usos industriais
  que requiran de avaliación ambiental estratéxica
range: Anuncio
url: >-
  https://www.xunta.gal/dog/Publicados/2022/20220407/AnuncioL224-010422-0001_gl.html
---
<p>O Pleno da Corporación Municipal, en sesión que tivo lugar o día 25 de marzo de 2022, conforme o disposto no artigo 47 da Lei 2/2016, do 10 de febreiro, do solo de Galicia, e no artigo 86 do Regulamento da Lei 2/2016, do 10 de febreiro, do solo de Galicia (aprobado por Decreto 143/2016, do 22 de setembro), adoptou os seguintes acordos:</p>
    <p>Co fin de estudar a modificación do planeamento, acordar a suspensión do procedemento de outorgamento de licenzas de parcelación de terreos, edificación e demolición para novos usos industriais que requiran de avaliación ambiental estratéxica conforme o establecido na Lei 21/2013, do 9 de decembro, de avaliación ambiental, nas seguintes áreas do solo urbano industrial do vixente PXOM de Lalín:</p>
    <p>– Ordenanza 6. Grao 1: polígono industrial Lalín-2000 (fases 1ª e 2ª).</p>
    <p>– Ordenanza 6. Grao 2: áreas industriais do polígono industrial de Botos e de Bergazos (marxe norte da estrada nacional N-525).</p>
    <p>– Así mesmo, tamén se suspenderá o devandito procedemento na área urbanizada da ampliación do polígono Lalín-2000 correspondente a súa 3ª fase, segundo a delimitación do ámbito do Plan parcial do polígono Lalín 2000-3ª fase aprobado definitivamente na sesión plenaria do Concello de Lalín celebrada en data do 27.11.2001.</p>
    <p>A delimitación destas áreas afectadas aparece grafada no «Informe. Resumo executivo. Suspensión do procedemento de parcelación de terreos, edificación e demolición para novos usos industriais que requiran de avaliación ambiental estratéxica nos polígonos industriais de Botos, Lalín-2000 e Bergazos», emitido, con data do 22.3.2022, polo arquitecto municipal e o arquitecto técnico municipal.</p>
    <p>O acordo de suspensión deberá publicarse no <em>Diario Oficial de Galicia</em> e nun dos xornais de maior difusión da provincia.</p>
    <p>Este acto administrativo producirá efectos desde o día seguinte ao da publicación no <em>Diario Oficial de Galicia</em>, terá unha vixencia máxima dun ano e, en todo caso, extinguirase coa adopción do acordo da aprobación inicial da correspondente modificación puntual.</p>
    <p>Lalín, 1 de abril de 2022</p>
    <footer><p>O Alcalde<br>P.D. (Decreto da Alcaldía do 14.8.2020; BOP núm. 162, do 24 de agosto)<br>Raquel Lorenzo Fernández<br>Concelleira de Urbanismo</p></footer>

