---
date: '1998-02-05'
id: 9B92
page: 1081
number: 24
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 34/1998, do 22 de xaneiro, polo que se regula a débeda de tesourería á
  que se refire o artigo 5 do Decreto 471/1997, do 26 de decembro, polo que se
  regula a prórroga dos orzamentos xerais da Comunidade Autónoma de Galicia de
  1997 para o exercicio 1998.
range: Decreto
url: 'https://www.xunta.gal/dog/Publicados/1998/19980205/Anuncio9B92_gl.html'
---
<p>O artigo 31 da Lei 11/1992, do 7 de outubro (DOG nº 200 do 14 de outubro), de réxime financeiro e presupostario de Galicia, establece que no endebedamento que a Comunidade Autónoma leve a cabo con persoas físicas ou xurídicas para atender necesidades transitorias de tesourería, calquera que sexa a forma en que se documente, o prazo de reembolso será inferior a un ano. Na Lei de orzamentos de cada ano autorízase o límite máximo destas operacións para cada exercicio.</p>
<p>O artigo 5, «Débeda de Tesourería», do Decreto 471/1997, do 26 de decembro, (DOG nº 250, do 29 de decembro) polo que se regula a prórroga dos orzamentos da Comunidade Autónoma de 1997 para o exercicio de 1998, establece que, de conformidade co disposto no artigo 31 da lei antes mencionada, será de aplicación o previsto no artigo 28 da Lei 11/1996, do 30 de decembro, de presupostos xerais da Comunidade Autónoma de Galicia para 1997.</p>
<p>O artigo 28 da Lei 11/1996, do 30 de decembro, establece que durante o exercicio de 1997 o Consello da Xunta de Galicia, por proposta do conselleiro de Economía e Facenda, poderá concertar ou emitir operacións de débeda de tesourería, durante o exercicio de 1997, conforme o disposto no artigo 31 da Lei de réxime financeiro e presupostario de Galicia, ata un importe que non supere o 15% da consignación que figura nos orzamentos como ingresos correntes incondicionados.</p>
<p>O Decreto 27/1997, do 30 de febreiro, regula a débeda de tesourería da Comunidade Autónoma de Galicia para 1997.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día vintedous de xaneiro de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Autorízase o conselleiro de Economía e Facenda a concertar operacións de crédito ou emitir débeda pública, en calquera das súas modalidades, por un prazo de reembolso inferior a un ano, para atender necesidades transitorias de tesourería.</p>
<p>Artigo 2º</p>
<p>O importe que se concertará ou emitirá, de acordo co artigo anterior, non poderá superar en ningún momento, como límite acumulativo máximo para as operacións en vigor, o disposto no artigo 28 da Lei 11/1996, do 30 de decembro, de presupostos xerais da Comunidade Autónoma para 1997 e no artigo 5 do Decreto 471/1997, do 26 de decembro, polo que se prorrogan os orzamentos xerais da Comunidade Autónoma de 1997 para o exercicio 1998.</p>
<p>Disposición adicional</p>
<p>O conselleiro de Economía e Facenda fixará as condicións, tipo de xuro, modalidade, amortización e demais características ás que terán que axustarse as operacións de débeda regulada neste decreto.</p>
<p>Disposición derradeira</p>
<p>Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vintedous de xaneiro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>827</p>

