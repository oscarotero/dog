---
date: '2022-03-25'
id: G0596-170322-0003
page: 19620
number: 59
agency: 'Vicepresidencia segunda e Consellería de Economía, Empresa e Innovación'
section: III. Outras disposicións.
title: >-
  RESOLUCIÓN do 17 de marzo de 2022, da Dirección Xeral de Planificación
  Enerxética e Recursos Naturais, pola que se delega nas persoas titulares das
  xefaturas territoriais o exercicio de determinadas competencias.
range: Resolución
url: >-
  https://www.xunta.gal/dog/Publicados/2022/20220325/AnuncioG0596-170322-0003_gl.html
---
<p>A Lei 1/2016, do 18 de xaneiro, de transparencia e bo goberno, atribúelle a competencia para resolver as solicitudes de acceso á información pública no ámbito da Administración xeral da comunidade autónoma á persoa titular da secretaría xeral, da secretaría xeral técnica, da dirección xeral ou da delegación territorial.</p>
    <p>A tramitación das solicitudes de acceso á información faise por razón da materia e correspóndelle a esta dirección xeral a resolución destas solicitudes no seu ámbito competencial, independentemente de que órgano da consellería sexa o que efectivamente posúa a información, o que provoca inevitables atrasos na atención destas solicitudes cando a información non consta directamente nas dependencias da dirección xeral ou se trata de accesos á información relativa a expedientes que foron tramitados nas xefaturas territoriais, especialmente cando se trata de información que só existe parcial ou totalmente en papel. </p>
    <p>Co fin de lograr unha maior axilidade administrativa que redunde en beneficio tanto da Administración como dos administrados, faise conveniente que, dentro do respecto aos principios informadores da actuación administrativa e con suxeición á normativa legal vixente, se delegue nas xefaturas territoriais da Vicepresidencia Segunda e Consellería de Economía, Empresa e Innovación o exercicio de determinadas competencias.</p>
    <p>Na súa virtude, facendo uso das atribucións que me confire o artigo 9 da Lei 40/2015, do 1 de outubro, de réxime xurídico do sector público, e 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia,</p>
    <h2>DISPOÑO:</h2>
    <p>Delegar nas persoas titulares das xefaturas territoriais da Vicepresidencia Segunda e Consellería de Economía, Empresa e Innovación a resolución das solicitudes de acceso á información pública, segundo o establecido na Lei 1/2016, do 18 de xaneiro, de transparencia e bo goberno, daqueles expedientes que por razón da materia correspondan ao ámbito da Dirección Xeral de Planificación Enerxética e Recursos Naturais pero cuxa tramitación sexa competencia das xefaturas territoriais.</p>
    <p>A Dirección Xeral de Planificación Enerxética e Recursos Naturais poderá avocar para si, en calquera momento, o exercicio das competencias delegadas nesta resolución, de acordo co establecido no artigo 10 da Lei 40/2015, do 1 de outubro, de réxime xurídico do sector público, e no artigo 7 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Os actos e resolucións administrativas que se adopten facendo uso das delegacións contidas nesta resolución farán constar expresamente esta circunstancia, con referencia ao número e á data da súa publicación no <em>Diario Oficial de Galicia</em>, e consideraranse ditadas pola autoridade que as concedeu.</p>
    <p>Esta resolución producirá efectos o mesmo día da súa publicación no <em>Diario Oficial de Galicia.</em></p>
    <p>Santiago de Compostela, 17 de marzo de 2022</p>
    <footer><p>Paula Uría Traba<br>Directora xeral de Planificación Enerxética e Recursos Naturais</p></footer>

