---
date: '1997-08-12'
id: 997E
page: 7854
number: 154
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Resolución do 24 de xullo de 1997 pola que se ordena publica-la decisión do
  xurado do premio Elías Valiña ó esforzo revitalizador e promocional do Camiño
  de Santiago.
range: Resolución
url: 'https://www.xunta.gal/dog/Publicados/1997/19970812/Anuncio997E_gl.html'
---
<p>Por Orde do 6 de marzo de 1997 (DOG nº 57, do luns 24 de marzo de 1997) convócase o premio Elías Valiña ó esforzo revitalizador e promocional do Camiño de Santiago, co fin de recoñecer e recompensa-los méritos de todas aquelas institucións, asociacións ou entidades culturais que dediquen unha parte significativa da súa actividade á revitalización e promoción do Camiño de Santiago, contribuíndo así ó coñecemento e divulgación do significado histórico, relixioso e cultural da Ruta Xacobea.</p>
<p>O artigo 4º da citada orde establece que o premio será outorgado por un xurado presidido polo conselleiro de Cultura e Comunicación Social ou persoa en quen delegue e integrado polo presidente do Comité Internacional de Expertos do Camiño de Santiago, por dous membros nomeados polo Comité e os presidentes das catro primeiras asociacións inscritas no Rexistro de Entidades de Promoción do Camiño de Santiago.</p>
<p>De acordo co citado artigo 4º, as decisións do xurado serán inapelables e daranse a coñecer mediante publicación no DOG e por comunicación directa ó galardoado.</p>
<p>Por todo isto,</p>
<p>RESOLVO:</p>
<p>Artigo único.-Ordeno publica-la decisión do xurado do premio Elías Valiña ó esforzo revitalizador e promocional do Camiño de Santiago.</p>
<p>O citado xurado, reunido en Santiago de Compostela o día 23 de xullo de 1997, acordou concede-lo premio Elías Valiña ó esforzo revitalizador e promocional do Camiño de Santiago, ó proxecto presentado pola asociación Amigos de los Pazos.</p>
<p>Santiago de Compostela, 24 de xullo de 1997.</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>6092</p>

