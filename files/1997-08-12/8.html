---
date: '1997-08-12'
id: '9982'
page: 7854
number: 154
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 23 de xullo de 1997 pola que se convoca a undécima edición dos Premios
  Xunta de Galicia de Xornalismo sobre Drogodependencias.
range: Orde
url: 'https://www.xunta.gal/dog/Publicados/1997/19970812/Anuncio9982_gl.html'
---
<p>A Consellería de Sanidade e Servicios Sociais, dentro da programación establecida no marco do Plan Autonómico sobre Drogodependencias, elaborou as bases do Programa de Prevención do Consumo de Drogas e o Documento Marco de Prevención en Drogodependencias. Nelas recollíase a necesidade de potenciar un xornalismo que desenvolvese un tra</p>
<p>tamento da problemática do consumo de drogas que incidise positivamente na súa prevención, tendo en conta a influencia da prensa, a radio e a TV na poboación, xa que modulan a percepción social que esta ten sobre a realidade na que vive a persoa. Sinalábase como fin último conseguir que cando un medio informe sobre algún aspecto relacionado coas drogas, o faga sen dramatizar nin alarmar, proporcionando unha información veraz sobre as dimensións da problemática das drogas e facendo especial fincapé no esclarecemento dos mitos e estereotipos creados.</p>
<p>Como unha das accións comprendidas na área da prevención, e cos obxectivos antes sinalados, a Consellería de Sanidade e Servicios Sociais decidiu crea-los Premios Xunta de Galicia de Xornalismo sobre Drogodependencias de acordo co documento das bases do Programa de Prevención do Consumo de Drogas e o Documento Marco antes sinalados e aprobados no seu día pola Comisión Galega de Prevención e Loita contra a Drogodependencia.</p>
<p>Trala décima edición dos premios, a Consellería de Sanidade e Servicios Sociais considera conveniente convocalos de novo para mante-la dita liña de actuación.</p>
<p>En consecuencia, en uso das facultades que me confiren os artigos 34.6 da Ley 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro, e no artigo 3 do Decreto 63/1996, do 15 de febreiro, pola que se establece a estructura orgánica da Consellería de Sanidade e Servicios Sociais, e de conformidade co establecido no Acordo da Xunta de Galicia do 27 de marzo de 1991,</p>
<p>DISPOÑO:</p>
<p>Artigo único.-A Consellería de Sanidade e Servicios Sociais convoca a décimo primeira edición dos Premios Xunta de Galicia de Xornalismo sobre Drogodependencias nas modalidades de prensa escrita, radio e televisión, de acordo coas seguintes, bases:</p>
<p>Primeira.-O tema será libre e versará sobre a problemática do consumo de drogas e a drogodependencia. Teñen preferencia os traballos referidos a Galicia.</p>
<p>Segunda.-Poderán optar a estes premios tódolos profesionais dos medios de comunicación do Estado español nas modalidades de prensa, radio ou TV.</p>
<p>Terceira.-Os orixinais que se presenten a concurso deberán utiliza-lo galego normativizado ou o castelán.</p>
<p>Cuarta.-Os traballos terán que ser publicados ou emitidos desde o 15 de outubro de 1996 ata o día 16 de outubro de 1997, ámbolos dous inclusive, e terán como data tope de entrada no Rexistro da Consellería de Sanidade e Servicios Sociais o 31 de outubro do presente ano.</p>
<p>Quinta.-Os traballos enviaranse en sobre pechado ó rexistro da Consellería de Sanidade e Servicios Sociais co seguinte enderezo: Premios Xunta de Galicia de Xornalismo sobre Drogodependencias. Consellería de Sanidade e Servicios Sociais, Oficina do Comisionado do Plan de Galicia sobre Drogas, Edif. Administrativo San Caetano, bloque 2-2º, Santiago de Compostela. No sobre no que se inclúe o traballo, figurará un lema ou pseudónimo e noutro sobre tamén pechado, figurará no exterior o mesmo lema ou pseudónimo e no seu interior conterá o/os nome/s do/s autor/es, así como o medio no que foi publicado ou emitido.</p>
<p>Sexta.-No caso de prensa escrita, remitiranse tres orixinais do xornal ou revista completos. No caso da radio, enviaranse tres cintas de casete coa correspondente certificación do director da emisora, onde constará a data e hora da emisión. No caso de televisión, enviaranse tres copias en sistema VHS coa correspondente certificación do director da emisora, onde constará a data e hora da emisión.</p>
<p>Sétima.-A contía do 1º premio para calquera das modalidades descritas será de 400.000 ptas. e placa acreditativa.</p>
<p>A contía do 2º premio para calquera das modalidades descritas será de 300.000 ptas. e placa acreditativa.</p>
<p>A contía do 3º premio para calquera das modalidades descritas será de 200.000 ptas. e placa acreditativa.</p>
<p>Estes premios irán con cargo á aplicación orzamentaria 11.01.313A.640.1, existindo crédito orzamentario suficiente.</p>
<p>Oitava.-Os premios poderán ser declarados desertos nunha ou en tódalas súas modalidades.</p>
<p>Novena.-O xurado estará integrado por:</p>
<p>Presidente: o conselleiro de Sanidade e Servicios Sociais.</p>
<p>Vicepresidente: o comisionado do Plan de Galicia sobre Drogas.</p>
<p>Vocais: un representante da Delegación do Goberno para o Plan Nacional sobre Drogas. O xefe do Gabinete do conselleiro de Sanidade e Servicios Sociais. O xefe do Gabinete de Prensa da Consellería de Sanidade e Servicios Sociais. O xefe do Servicio de Saúde Mental e Programas Especiais do Servicio Galego de Saúde.</p>
<p>Secretario: un técnico da Oficina do Comisionado do Plan de Galicia sobre Drogas.</p>
<p>A decisión do xurado será inapelable.</p>
<p>Décima.-A Consellería de Sanidade e Servicios Sociais reserva para si o dereito de publicar tanto os traballos premiados coma os non premiados.</p>
<p>Décimo primeira.-A presentación dos traballos supón a plena aceptación de tódalas bases desta convocatoria.</p>
<p>Santiago de Compostela, 23 de xullo de 1997.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>6016</p>

