---
date: '1996-11-04'
id: B166
page: 9756
number: 215
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 30 de xullo de 1996, da Delegación Provincial de Pontevedra,
  pola que se dispón o rexistro, depósito e publicación no Diario Oficial de
  Galicia, do convenio colectivo da empresa Eurolimp, S.A. (limpeza no Hospital
  de Montecelo).
range: Resolución
url: 'https://www.xunta.gal/dog/Publicados/1996/19961104/AnuncioB166_gl.html'
---
<p>Visto o expediente do convenio colectivo para a empresa Eurolimp, S.A. (limpeza no hospital de Montecelo), que tivo entrada nesta delegación provincial o día 23-7-1996, subscrito en representación da parte económica por unha representación da empresa, e da parte social, polo comité de empresa, en data 18-7-1996. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto</p>
<p>1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no BOP e no Diario Oficial de Galicia.</p>
<p>Vigo, trinta de xullo de mil novecentos noventa e seis.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo do servicio de limpeza do hospital Montecelo de Pontevedra</p>
<p>Artigo 1º.-Ámbito de aplicación.</p>
<p>O presente convenio afectará a todo o persoal e empresas que presten servicios de limpeza no hospital Montecelo de Pontevedra.</p>
<p>Artigo 2º.-Vixencia e duración.</p>
<p>O presente convenio terá duración desde o 1 de xaneiro de 1996 ata o 31 de decembro de 1997. Os salarios establecidos no presente convenio serán en función dos aumentos que se produzan para o persoal subalterno do Sergas, sendo aplicables ó 1 de xaneiro de 1996.</p>
<p>Entenderase prorrogado tacitamente por períodos anuais, mentres non exista novo texto do convenio que o substitúa. Non obstante, a denuncia do convenio non significará modificación ningunha do seu texto articulado que continuará vixente ata a súa substitución polo novo nos termos que as partes establezan.</p>
<p>Artigo 3º.-Equiparación.</p>
<p>Os traballadores afectados por este convenio colectivo estarán equiparados ó persoal subalterno do Sergas, de tal forma que a partir desta equiparación toda mellora que repercuta no persoal subalterno do hospital Montecelo de Pontevedra aplicarase de igual forma ós traballadores/as afectados por este convenio.</p>
<p>Artigo 4º.-Condicións máis beneficiosas.</p>
<p>Tódalas condicións económicas e de calquera índole contidas no presente convenio teñen o carácter de mínimas, polo que os pactos, cláusulas ou situacións implantadas por anteriores adxudicatarias que impliquen condicións máis beneficiosas para os traballadores con respecto ó presente convenio substituirá para aqueles que o veñen desfrutando, pero sen que</p>
<p>poida interpretarse que sobre as chamadas condicións máis beneficiosas, teña que computarse o melloramento económico que supón o presente convenio.</p>
<p>Artigo 5º.-Salarios.</p>
<p>As retribucións correspondentes ás distintas categorías afectadas por este convenio fíxanse de acordo coas táboas salariais anexas do grupo E do persoal subalterno do Sergas, co que se atopa equiparado, e faranse efectivas o último día de cada mes.</p>
<p>No caso de que se produza revisión salarial para o citado persoal do Sergas, a dita revisión será aplicada ós afectados por este convenio na mesma cuantía.</p>
<p>Artigo 6º.-Antigüidade.</p>
<p>O concepto de antigüidade retribuirase cos mesmos criterios e contía que teñen establecidos no Sergas para o persoal do grupo E, categoría pinche-limpadora.</p>
<p>Artigo 7º.-Pagas extraordinarias.</p>
<p>O persoal afectado por este convenio percibirá as mesmas gratificacións extraordinarias que o persoal subalterno do hospital Montecelo, segundo os niveis que corresponda, con independencia de que o traballador estea de baixa.</p>
<p>Artigo 8º.-Complemento de destino.</p>
<p>Tódolos traballadores percibirán por este concepto a mesma cantidade que perciban os traballadores do hospital Montecelo, con categoría de persoal do grupo E.</p>
<p>Artigo 9º.-Complemento de productividade (factor fixo).</p>
<p>Tódolos traballadores percibirán por este concepto as mesmas cantidades que perciben os traballadores do hospital Montecelo, coa categoría de persoal do grupo E.</p>
<p>Artigo 10º.-Plus de perigosidade, e especial dedicación (P.R.D.) e P.R.D. por quendas.</p>
<p>Percibiranse as mesmas cantidades que perciban os traballadores/as do hospital Montecelo coa categoría do persoal do grupo E.</p>
<p>Artigo 11º.-Plus de nocturnidade.</p>
<p>Percibirase por este concepto o dito plus nas mesmas condicións que o fai o persoal subalterno do Sergas que realiza xornada nocturna.</p>
<p>Artigo 12º.-Xornada laboral.</p>
<p>A xornada laboral será de 40 horas semanais de traballo efectivo, computándose como tal os 30 minutos de descanso da xornada, respectaranse as melloras existentes que supoñan mellora da xornada pactada.</p>
<p>Artigo 13º.-Traballo en domingos e festivos.</p>
<p>As condicións de traballo nos ditos días será na mesma forma e condicións económicas e organizativas que o fai o persoal subalterno do Sergas, do hospital Montecelo de Pontevedra.</p>
<p>Así mesmo, de producirse calquera mellora neste aspecto para o persoal do Sergas, os traballadores afectados por este convenio desfrutarán delas.</p>
<p>Artigo 14º.-Horas extraordinarias.</p>
<p>Con carácter xeral queda prohibida a práctica ou realización de horas extraordinarias, e no caso de emerxencia e/ou forza maior aboaranse as mesmas de acordo co disposto na Lei 8/1980, do 10 de marzo, do Estatuto dos traballadores.</p>
<p>Artigo 15º.-Licencias.</p>
<p>Logo de solicitude dos traballadores afectados considerarase licencia retribuída polo tempo e os casos seguintes:</p>
<p>a) Matrimonio do traballador, 17 días naturais.</p>
<p>b) Matrimonio de pais, fillos ou parentes que convivan co traballador, 2 días naturais.</p>
<p>c) Parto de esposa, 5 días laborais.</p>
<p>d) Morte ou enfermidade grave: do cónxuxe, 5 días laborais. Do pai/nai e fillo/a, 3 días laborais. Irmáns e parentes ata o segundo grao de consanguinidade ou afinidade, 2 días laborais. Se o traballador/a e os parentes anteriormente detallados houbera convivencia, a licencia sería de 5 días naturais.</p>
<p>O mesmo ocorrería se o casamento ou enfermidade grave dos parentes anteriores se producira fóra da praza.</p>
<p>e) Morte do tío/a, 2 días naturais. Se houbera convivencia entre o traballador/a e o falecido/a, a licencia sería de 3 días naturais.</p>
<p>f) Traslado de domicilio, 2 días laborais.</p>
<p>g) O tempo necesario para asistir ó médico especialista de Seguridade Social.</p>
<p>h) Nos casos de licencias referidas a esposo/a o cónxuxe, igualmente se referirá a compañeiro/a, sempre que se acredite a convivencia mediante certificación oficial.</p>
<p>As mesmas traballadoras, por lactancia dun fillo menor de nove meses, terán dereito a unha hora de ausencia do traballo que poderán dividir en dúas fraccións. A muller pola súa xornada normal nunha hora coa mesma finalidade.</p>
<p>Igualmente o traballador, solicitándoo coa debida antelación, terá dereito a dispor de ata cinco días de licencias e unha vez ó ano, non retribuídos pola empresa.</p>
<p>Artigo 16º.-Excedencias.</p>
<p>Todo traballador/a fixo cunha antigüidade polo menos de dous anos na empresa terá dereito a que se lle recoñeza a posibilidade de situarse en excedencia voluntaria por un prazo non inferior a seis meses e non maior de cinco anos.</p>
<p>O traballador/a excedente cando a súa categoría se atope entre os pertencentes ós grupos de persoal subalterno e obreiro, terá dereito á reserva do seu posto de traballo durante o período máximo de dous anos. A reincorporación á empresa terá que ser solicitada cun aviso de tres meses.</p>
<p>Excepcionalmente, cando a solicitude de excedencia sexa por un tempo máximo de dous anos, o traballador terá dereito a reintegrarse na empresa durante o prazo dos seis primeiros meses da dita excedencia, dispoñendo o empresario dese mesmo prazo dos 6 meses para proceder á súa reincorporación. En todo caso o traballador deberalle comunicar ó empresario a súa intención de voltar á empresa cunha antelación mínima dun mes. Pasados os seis primeiros meses do exercicio da excedencia sen que o traballador fixera uso do seu dereito xa non poderá voltar á empresa ata esgota-lo período total de excedencia solicitada.</p>
<p>Artigo 17º.-Cambio de postos de traballo por embarazo.</p>
<p>As mulleres embarazadas terán dereito a que se lle cambie o posto de traballo e outro máis acordo co seu estado, non estando obrigadas en ningún caso a desempeña-las súas funcións en lugares radioactivos, infecciosos ou perigosos para o seu embarazo.</p>
<p>Esta situación dará lugar a unha suspensión do contrato de traballo cunha duración máxima de 16 semanas, con efectos e condicións previstas segundo a nova redacción da Lei 3/1989, de BOE 8 de marzo.</p>
<p>Durante o período citado a traballadora terá dereito ó aboamento das prestacións económicas correspondentes, con cargo á Seguridade Social e complementada ata ó 100% do salario como para o caso de baixas por enfermidade ou accidente.</p>
<p>Artigo 18º.-Centro médico obrigatorio.</p>
<p>Todo o persoal comprendido no presente convenio terá dereito a unha revisión médica a cargo da empresa cada ano; e terán tamén dereito a un recoñecemento xinecolóxico.</p>
<p>Artigo 19º.-Asistencia a consultorios médicos.</p>
<p>Tódolos/as traballadores/as terán dereito a tres horas retribuídas pola empresa cada vez que teñan que ir ó médico de cabeceira. Cando o médico de cabeceira que lle correspondera o traballador tivera o seu consultorio en localidades distinta daquela na que prestan os seus servicios os traballadores, estes disporán do tempo necesario.</p>
<p>O/A traballador/a que teña que ir ó consultorio médico estará obrigado a avisar con anterioridade á empresa, debendo xustificar que foi atendido polo médico de cabeceira. Para a súa asistencia á consulta do especialista os traballadores terán dereito a todo o tempo necesario, logo da presentación do volante do médico de cabeceira.</p>
<p>Así mesmo terán dereito a 3 horas retribuídas para asistir a consultorio médico con fillos/as menores de 12 anos ou diminuídos/as, cun máximo de tres veces por mes, sempre que o horario coincida co horario laboral do mesmo ou do seu cónxuxe compañeiro/a.</p>
<p>Artigo 20º.-Roupas de traballo.</p>
<p>Proverase a tódolos/as traballadores/as de roupa de traballo adecuada para traballar en lugares radioactivos ou infecciosos, concederase a todo o persoal a adecuada e regulamentaria roupa de traballo, fundas</p>
<p>para o persoal masculino e batas para o feminino, cada seis meses, guantes cada dez días, e zocos cada seis meses.</p>
<p>As batas poderán substituírse, de mutuo acordo para todo o persoal de centro de traballo, por chaquetas curtas e pantalóns (pixama completo), referíndose exclusivamente a centros hospitalarios e clínicos.</p>
<p>Artigo 21º.-Complemento por baixa de accidente ou enfermidade.</p>
<p>A empresa estará obrigada a cumprimentar ata o 100% do salario e tódolos complementos en caso de accidente ou baixa por enfermidade, desde o primeiro día.</p>
<p>Artigo 22º.-Xubilación.</p>
<p>Os/As traballadores/as que cumpran a idade de 64 anos e demais requisitos esixidos poderán acollerse a modalidades de xubilación determinada no RD Lei 14/1981, do 20 de agosto e RD 1194/1985, quedando obrigadas as empresas a contratar simultaneamente no canto do xubilado/a a outro traballador/a que sexa titular de dereito a calquera das prestacións económicas de desemprego ou xove demandante de primeiro emprego tal e como dispoñen as normas citadas.</p>
<p>Artigo 23º.-Adscrición de persoal.</p>
<p>Ó remate da concesión da contrata da limpeza os traballadores/as da empresa contratista que prestou servicios no hospital Montecelo de Pontevedra pasarán a estar adscritos á nova titular da contrata, que se subrogará en tódolos dereitos e obrigas da anterior adxudicataria verbo dos traballadores/as, calquera que sexa a situación na que se encontran e a modalidade do seu contrato de traballo, coa única excepción daqueles/as traballadores/as que foran incorporados/as dentro dos últimos catro meses, se a dita incorporación non se debe á ampliación da contrata ou a unha esixencia expresa do cliente.</p>
<p>Artigo 24º.-Medidas de fomento de emprego e da contratación laboral. Cadros de persoal.</p>
<p>Co fin de fomenta-la contratación e debido ós límites a esta impostos a causa das últimas modificacións lexislativas, as partes acordan que a duración máxima do contrato eventual por circunstancias de producción será de 12 meses nun período de 18. Poderán acollerse a esta disposición os contratos que estean en vigor na data de publicación do presente convenio e aínda non esgotaran a súa duración máxima.</p>
<p>Todo o persoal que cubra baixas por enfermidade ou vacacións e non teña praza no cadro de persoal, terá preferencia para incorporarse á mesma para efectos de substitucións por enfermidade, vacacións, por orde de antigüidade.</p>
<p>Artigo 25º.-Altas na Seguridade Social.</p>
<p>A empresa estará obrigada a entregar ós/ás traballadores/as fotocopia da alta dos mesmos/as na Seguridade Social, para o que disporá do prazo de dúas semanas desde a súa incorporación ó traballo.</p>
<p>Igualmente, a empresa estará obrigada a colocar fotocopia dos boletíns de cotización nun taboleiro de anuncios nas oficinas da empresa.</p>
<p>Artigo 26º.-Vacacións.</p>
<p>O persoal afectado por este convenio terá dereito ó desfrute ininterrompido dun mes de vacacións retribuídas a desfrutar entre os meses de xullo a agosto, ademais terán dereito a outros nove días que desfrutarán de acordo coa dirección da empresa, sempre tendo en conta a xornada real de cada traballador/a, sendo de seis días para os de menos xornada real.</p>
<p>A empresa, de acordo co comité elaborará as quendas correspondentes seguindo cada ano unha orde rotatoria de preferencia. Os/As traballadores/as que no momento de desfruta-las vacacións estean en situación de baixa por accidente ou ILT, terán dereito ó desfrute das mesmas inmediatamente ou ó mes seguinte da súa incorporación ó traballo.</p>
<p>O aboamento das vacacións será de acordo coas retribucións que por este concepto perciba o persoal subalterno do Sergas.</p>
<p>Artigo 27º.-Garantías de cargos sindicais.</p>
<p>a) En todo o relacionado con este tema rexerá o disposto nos artigos 61 e seguintes do Estatuto dos traballadores, determinándose que, cando un representante legal, deba saír da empresa para exercer funcións de representación deberá comunicalo á mesma o día anterior, salvo situacións excepcionais que se xustificarán posteriormente. Como xustificante será válido o comprobante dos organismos oficiais ou da central sindical correspondente.</p>
<p>b) As horas sindicais poderán acumularse nun ou varios dos distintos membros do comité de empresa.</p>
<p>O sindicato que teña a maioría no comité de empresa terá dereito a constitución dunha sección sindical de empresa, e polo tanto a designación dun delegado de sección sindical que terá os mesmos dereitos e garantías que os membros do comité de empresa.</p>
<p>A empresa descontará a cota sindical ós traballadores afiliados ós sindicatos, logo da correspondente autorización deles.</p>
<p>Artigo 28º.-Asembleas.</p>
<p>Os/As traballadores/as da empresa terán dereito a reunirse en asemblea unha vez ó mes, e por tempo máximo de dúas horas, durante a xornada, debendo comunicar á empresa a súa celebración cunha antelación de 48 horas salvo situacións excepcionais de conflicto ou folga, nas que bastará con avisar con 24 horas de antelación.</p>
<p>Artigo 29º.-Xubilación anticipada.</p>
<p>Os/As traballadores/as que opten pola legalmente establecida xubilación anticipada percibirán no momento de ser efectiva a dita xubilación, unha mensualidade, exactamente igual que si estiveran en activo, por ano completo que lle falte para cumpri-los 64 anos.</p>
<p>O importe resultante incrementarase nun 10% no caso de que o traballador leve prestado para a empresa máis de 10 anos de servicio, nun 20% se este tempo supera os 12 anos e nun 30% se supera os 15 anos.</p>
<p>Artigo 30º.-Formación do persoal.</p>
<p>De cara a facilita-la formación dos/as traballadores/as, crearase un crédito de dúas horas ó ano por traballador. Estas horas poderán ser cedidas ós representantes sindicais.</p>
<p>Artigo 31º.-Comité de seguridade e saúde.</p>
<p>Crearase un comité paritario de seguridade e saúde, que se reunirá como mínimo unha vez cada trimestre ou cando unha das partes o solicite.</p>
<p>En todo o non previsto neste artigo, será de aplicación a Lei 31/1995, de riscos laborais.</p>
<p>Artigo 32º.-Plus de penosidade.</p>
<p>Percibirase un plus de penosidade dunha contía de 10.000 (dez mil) pesetas/mes para tódolos traballadores/as que teñan que utilizar na súa función máquinas pulidoras, abrillantadoras, etc., así como que esta función sexa o traslado de lixo ó exterior ou traballos de limpeza altos polos que teñan que utilizar escalas de máis de cinco pasos.</p>
<p>O/A traballador/as que por causa dunha substitución ou similar tivera que realiza-los traballos anteriormente descritos máis de 5 días laborais seguidos ó mes, empezará a cobra-lo mencionado plus. Este plus percibirao nas mesmas condicións o encargado xeral.</p>
<p>Artigo 33º.-Seguro de accidentes.</p>
<p>A empresa afectada por este convenio subscribirá pólizas de seguro colectivo en favor de tódolos/as traballadores/as que teñan máis de media xornada, realicen tarefas dun certo risco ou se dediquen de xeito habitual á limpeza de cristais a alturas superiores a 1,80 metros.</p>
<p>O resto de traballadores/as tamén estarán incluídos na mencionada póliza, se ben, neste caso os capitais asegurados que se indican, reduciranse á metade.</p>
<p>O dito seguro cubrirá, con carácter xeral, as seguintes garantías mínimas:</p>
<p>-Morte ou invalidez total: 1.500.000 pesetas.</p>
<p>-Invalidez absoluta ou grande invalidez: 2.000.000 de pesetas.</p>
<p>As ditas continxencias deberán derivarse en calquera caso de accidente laboral incluído o accidente in itinere e as indemnizacións fixadas serán totalmente independentes daquelas ós/ás traballadores/as en virtude da lexislación laboral vixente.</p>
<p>Artigo 34º.-Comisión de vixilancia.</p>
<p>O control sobre o cumprimento das cláusulas deste convenio, e en xeral de cantas cuestións se deriven da aplicación do mesmo, exercerase polo comité de empresa, asesorado nesta laboura polos demais asinantes sinalados no artigo anterior.</p>
<p>Artigo 35º.-Comisión paritaria.</p>
<p>A comisión paritaria de interpretación deste convenio estará composta polos representantes dos traballadores/as que subscriben este convenio, que son: a empresa, o comité e as centrais sindicais.</p>
<p>Artigo 36º.-Partes asinantes.</p>
<p>As partes asinantes do presente convenio son:</p>
<p>En representación dos/as traballadores/as:</p>
<p>Alfonso Ferrín Vales.</p>
<p>Isabel Sueiro Cadavid.</p>
<p>Rosario Peso Andre.</p>
<p>Encarnación Filgueira Villaverde.</p>
<p>Carmen Estévez García.</p>
<p>En representación da central sindical CC.OO.:</p>
<p>Carmen Segurana Bedrina.</p>
<p>Carmen Reboredo Salgueiro.</p>
<p>En representación da central sindical CIG:</p>
<p>Manuel Curras Meira.</p>
<p>En representación da empresa:</p>
<p>Pedro Colinas Rodríguez.</p>
<p>Cláusula adicional.</p>
<p>Adecuación ó convenio sen prexuízo salarial para os/as traballadores/as. As actas e convenio faranse en galego, de acordo coa Lei de normalización lingüística de Galicia, sempre e cando a parte social se comprometa á súa redacción e elaboración.</p>
<p>Todo aquilo que non fora pactado neste convenio e que afecte ás relacións laborais e económicas, estará no disposto no Estatuto dos traballadores e na ordenanza, e no caso de que esta desapareza, os artigos que non estean neste convenio, pasarán a formar parte dos mesmos.</p>
<p>Así mesmo queda incluído neste convenio o artigo 23 e 33 do convenio colectivo provincial de limpeza de edificios e locais de Pontevedra.</p>
<p>TÁBOAS SALARIAIS ANO 1996</p>
<table><tbody><tr><td>Categorías</td><td>Sal. base
mes</td><td>Comp.
Dest.</td><td>Comp.
Esp.</td><td>Comp.
Prod.</td></tr>
<tr><td></td></tr>
</tbody></table>
<table><tbody><tr><td>Encargado xeral</td><td>129.038</td><td>51.936</td><td>21.274</td></tr>
<tr><td>Encargado edificio</td><td>71.802</td><td>30.714</td><td>21.046</td></tr>
<tr><td>Limpador/a</td><td>71.802</td><td>30.714</td><td>11.746</td></tr>
<tr><td>Especialista</td><td>71.802</td><td>30.714</td><td>11.746</td></tr>
<tr><td>Peón especialista</td><td>71.802</td><td>30.714</td><td>11.746</td></tr>
<tr><td>Cond. limpador</td><td>71.802</td><td>30.714</td><td>11.746</td></tr>
<tr><td>Peón</td><td>71.802</td><td>30.714</td><td>11.746</td></tr></tbody></table>
<table><tbody><tr><td>Categorías</td><td>Comp.
P.R.D.</td><td>P.P.A.D.V.</td><td>Plus por
quendas</td></tr>
<tr><td></td></tr>
</tbody></table>
<table><tbody><tr><td>Encargado xeral</td><td>7.641</td><td>433</td><td>5.175</td></tr>
<tr><td>Encargado edificio</td><td>5.458</td><td>433</td><td>2.588</td></tr>
<tr><td>Limpador/a</td><td>5.458</td><td>433</td><td>2.588</td></tr>
<tr><td>Especialista</td><td>5.458</td><td>433</td><td>2.588</td></tr>
</tbody></table>
<table><tbody><tr><td>Categorías</td><td>Comp.
P.R.D.</td><td>P.P.A.D.V.</td><td>Plus por
quendas</td></tr>
<tr><td></td></tr>
</tbody></table>
<table><tbody><tr><td>Peón especialista</td><td>5.458</td><td>433</td><td>2.588</td></tr>
<tr><td>Cond. limpador</td><td>5.458</td><td>433</td><td>2.588</td></tr>
<tr><td>Peón</td><td>5.458</td><td>433</td><td>2.588</td></tr></tbody></table>
<p>6398</p>

