---
date: '2021-12-09'
id: O92-291121-0002
page: 59699
number: 235
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 29 de novembro de 2021 pola que se invitan as empresas e outros
  operadores económicos para que manifesten o seu interese en acceder a unha
  liña de axudas para a realización de infraestruturas colaborativas de apoio
  industrial.
range: Resolución
url: >-
  https://www.xunta.gal/dog/Publicados/2021/20211209/AnuncioO92-291121-0002_gl.html
---
<p>A Lei 5/1992, de creación do Igape, establece coma funcións propias do instituto o fomento da prestación de servizos a empresas, en particular ás pemes, así coma a promoción, fomento e potenciación de actividades económicas que favorezan o desenvolvemento equilibrado e integrado tanto en termos sectoriais coma territoriais.</p>
    <p>O Plan estratéxico de Galicia, aprobado polo Consello da Xunta de Galicia na súa sesión do 28 de xaneiro de 2016, polo que respecta ao obxectivo transversal do fomento do emprendemento, a industrialización e a internacionalización, propón o impulso dun novo modelo industrial mediante o apoio a unha nova industria galega competitiva no mercado global coa posta en marcha de medidas aceleradoras do proceso de transformación do tecido industrial nun tecido avanzado, intelixente e aliñado coas tendencias internacionais da fábrica intelixente e da industria 4.0.</p>
    <p>A Axenda de Competitividade Industrial Galicia: Industria 4.0 (en diante, a Axenda) aprobada polo Consello da Xunta de Galicia na súa sesión do 13 de maio de 2015, e revisada no ano 2019 para estender a súa planificación ata o 2022, constitúe o Plan director da industria de Galicia. Establece cinco plans de impulso con 26 enfoques estratéxicos e 60 medidas para desenvolver pola Administración galega entre os anos 2015 e 2020 e un Plan de impulso específico á transformación dixital da industria 2019-2022.</p>
    <p>A Axenda recoñece a presencia de infraestruturas axeitadas como un dos factores territoriais de competitividade cuxo desenvolvemento debe promover a Administración. </p>
    <p>Este recoñecemento coincide co expresado pola Comisión Europea, que no seu Regulamento (UE) 651/2014 afirma que a dispoñibilidade de infraestruturas locais é un requisito previo importante para o desenvolvemento da contorna das empresas e os consumidores, e para a modernización e desenvolvemento da base industrial, co fin de garantir o pleno funcionamento do mercado interior. Este mesmo regulamento, que é a base para a compatibilidade dun amplo conxunto de categorías de axudas, afirma que as infraestruturas, postas á disposición das partes interesadas sobre unha base aberta, transparente e non discriminatoria, permiten a creación dunha contorna propicia para o investimento privado e o crecemento, contribuíndo así positivamente aos obxectivos de interese común e, en particular, ás prioridades e obxectivos da Estratexia Europa 2030, e limitando ao mesmo tempo os riscos de falseamento da competencia. </p>
    <p>De acordo co exposto, dentro das accións que o Igape está prevendo para o próximo ano, atópase unha nova convocatoria de axudas dirixidas a que as empresas, especialmente as industriais, así como outros operadores económicos, poidan desenvolver as infraestruturas abertas e colaborativas, que beneficien a súa actividade económica e a do seu contorno. Considerando, ademais, que as estratexias de desenvolvemento económico no curto e medio prazo tanto no ámbito europeo como estatal ou rexional fan un énfase decidido na transformación dixital e na sustentabilidade, será moi positivo que as propostas de infraestruturas afonden nestas capacidades.</p>
    <p>Con carácter previo ao deseño da convocatoria das axudas e de cara a dispor da mellor información para a súa concepción, priorización das actuacións e planificación orzamentaria, considérase conveniente efectuar o presente anuncio previo e abrir un prazo para que os operadores económicos que así o desexen poidan manifestar as súas intencións de investimento no desenvolvemento dos aludidos proxectos de creación de infraestruturas, indicando as súas características.</p>
    <p>Dado que se dispón dun marco legal específico (artigo 56 do Regulamento (UE) 651/2014, de exención por categorías), as manifestacións de interese deberán ter en conta as limitacións que aí se marcan.</p>
    <p>Enténdese que o presente anuncio previo e a apertura do prazo para a presentación de manifestacións de interese, ademais de permitir á Administración coñecer se existen operadores económicos interesados en participar nunha eventual convocatoria e as características dos seus proxectos, pode fomentar a participación de propostas innovadoras, permitir que as empresas planifiquen axeitadamente os seus investimentos e garantir a transparencia, enmarcando a convocatoria no disposto no artigo 5.2 da Lei 9/2007, do 13 de xuño, de subvencións de Galicia.</p>
    <p>A invitación é aberta e diríxese a empresas de todos os tamaños e outros operadores económicos interesados en promover infraestruturas colaborativas de apoio industrial en Galicia. </p>
    <p>En virtude do anterior,</p>
    <h2>RESOLVO:</h2>
    <p>Primeiro</p>
    <p>Anunciar que o Igape está estudando a convocatoria de axudas dirixidas a que as empresas, especialmente as industriais, así como outros operadores económicos, poidan desenvolver as infraestruturas abertas e colaborativas que necesiten para mellorar a súa actividade económica e a do seu contorno.</p>
    <p>Segundo</p>
    <p>Sen prexuízo de restricións ou consideracións adicionais, prevese incardinar estas axudas no disposto no artigo 56 do Regulamento (UE) 651/2014, de exención por categorías, que establece os seguintes requirimentos:</p>
    <p>1. As infraestruturas que se constrúan ou melloren deben contribuír a nivel local a mellorar a contorna das empresas e dos consumidores e a modernizar e desenvolver a base industrial.</p>
    <p>2. Non serán aplicables a infraestruturas de investigación, de agrupacións empresariais innovadoras, sistemas urbanos de calefacción e refrixeración enerxeticamente eficientes, infraestruturas de enerxía, reciclaxe e reutilización de residuos, infraestruturas de banda larga, cultura e conservación do patrimonio, infraestruturas deportivas e recreativas multifuncionais, infraestruturas portuarias ou aeroportuarias.</p>
    <p>3. As infraestruturas poñeranse á disposición dos usuarios interesados dunha forma aberta, transparente e non discriminatoria. O prezo que se cobre polo uso ou a venda das infraestruturas deberá corresponder ao prezo de mercado.</p>
    <p>4. Calquera concesión ou outro tipo de atribución a terceiros para explotar as infraestruturas realizarase sobre unha base aberta, transparente e non discriminatoria, tendo debidamente en conta as normas de contratación pública aplicables.</p>
    <p>5. Serán custos subvencionables os custos de investimento en activos materiais e inmateriais, excluídos custos de adquisición de solo. A intensidade da axuda podería chegar ata o 100 % destes custos, cos límites que se expresan nos seguintes puntos.</p>
    <p>6. O importe da axuda non deberá exceder a diferenza entre os custos subvencionables e o beneficio de explotación do investimento. </p>
    <p>7. Entenderase como beneficio de explotación a diferenza entre os ingresos actualizados e os custos de explotación actualizados mentres dure o investimento de que se trate, se esta diferenza é positiva. </p>
    <p>8. Entenderase como custos de explotación custos de persoal, materiais, servizos contratados, comunicacións, enerxía, mantemento, alugueres ou administración, pero exclúense, para efectos do presente regulamento, os gastos de amortización e os custos de financiamento se se cubriron mediante axudas ao investimento.</p>
    <p>9. A contía máxima por proxecto estipulada no regulamento chega ata os 10.000.000 € de axuda (e máximo 20.000.000 € de investimento), pero en función da dispoñibilidade de fondos e outras consideracións, poderanse establecer outros límites de custos máximos de infraestrutura equipada, por baixo destes límites regulamentarios.</p>
    <p>10. Exclusión como beneficiarias da axuda ás empresas pertencentes ao sector da pesca e da acuicultura, ao sector do aceiro, ao sector do carbón, ao sector da construción naval, ao sector das fibras sintéticas, ao sector dos transportes, así como a infraestrutura conexa, a produción e distribución de enerxía e as infraestruturas enerxéticas.</p>
    <p>De todos os xeitos, a expresión de interese poderá referirse a infraestruturas que non encaixen nos parámetros do artigo 56, sempre que se xustifique a súa necesidade.</p>
    <p>Terceiro</p>
    <p>Con carácter previo á adopción da decisión de convocatoria das axudas ábrese un prazo dun mes, contado desde o día seguinte ao da publicación deste anuncio no <em>Diario Oficial de Galicia</em>, para que os operadores económicos que así o desexen poidan comunicar ao Igape propostas de proxectos que poderían impulsar e suxestións sobre o marco de axudas que poidan deseñar.</p>
    <p>As manifestacións de interese axustaranse ás condicións e aos contidos recollidos no anexo desta resolución e deberán entregarse telematicamente ao Igape (Área de Competitividade) mediante a utilización dun dos seguintes procedementos:</p>
    <p>– https://sede.xunta.gal (servizo PR004A-Presentación electrónica de solicitudes, escritos e comunicacións que non conten cun sistema electrónico específico nin cun modelo electrónico normalizado).</p>
    <p>– http://tramita.igape.es (procedemento PE001.2017.1-Presentación electrónica de solicitudes, escritos e comunicacións que non conten cun sistema electrónico específico nin cun modelo electrónico normalizado).</p>
    <p>Cuarto</p>
    <p>A participación neste proceso non implica para a Administración ningunha obriga de financiamento ou aceptación das propostas presentadas. Os custos derivados desta participación serán por conta dos interesados. As condicións e características das futuras convocatorias de subvencións que se poidan efectuar virán dadas polo que se determine no seu día nas correspondentes bases reguladoras.</p>
    <p>Quinto</p>
    <p>A participación neste procedemento, os contactos mantidos cos participantes ou os intercambios de información non poderán dar lugar a infraccións dos principios comunitarios de transparencia, igualdade de trato e non discriminación, nin ter como efecto restrinxir ou limitar a competencia nin outorgar vantaxes ou dereitos exclusivos. A participación neste procedemento non outorgará dereito nin preferencia ningunha respecto das convocatorias de subvencións que poidan ter lugar con posterioridade no ámbito do obxecto desta resolución.</p>
    <p>Sexto</p>
    <p>O Igape revisará as manifestacións de interese entregadas e poderá convocar os interesados co fin de obter máis información sobre as propostas. </p>
    <p>Sétimo</p>
    <p>Os datos persoais recadados neste procedemento serán tratados na súa condición de responsable pola Xunta de Galicia-Instituto Galego de Promoción Económica (Igape), coa finalidade de tramitar este procedemento, verificar os datos e documentos que a persoa interesada achegue para comprobar a exactitude destes, levar a cabo as actuacións administrativas que deriven e informar sobre o estado de tramitación. Así mesmo, os datos persoais incluiranse na Carpeta cidadá de cada persoa interesada para facilitar o acceso á información, tanto persoal como de carácter administrativo.</p>
    <p>O tratamento dos datos baséase no cumprimento dunha misión realizada en interese público ou no exercicio de poderes públicos derivada dunha competencia legalmente atribuída ao responsable do tratamento, así como o cumprimento de obrigas legais impostas ao dito responsable (artigos 6.1, letras c) e e) do RXPD e 8 da Lei orgánica 3/2018, do 5 de decembro, de protección de datos persoais e garantía dos dereitos dixitais). En concreto, a competencia e as obrigas previstas nos preceptos básicos da Lei 38/2003, do 17 de novembro, xeral de subvencións, e da Lei 19/2013, do 9 de decembro, de transparencia, acceso á información pública e bo goberno, así como na Lei 9/2007, do 13 de xuño, de subvencións de Galicia, na Lei 39/2015, do 1 de outubro, do procedemento administrativo común das administracións públicas, na Lei 1/2016, do 18 de xaneiro, de transparencia e bo goberno, e na Lei 4/2019, do 17 de xullo, de administración dixital de Galicia.</p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que as persoas interesadas poidan acceder de forma integral á información relativa a unha materia. </p>
    <p>As persoas interesadas poderán solicitar o acceso, rectificación, oposición, limitación, portabilidade e supresión dos seus datos ou retirar, de ser o caso, o consentimento outorgado a través da sede electrónica da Xunta de Galicia ou nos lugares e rexistros establecidos na normativa reguladora do procedemento administrativo común, segundo se recolle en https://www.xunta.gal/exercicio-de-dereitos</p>
    <p>Santiago de Compostela, 29 de novembro de 2021</p>
    <footer><p>Fernando Guldrís Iglesias<br>Director xeral do Instituto Galego de Promoción Económica</p></footer>
    <h2>ANEXO I</h2>
    <h3>Contido da manifestación de interese</h3>
    <p>Número máximo de páxinas: 40 (tamaño de letra 11 puntos). Os contidos que aparecen a seguir deben entenderse como orientativos e poderán axustarse segundo as necesidades, o coñecemento previo e grao de madurez do proxecto, respectando o límite de extensión que se indica.</p>
    <p>1. Identificación do/dos interesado/s e promotores.</p>
    <p>Razón social, CIF, enderezo, persoa/s de contacto, teléfono, correo electrónico.</p>
    <p>Cómpre indicar se serían tamén promotores ou, de ser o caso, con quen contarían para a posta en marcha do proxecto.</p>
    <p>2. Descrición da infraestrutura proposta.</p>
    <p>– Presentación da infraestrutura: motivación e conveniencia, localización (se xa está determinada), equipamento incluído, servizos que prestará, titularidade.</p>
    <p>– Interese da infraestrutura para o tecido empresarial galego: como repercutiría na actividade empresarial galega? mobilizaría investimento privado? existen xa alternativas? ata que punto podería o sector privado crear alternativas viables sen axudas públicas? que empresas estarían interesadas? existe xa un compromiso de actuación conxunta con algunhas delas no caso de que se asigne a axuda?</p>
    <p>– Achegas de entidades públicas ou privadas ao proxecto, se estivesen previstas, na forma de inmobles, equipamento ou outros activos materiais ou inmateriais.</p>
    <p>– Impacto estimado do proxecto en termos de emprego.</p>
    <p>– Impacto na sustentabilidade.</p>
    <p>– Impacto na facilitación da dixitalización.</p>
    <p>– Relacións ou sinerxías con outros proxectos ou iniciativas xa existentes.</p>
    <p>3. Plan de explotación.</p>
    <p>Esta epígrafe deberá aproximar como funcionaría a infraestrutura unha vez posta en marcha e cal será o seu modelo de xestión: plan de negocio durante os anos de amortización da infraestrutura, sistema de acceso para terceiros, marco de admisión, regulación e tarificación, limitacións, contraprestacións, etc.</p>
    <p>Deberase indicar, no posible, plan de actividades e dinamización asociado á infraestrutura tras a súa posta en marcha: formación, difusión, dinamización do tecido económico, vínculos internacionais novos que se lograrán, actividades de atracción de talento, actividades de fomento do emprendemento e outras. </p>
    <p>4. Orzamento aproximado.</p>
    <p>Deberase indicar, na medida en que se poidan calcular, as contías desagregadas de:</p>
    <p>• Investimentos que se realizarán en activos fixos tanxibles e intanxibles.</p>
    <p>• De ser o caso, achegas de activos dos promotores ou terceiros (inmoble, equipamentos).</p>
    <p>• Previsión de ingresos e custos de explotación durante o tempo de amortización da infraestrutura (tendo en conta a terminoloxía do punto segundo desta resolución). </p>
    <p>• A partir das previsións financeiras, estimación da axuda necesaria para o proxecto e a súa periodificación. </p>
    <p>5. Encaixe no modelo de axudas proposto.</p>
    <p>A partir do esquema do anexo III pódense incluír consideracións sobre o encaixe do proxecto coas axudas, modificacións necesarias, proposta de criterios de avaliación, normativas habilitadoras de axudas máis axeitadas ao proxecto concreto e calquera outro comentario.</p>
    <h2>ANEXO II</h2>
    <h3>Ficha resumo</h3>
    <p>Non deberá exceder unha páxina. Poderase descargar no seguinte enderezo:</p>
    <p> http://www.igape.es/images/fichainfraestrutura.docx</p>
    <table>
     <tbody>
      <tr>
       <td colspan="2">TÍTULO</td>
      </tr>
      <tr>
       <td colspan="2"></td>
      </tr>
      <tr>
       <td>PRESENTA</td>
       <td>PROMOVE</td>
      </tr>
      <tr>
       <td></td>
       <td></td>
      </tr>
      <tr>
       <td>EN QUE CONSISTE</td>
       <td>PROBLEMA QUE AXUDA A RESOLVER</td>
      </tr>
      <tr>
       <td></td>
       <td></td>
      </tr>
      <tr>
       <td colspan="2">SERVIZOS QUE PRESTA</td>
      </tr>
      <tr>
       <td colspan="2"></td>
      </tr>
      <tr>
       <td>LOCALIZACIÓN</td>
       <td>ORZAMENTO</td>
      </tr>
      <tr>
       <td></td>
       <td rowspan="7">Terreos:
        Obra civil:
        Equipamento:
        Total:</td>
      </tr>
      <tr>
       <td>TIPO DE INFRAESTRUTURA</td>
      </tr>
      <tr>
       <td></td>
      </tr>
      <tr>
       <td>SECTOR</td>
      </tr>
      <tr>
       <td></td>
      </tr>
      <tr>
       <td>ESPAZO (m2)</td>
      </tr>
      <tr>
       <td></td>
      </tr>
     </tbody>
    </table>
    <h2>ANEXO III</h2>
    <h3>Ficha orientativa da axuda</h3>
    <p>– Finalidade/obxectivo.</p>
    <p>Posta en marcha de proxectos de infraestruturas locais de uso compartido que teñan como finalidade o desenvolvemento da contorna das empresas e os consumidores, e a modernización e desenvolvemento da base industrial, a fin de mellorar a súa competitividade.</p>
    <p>Non serán aplicables a infraestruturas de investigación, de agrupacións empresariais innovadoras, sistemas urbanos de calefacción e refrixeración enerxeticamente eficientes, infraestruturas de enerxía, reciclaxe e reutilización de residuos, infraestruturas de banda larga, cultura e conservación do patrimonio, infraestruturas deportivas e recreativas multifuncionais, aeroportos e portos.</p>
    <p>– Tipos de apoio.</p>
    <p>Subvención a fondo perdido en réxime de concorrencia competitiva. </p>
    <p>– Posibles beneficiarios. </p>
    <p>1. Empresas con personalidade xurídica propia ou autónomos, de calquera tamaño ou limitado a determinada dimensión, con centro de traballo en Galicia.</p>
    <p>2. Organizacións sen ánimo de lucro e con personalidade xurídica propia, que de forma habitual presten servizos de apoio á competitividade empresarial das pemes, nas súas diversas formas, e dispoñan de recursos materiais e humanos para impulsar e orientar os proxectos.</p>
    <p>3. Agrupacións <em>ad hoc</em> de empresas e/ou outros axentes económicos, que deberán constituír unha agrupación das previstas no artigo 8.3 da Lei de subvencións de Galicia.</p>
    <p>– Sectores incentivables.</p>
    <p>Todos excepto os incluídos nos artigos 1.3 e 13 de Regulamento (UE) 651/2014: empresas pertencentes ao sector da pesca e da acuicultura, ao sector do aceiro, ao sector do carbón, ao sector da construción naval, ao sector das fibras sintéticas, ao sector dos transportes, así como a infraestrutura conexa, a produción e distribución de enerxía e as infraestruturas enerxéticas.</p>
    <p>– Requisitos principais do proxecto.</p>
    <p>As infraestruturas poñeranse á disposición dos usuarios interesados dunha forma aberta, transparente e non discriminatoria. O prezo que se cobrará polo seu uso ou transmisión será prezo de mercado.</p>
    <p>As infraestruturas deberán permitir a utilización directa por parte dos seus destinatarios mediante unha estrutura de tarificación en función do uso ou consumo que se realice. Non será válido que o solicitante ou un terceiro utilice de xeito exclusivo ou maioritario a infraestrutura para a execución de proxectos propios ou para terceiros.</p>
    <p>No caso de que se prevexa no modelo de explotación a concesión ou outro tipo de atribución a terceiros, realizarase sobre base aberta, transparente e non discriminatoria.</p>
    <p>– Investimentos ou gastos computables.</p>
    <p>Serán custos subvencionables os custos de investimento en activos materiais e inmateriais.</p>
    <p>O importe máximo teórico da axuda estaría no valor da diferenza entre custos subvencionables e beneficio de explotación; non obstante, a intensidade das axudas, os límites e os criterios para establecelas serán definidos tras as manifestacións de interese e a análise das propostas.</p>
    <p>Entenderase como beneficio de explotación o definido no Regulamento (UE) 651/2014: a diferenza entre os ingresos actualizados e os custos de explotación actualizados mentres dure o investimento de que se trate, se esta diferenza é positiva.</p>
    <p>Entenderase como custos de explotación, segundo o mesmo regulamento, custos de persoal, materiais, servizos contratados, comunicacións, enerxía, mantemento, alugueres ou administración, pero exclúense, para efectos do presente regulamento, os gastos de amortización e os custos de financiamento se se cubriron mediante axudas ao investimento.</p>
    <p>A axuda concederíase con base no plan de viabilidade presentado polo solicitante, e revisarase anualmente para adaptar a axuda á súa execución real.</p>
    <p>Estímase unha aplicación de fondos públicos para a posible convocatoria 2022 de arredor de 10 millóns de euros, para un período de tres anos de duración da construción e equipamento das infraestruturas que se apoien.</p>
    <p>– Avaliación. </p>
    <p>Estableceranse uns criterios de avaliación en función tamén das suxestións recibidas nas manifestacións de interese, pero <em>a priori</em> barállanse factores de avaliación que incidan nos seguintes considerandos:</p>
    <p>• Interese da infraestrutura para o tecido empresarial de Galicia. </p>
    <p>• Achegas públicas ou privadas ao proxecto.</p>
    <p>• Plan de explotación e modelo de xestión (Plan de negocio autosustentable, sistema de acceso para terceiros, marco de admisión, regulación e tarificación, limitacións, contraprestacións, ...).</p>
    <p>• Plan de actividades asociado á infraestrutura.</p>
    <p>• Infraestruturas vinculadas a <em>Dixital Innovation Hub</em> estratéxico de Galicia.</p>
    <p>• Encaixe nos obxectivos da RIS3 de Galicia e da Axenda de competitividade Galicia Industria 4.0.</p>
    <p>• Impacto na sustentabilidade e na dixitalización.</p>

