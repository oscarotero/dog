---
date: '1997-07-22'
id: 90C2
page: 7
number: 140
agency: CONCELLO DE FENE
section: VI. ANUNCIOS
title: Edicto.
range: Edicto.
url: 'https://www.xunta.gal/dog/Publicados/1997/19970722/Anuncio90C2_gl.html'
---
<p>A Corporación Municipal, en sesión ordinaria celebrada con data do 3 de xullo de 1997, adoptou o seguinte acordo:</p>
<p>8º. Confirmación do acordo municipal de aprobación definitiva da modificación puntual do plan xeral de ordenación no contorno da unidade de actuación número 13.</p>
<p>Dase conta da proposta da alcaldía que, copiada literalmente, di o seguinte:</p>
<p>«Con motivo da tramitación do procedemento da aprobación da modificación puntual do plan xeral no contorno da unidade de actuación número 13 presentouse a dúbida sobre se cumpría instar informe do acabado de crear Consello Consultivo de Galicia, con motivo de que se producía un cambio de situación e unha sensible ampliación da zona verde incluída no referido contorno, tal como prevía un precepto de aplicación supletoria, como era o artigo 129 da Lei estatal sobre réxime do solo e ordenación urbana de 1992, ou ben, pola contra, ese informe non era preceptivo porque a Lei galega de 1995, de delegación de competencias nos concellos en materia de urbanismo era preferente e non o prevía.</p>
<p>Efectuada consulta telefónica ós servicios da Consellería de Política Territorial, Obras Públicas e Vivenda, mantiveron a innecesiaridade do informe do Consello Consultivo, con base na natureza supletoria do precepto citado da Lei estatal e o carácter preferente da Lei galega de delegación de competencias nos concellos, quedando confirmada tal interpretación polo feito da emisión do informe vinculante e favorable do conselleiro sen facer alusión a necesidade de tal informe do Consello Consultivo.</p>
<p>Posteriormente á aprobación da modificación puntual, a secretaría expúxolle a esta alcaldía a persistencia da dúbida sobre a necesidade ou non do informe do referido consello, polo que postos en contacto con este, o servicio correspondente considerou que, na súa opinión, era precisa tal intervención, polo que se instou o seu dictame, que se emitiu sen sentido favorable.</p>
<p>O feito posterior da aprobación da Lei do solo de Galicia, que no seu artigo 51 non prevé a intervención do Consello Consultivo galego no procedemento de aprobación de modificacións puntuais do planeamento como a que nos ocupa, e a sentencia do Tribunal Constitucional do 20 de marzo de 1997, que declarou nulos a maior parte dos artigos da Lei estatal do solo de 1992, por invadir competencias en materia de urbanismo das comunidades autónomas, entre eles o referido artigo 129, veu confirmar a corrección da tese da consellería fronte á defendida polo Consello Consultivo.</p>
<p>Polo exposto, propónselle á corporación a adopción do acordo seguinte:</p>
<p>Confirma-lo acordo plenario do 5 de setembro de 1996, polo que se aprobou definitivamente a modificación do plan xeral de ordenación urbana no contorno da unidade de actuación número 13 e emenda-lo feito de que o informe favorable emitido polo Consello Consultivo se tivese solicitado con posterioridade, caso de que fose preceptivo.</p>
<p>Logo de deliberación, a Corporación Municipal, en votación ordinaria e por nove votos a favor dos membros do BNG fronte a 6 en contra (2 do PP, 2 do PSOE, 1 de EU-EG e 1 de F.I), acordou aprobar nos seus propios termos a proposta transcrita».</p>
<p>Recursos.-Contra a presente resolución poderá interpoñerse recurso contencioso-administrativo previsto no artigo 58 e nas condicións establecidas no artigo 57 da Lei de xurisdicción contencioso-administrativa, do 27 de decembro de 1956, perante o Tribunal Superior de Xustiza de Galicia no prazo de dous meses a partir do día seguinte ó da presente notificación, logo de comunicarllo a este concello, segundo o previsto no artigo 110.3º da Lei 30/1992, do 26 de novembro, de réxime xurídico das administracións públicas e do procedemento administrativo común, e contra aprobación da taxa poderá formular recurso de reposición ante o alcalde, no prazo dun mes, contándose ámbolos dous termos desde o día seguinte ó da recepción desta notificación. Nembargantes, poderá interpoñer calquera outro recurso que considere procedente.</p>
<p>O que se fai público para xeral coñecemento.</p>
<p>Fene, 7 de xullo de 1997.</p>
<p>O alcalde</p>
<p>Rubricado</p>
<p>5425</p>

