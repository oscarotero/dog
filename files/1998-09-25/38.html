---
date: '1998-09-25'
id: 5BE2
page: 10
number: 187
agency: TRIBUNAL SUPERIOR DE XUSTIZA DE GALICIA
section: VI. ANUNCIOS
title: >-
  Edicto do 11 de setembro de 1998 polo que se anuncia a convocatoria, en réxime
  de provisión temporal, das prazas correspondentes ás secretarías dos xulgados
  da Comunidade Autónoma de Galicia que se citan (Ordes e nove máis).
range: Edicto
url: 'https://www.xunta.gal/dog/Publicados/1998/19980925/Anuncio5BE2_gl.html'
---
<p>A Sala de Goberno do Tribunal Superior de Xustiza de Galicia, na súa reunión do día de hoxe, e de acordo co previsto na Lei orgánica do poder xudicial,</p>
<p>en uso das autorizacións outorgadas pola Secretaría Xeral de Xustiza, acordou convocar concurso para cubrir prazas, en réxime de provisión temporal, de secretarías de xulgados, conforme as seguintes bases:</p>
<p>Primeira.-As prazas que se van cubrir corresponden ás secretarías dos xulgados de Primeira Instancia e Instrucción de Ordes e Padrón na provincia da Coruña; A Fonsagrada e Viveiro número dous na provincia de Lugo; O Carballiño número dous e A Pobra de Trives na provincia de Ourense e Marín número dous, Lalín número un, Lalín número dous e Tui número un na provincia de Pontevedra.</p>
<p>Segunda.-Poderán tomar parte neste concurso aqueles solicitantes que, o día no que remate o prazo de admisión, cumpran os requisitos de seren licenciados en dereito e os demais que se esixen para o ingreso no corpo de secretarios xudiciais.</p>
<p>Terceira.- Para a adxudicación destas prazas terase en conta a preferencia que establece o artigo 482.1º de Lei orgánica do poder xudicial, aplicándolles ós secretarios o devandito precepto, de conformidade co artigo 38 do Regulamento do corpo de secretarios xudiciais.</p>
<p>Cuarta.-Os concursantes nomeados quedarán suxeitos durante o tempo en que desempeñen o cargo ó Estatuto xurídico do corpo de secretarios xudiciais e terán dereito a percibi-las remuneracións regulamentarias.</p>
<p>Quinta.-Os nomeamentos serán por un ano, que se poderá prorrogar por outro máis, conforme o mesmo procedemento, e os designados cesarán polas causas que establece o artigo 433 da devandita lei orgánica ou se as prazas que están a desempeñar fosen ocupadas por funcionarios en servicio activo pertencentes ó corpo de secretarios xudiciais.</p>
<p>Sexta.-Os que desexen tomar parte neste concurso poderán dirixi-las súas instancias ó presidente do Tribunal Superior de Xustiza de Galicia(edificio da Audiencia Provincial da Coruña, rúa Capitán Juan Varela s/n, 15071 A Coruña), mediante a súa presentación na Secretaría de Goberno do devandito tribunal, ou utilizando calquera das modalidade prevists no artigo 38 da Lei de procedemento administrativo, dentro do prazo de dez días naturais a partir da publicación desta convocatoria. As instancias e documentos presentaranse por duplicado, facéndose consta-los seguintes datos:</p>
<p>a) Nome, apelidos, idade, copia do documento nacional de identidade, enderezo e teléfono.</p>
<p>b) Manifestación expresa de que o solicitante reúne todos e cada un dos requisitos esixidos nesta convocatoria, con referencia á data en que expire o prazo de presentación de instancias, e tamén de que se compromete a presta-lo xuramento ou promesa que establece o artigo 318 da Lei orgánica do poder xudicial e de non estar incurso en ningunha das</p>
<p>causas de incompatibilidade ás que se refiren os artigos 389 e seguintes en relación co 471 da devandita lei.</p>
<p>c) Indicación concreta da praza ou prazas, por orde de preferencia, á que aspiren de entre as convocadas a concurso.</p>
<p>d) Relación de méritos, que se considere oportuno alegar, determinantes de preferencia coa documentación xustificativa do expediente académico universitario do solicitante.</p>
<p>e) Compromiso de tomar posesión da praza na que sexa nomeado nos prazos previstos polas disposicións legais, unha vez prestado o xuramento ou promesa mencionado.</p>
<p>A Coruña, 11 de setembro de 1998.</p>
<p>José Ramón Vázquez Sandes</p>
<p>Presidente</p>
<p>8667</p>

