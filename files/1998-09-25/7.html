---
date: '1998-09-25'
id: 5B5E
page: 10
number: 187
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Resolución do 8 de xuño de 1998, da Dirección Xeral de Fomento do Emprego,
  pola que se establece o procedemento que hai que seguir na selección dos
  traballadores desempregados para a execución de obras ou a prestación de
  servicios de interese xeral e social.
range: Resolución
url: 'https://www.xunta.gal/dog/Publicados/1998/19980925/Anuncio5B5E_gl.html'
---
<p>As ordes da Consellería de Familia e Promoción do Emprego, Muller e Xuventude do 27 de abril de 1998 regulan, dentro dos programas de cooperación entre outras medidas de fomento do emprego, a subvención para a contratación de traballadores desempregados para a realización de obras e servicios de interese xeral e social. Nelas remítese ó director xeral de Fomento do Emprego para o desenvolvemento de determinados aspectos non abordados nelas e para regular máis polo miúdo aquelas cuestións que, aínda estando previstas nas ordes, requiren un maior afondamento co fin de agrupa-los criterios interpretativos e, en definitiva, facilitar e axiliza-la tramitación administrativa por parte das diferentes instancias intervinientes no procedemento; así, remítese o desenvolvemento regulamentario, a forma e o procedemento para a selección dos traballadores obxecto de contratación para a realización das anteditas obras e servicios.</p>
<p>Conforme a todo o anterior e á vista da disposición derradeira primeira das anteditas ordes</p>
<p>DISPOÑO:</p>
<p>Artigo 1º</p>
<p>1. As entidades beneficiarias das subvención solicitarán, con 15 días de antelación ó inicio das obras ou servicios, os traballadores desempregados necesarios mediante a presentación de oferta na oficina de emprego correspondente ou nun centro asociado do Servicio Galego de Colocación, nos modelos normalizados para o efecto, facendo referencia ós requisitos e características que deben reuni-los traballadores que se van contratar para o adecuado desempeño das funcións inherentes ós postos de traballo ofertados, debendo presentarse unha por cada categoría profesional dentro de cada ocupación.</p>
<p>A oferta, na súa formulación, non poderá conter elementos que poidan servir de base para calquera tipo de discriminación, que non resposte ós criterios preferenciais establecidos no parágrafo seguinte.</p>
<p>2. Recibida a oferta realizarase unha sondaxe de demandantes en función das súas características, preseleccionando o número de candidatos por posto de traballo que solicite a entidade beneficiaria, que</p>
<p>en ningún caso poderá ser inferior a dous, de acordo cos seguintes criterios:</p>
<p>a) Maior adecuación ó posto de traballo ofertado.</p>
<p>b) Existencia de discapacidades.</p>
<p>c) Consideración do nivel de protección por desemprego.</p>
<p>d) Tempo de permanencia no desemprego.</p>
<p>e) Existencia de responsabilidades familiares, entendéndose por estas ter a cargo do traballador desempregado que se contrata ó cónxuxe, fillos menores de vinteseis anos, maiores incapacitados ou menores acollidos.</p>
<p>f) Idade.</p>
<p>3. Os candidatos preseleccionados seranlle remitidos á entidade beneficiaria co fin de que esta realice a selección definitiva, que lle deberá ser notificada á oficina de emprego ou ó centro asociado do Servicio Galego de Colocación, e proceda á contratación dos traballadores de acordo co establecido nas ordes de convocatoria.</p>
<p>Artigo 2º</p>
<p>1. Os contratos de traballo asinados cos traballadores seleccionados rexistraranse na oficina de emprego correspondente coa indicación de Programas de Cooperación Xunta de Galicia-entidades locais ou Programas de Cooperación Xunta de Galicia -outras administracións, segundo proceda, debendo manterse a codificación existente na actualidade.</p>
<p>2. A entidade beneficiaria remitiralle á Dirección Xeral de Fomento do Emprego, no caso de programas de cooperación con outras administracións ou entidades sen ánimo de lucro, ou á delegación provincial da consellería no caso de programas de cooperación con entidades locais, unha certificación na que figure a relación nominal de traballadores desempregados facilitada pola correspondente oficina de emprego ou polo Servicio Galego de Colocación, así como a relación nominal dos traballadores seleccionados e contratados, no momento no que achegue os orixinais ou copias compulsadas dos contratos de traballo debidamente rexistrados e os partes de alta na Seguridade Social, como documentación preceptiva para o pagamento da subvención.</p>
<p>3. O contido da presente disposición deberá notificarse xunto coa resolución de concesión de subvencións para a contratación de traballadores desempregados para a realización de obras e servicios de interese xeral e social.</p>
<p>Santiago de Compostela, 8 de xuño de 1998.</p>
<p>Justo de Benito Basanta</p>
<p>Director xeral de Fomento do Emprego</p>
<p>8594</p>

