---
date: '2021-10-05'
id: G0596-140921-0003
page: 48623
number: 192
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 10 de setembro de 2021, da Xefatura Territorial de Ourense, pola
  que se concede a autorización administrativa previa e de construción e se
  declara, en concreto, de utilidade pública, para os efectos da urxente
  ocupación, a instalación eléctrica denominada LMTA, CTI, RBTA Faquín, no
  concello de Maside (expediente IN407A 2021/35-3).
range: Resolución
url: >-
  https://www.xunta.gal/dog/Publicados/2021/20211005/AnuncioG0596-140921-0003_gl.html
---
<p>Examinado o expediente instruído por solicitude de UFD Distribución Electricidad, S.A. (UFD); CIF: A63222533, con domicilio social na avenida San Luis, 77, 28033 Madrid, sobre as autorización administrativa previa e de construción e a declaración, en concreto, de utilidade pública das instalacións eléctricas de referencia, que se desagregan no seu proxecto de execución asinado o 21.1.2021 polo enxeñeiro técnico industrial Antonio Javier Sabín Vázquez, colexiado nº 2233 do Coeticor, quen acredita a súa habilitación e competencia mediante declaración responsable da data indicada, resultan os seguintes:</p>
    <p>Antecedentes de feito.</p>
    <p>Primeiro. O proxecto, que ten un orzamento de 38.507,07 €, recolle a execución das instalacións que teñen as características técnicas que se detallan a continuación:</p>
    <p>Nova LMT, a 20 kV, de 282 m de lonxitude en condutor tipo LA-56 de acometida a CT proxectado, con retensamento de condutor existente LA-30 no cantón entre apoios números 68-B-43-14 e 68-B-43-17 (302 m). A instalación ten a súa orixe na LMT CNO807, apoio número 68-B-43-15, que pasa de HV a C A-AL 14/2000-H35-CA/C e a seu fin en apoio número 3, C-FL-12/2000-H35-CAIII.</p>
    <p>CT-Faquín en intemperie, sobre o citado apoio número 3, en coordenadas UTM ETRS89 H29 X 581.173/Y 4.698.474. Illamento aceite mineral.</p>
    <p>Segundo. A petición someteuse a información pública por resolución desta xefatura territorial do 7 de abril de 2021, que foi publicada no DOG do 29.4.2021, no BOP de Ourense do 3.5.2021, no xornal <em>La Región</em> desta capital do 14.4.2021, no taboleiro de anuncios do concello afectado, e nesta xefatura territorial, en aplicación dos artigos 125 e 144 do Real decreto 1955/2000, do 1 de decembro, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Para dar cumprimento ao artigo 44 da Lei 39/2015, do 1 de outubro, do procedemento administrativo común das administracións públicas, tamén se realizou o trámite de notificación a descoñecidos co correspondente anuncio que se inseriu no DOG do 26.5.2021 e no suplemento de notificacións do BOE con data do 11.6.2021.</p>
    <p>Terceiro. Dentro do prazo establecido foron presentadas alegacións por Patricia García Vázquez e tamén por Juan Bóveda Fernández, titulares de diversas parcelas tamén afectadas. Destas alegacións déuselle traslado á empresa solicitante.</p>
    <p>Fundamentos de dereito.</p>
    <p>Primeiro. Esta xefatura territorial é competente para resolver este expediente con fundamento no Estatuto de autonomía de Galicia, no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma Galega en materia de industria, enerxía e minas, no Decreto 230/2020, do 23 de decembro, polo que se establece a estrutura orgánica da Vicepresidencia Segunda e Consellería de Economía, Empresa e Innovación e no Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; e coa Lei 39/2015, do 1 de outubro, de procedemento administrativo común das administracións públicas.</p>
    <p>Segundo. Foron cumpridos os trámites ordenados na Lei 24/2013, do 26 de decembro, do sector eléctrico, no capítulo II, título VII, do citado Real decreto 1955/2000, e na Resolución da Consellería de Economía e Industria, do 19 de febreiro de 2014, pola que se aproba o procedemento de autorización administrativa de construción (DOG número 54, do 19 de marzo), así como na Lei 9/2021, do 25 de febreiro, de simplificación administrativa e de apoio á reactivación económica de Galicia (DOG número 39, do 26 de febreiro).</p>
    <p>Terceiro. Á vista das alegacións presentadas e da contestación a aquelas realizada polo promotor cómpre indicar que os erros de titularidade no predio nº 21 que aparece na relación de afectados, aos que se refiren dona Patricia García Fernández e tamén Juan Bóveda Fernández nas súas alegacións xa foron comunicados á empresa eléctrica para a súa corrección en trámites posteriores, considerando como titulares á citada Patricia e a seu irmán David. E en relación ás afeccións a considerar no citado predio cómpre sinalar que será no momento do «levantamento das actas previas á ocupación», trámite para o cal serán citados oportunamente os afectados, cando polo perito da Administración se comproben os actuais aproveitamentos e os demais datos de afección que han servir, xunto coas follas de aprezo que presenten as partes, para que o Xurado de Expropiación de Galicia adopte a resolución do correspondente prezo xusto.</p>
    <p>Cuarto. No expediente inclúese acta de comprobación sobre o terreo da traza da infraestrutura eléctrica, na que non se dá ningunha das limitacións á constitución de servidume de paso ás que se refire o artigo 161 do Real decreto 1955/2000.</p>
    <p>Esta xefatura territorial, de acordo co que antecede e no exercicio das competencias que ten atribuídas, resolve:</p>
    <p>1º. Declarar de utilidade pública, en concreto, o proxecto e conceder a autorización administrativa previa e a autorización administrativa de construción ás devanditas instalacións, cuxas características se axustarán en todas as súas partes ao proxecto antes sinalado e ás condicións técnicas e de seguridade establecidas nos regulamentos de aplicación e nos condicionados establecidos polos ministerios, organismos ou corporacións que constan no expediente. Esta autorización outórgase sen prexuízo das concesións e autorizacións que sexan necesarias, de acordo con outras disposicións que resulten aplicables, e en especial, as relativas á ordenación do territorio e ao ambiente.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>As instalacións executaranse en prazo non superior a un ano, contado a partir da data desta resolución.</p>
    <p>2º. Que polo representante da Administración, en cumprimento do disposto nos artigos 52 da Lei de expropiación forzosa, do 16 de decembro de 1954, e 149 do Real decreto 1955/2000, se dea comezo ao levantamento das actas previas á ocupación, nos días e horas que a cada interesado se lle notifique de xeito individual, daqueles predios que figuran no anexo da resolución de información pública do proxecto.</p>
    <p>Contra a presente resolución, que non é definitiva na vía administrativa, cabe interpor recurso de alzada ante o vicepresidente segundo e conselleiro de Economía, Empresa e Innovación no prazo dun mes, contado a partir do día seguinte ao da notificación ou publicación desta resolución, conforme o establecido no artigo 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Ourense, 10 de setembro de 2021</p>
    <footer><p>Pablo Fernández Vila<br>Xefe territorial de Ourense</p></footer>

