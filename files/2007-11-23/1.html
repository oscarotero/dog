---
date: '2007-11-23'
page: 18
number: 227
agency: CONSELLERÍA DE VIVENDA E SOLO
section: I. DISPOSICIÓNS XERAIS
title: >-
  Decreto 218/2007, do 8 de novembro, polo que se modifica o Decreto 505/2005,
  do 22 de setembro, polo que se establece a estrutura orgánica da Consellería
  de Vivenda e Solo.
range: Decreto
---
<p>Mediante o Decreto 505/2005, do 22 de setembro, aprobouse a estrutura orgánica da Consellería de Vivenda e Solo.</p>
<p>Non obstante, o desenvolvemento práctico das competencias e funcións atribuídas ás distintas unidades administrativas aconsellan introducir algunhas modificacións na devandita estrutura co fin de facer máis áxil e eficaz a xestión administrativa.</p>
<p>Así, retócanse algunhas funcións do servizo de contratación da Secretaría Xeral, e nas delegacións provinciais, os servizos xurídico-administrativos que dependían das áreas provinciais do Instituto Galego de Vivenda e Solo pasan a depender das delegacións provinciais para poder asistir tamén aos outros servizos destas.</p>
<p>En consecuencia, por proposta da conselleira de Vivenda e Solo, tras os informes favorables da Consellería de Presidencia, Administracións Públicas e Xustiza e da Consellería de Economía e Facenda, e logo de deliberación do Consello da Xunta de Galicia, na súa reunión do día oito de novembro de dous mil sete,</p>
<p>DISPOÑO:</p>
<p>Artigo único.-Modificación do Decreto 505/2005, do 22 de setembro, polo que se establece a estrutura orgánica da Consellería de Vivenda e Solo.</p>
<p>O Decreto 505/2005, do 22 de setembro, polo que se establece a estrutura orgánica da Consellería de Vivenda e Solo, queda modificado como segue:</p>
<p>Un.-No artigo 4º, o punto 4.2.2 queda redactado como segue:</p>
<p>«4.2.2. Servizo de Contratación, coas funcións de coordinación e seguimento da contratación da consellería e dos seus organismos autónomos, servindo de apoio ao órgano de contratación, elaborará os pregos de cláusulas, os expedientes de contratación, os documentos contables e vixiará e xestionará a súa execución, así mesmo, encargarase da preparación e execución dos convenios».</p>
<p>Dous.-O artigo 10º queda redactado como segue:</p>
<p>«Para o cumprimento dos seus cometidos a delegación provincial contará coas seguintes unidades con rango de servizo:</p>
<p>10.1. Secretaría provincial, baixo a autoridade e supervisión da persoa titular da delegación, correspóndelle o exercicio das funcións relativas á coordinación dos diferentes servizos da delegación provincial, réxime interior, a tramitación administrativa, xestión de persoal e información ao público. Estas mesmas funcións exerceranse dentro do ámbito da área provincial do IGVS. Ademais levará a cabo a elaboración do anteproxecto de orzamentos da delegación; a administración, control contable e xustificación dos créditos que se lle asignen, se é o caso; elaboración de estatísticas dos demais servizos da delegación provincial, sen prexuízo das competencias que de acordo coa Lei 9/1988, do 10 de xullo, modificada pola Lei 7/1993, do 24 de maio, de estatística de Galicia, lle corresponden ao Instituto Galego de Estatística; e, en xeral, prestarlle asesoramento e asistencia técnica e administrativa á persoa titular da delegación e substituílo nos casos de enfermidade, ausencia e vacante.</p>
<p>10.2. Servizo de Fomento e Calidade da Vivenda, ao que lle corresponden as funcións de tramitación das subvencións, se é o caso, mediante a oportuna desconcentración dos créditos, as autorizacións e cualificacións de vivendas con algún tipo de protección pública, os visados de contratos de vivenda de promoción privada e as funcións que en relación coas materias xestionadas pola Dirección Xeral de Fomento e Calidade da Vivenda lle sexan desconcentradas.</p>
<p>10.3. Servizo Xurídico Administrativo: este servizo desenvolverá as seguintes funcións:</p>
<p>Elaboración de informes e propostas sobre os recursos, reclamacións e solicitudes presentados ante calquera unidade da delegación provincial.</p>
<p>Tramitación e formulación de calquera procedemento que expresamente se lle encomende, en especial os sancionadores.</p>
<p>En xeral, as funcións de asesoramento e elaboración de informes de tipo xurídico que lle sexan encomendados.</p>
<p>Estas mesmas funcións exerceranse dentro do ámbito da área provincial do Instituto Galego de Vivenda e Solo.</p>
<p>10.4. A área provincial do IGVS integrarase na delegación provincial coas funcións e competencias que lle asigne o decreto de estrutura orgánica do Instituto Galego de Vivenda e Solo».</p>
<p>Disposición transitoria</p>
<p>Como consecuencia da modificación da estrutura orgánica que se establece neste decreto, modifícase a denominación e contido dos servizos existentes con anterioridade polo que se autoriza a conselleira de Vivenda e Solo, por proposta da secretaria xeral, para readscribir o persoal afectado a postos do mesmo nivel ou inferior, sempre que sexan postos de libre designación, sendo de aplicación o establecido no artigo 62.4º da Lei 4/1988, do 26 de maio, da función pública de Galicia.</p>
<p>Disposicións derradeiras</p>
<p>Primeira.-Facúltase a conselleira de Vivenda e Solo para ditar cantas disposicións sexan necesarias para o desenvolvemento e execución deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, oito de novembro de dous mil sete.</p>
<p>Emilio Pérez Touriño</p>
<p>Presidente</p>
<p>María Teresa Táboas Veleiro</p>
<p>Conselleira de Vivenda e Solo</p>

