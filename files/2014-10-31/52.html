---
date: '2014-10-31'
id: O143-271014-0001
page: 46129
number: 209
agency: Augas de Galicia
section: VI. Anuncios. a) Administración autonómica.
title: >-
  RESOLUCIÓN do 23 de outubro de 2014 pola que se somete a información pública o
  proxecto de execución da obra hidráulica de mellora dos bombeos de Esteiro e
  Sabuqueiro e de telexestión en Boiro (A Coruña).
range: Resolución
url: >-
  https://www.xunta.gal/dog/Publicados/2014/20141031/AnuncioO143-271014-0001_gl.html
---
<p>A obra correspondente ao proxecto de execución da obra hidráulica de mellora dos bombeos de Esteiro e Sabuqueiro e de telexestión, Boiro (A Coruña), de clave: OH.315.1029, é considerada de interese da Comunidade Autónoma, xa que está incluída no Plan hidrolóxico da Demarcación Hidrográfica de Galicia-Costa, aprobado polo Real decreto 1332/2012, do 14 de setembro.</p>
    <p>No proxecto defínense e valóranse as actuacións necesarias para renovar e mellorar a rede de saneamento de augas residuais de Boiro, que conta con catro elementos principais conectados en serie: tanque de Chouza, bombeo de Esteiro, bombeo de Sabuqueiro e estación depuradora de augas residuais de Cabo de Cruz.</p>
    <p>A actuación hidráulica cofinánciaa a Unión Europea a través do Fondo Europeo de Desenvolvemento Rexional (Feder) nun 80 %, no marco do programa operativo Feder Galicia 2007-2013, eixe 3: ambiente, contorno natural, recursos hídricos e prevención de riscos; tema prioritario ou medida 46: tratamento de augas residuais.</p>
    <p>Considerando o exposto, ao abeiro do previsto na Lei 9/2010, do 4 de novembro, de augas de Galicia, no Estatuto da entidade pública empresarial Augas de Galicia, aprobado polo Decreto 32/2012, do 12 de xaneiro, e segundo o disposto no artigo 12.c) do Decreto 59/2013, do 14 de marzo, polo que se desenvolve a Lei 9/2010, do 4 de novembro, de augas de Galicia, en materia de execución e explotación de infraestruturas hidráulicas, </p>
    <h2>RESOLVO:</h2>
    <p>Someter a información pública o proxecto de mellora dos bombeos de Esteiro e Sabuqueiro e de telexestión, Boiro (A Coruña), de clave: OH.315.1029, durante un prazo de trinta días, contados a partir do día seguinte ao da publicación deste anuncio no Diario Oficial de Galicia.</p>
    <p>Durante o prazo anteriormente sinalado, o documento técnico poderá consultarse nas dependencias de Augas de Galicia, sitas na rúa Doutor Maceira, nº 18, baixo, Santiago de Compostela (A Coruña), e na páxina web http://augasdegalicia.xunta.es e poderán dirixirse ao mesmo enderezo as alegacións ou consideracións que se consideren oportunas.</p>
    <p>O que se fai público para todos os efectos legais e regulamentarios de aplicación na materia e para o seu coñecemento xeral.</p>
    <p>Santiago de Compostela, 23 de outubro de 2014</p>
    <footer><p>Gonzalo Mosqueira Martínez<br>Director de Augas de Galicia</p></footer>

