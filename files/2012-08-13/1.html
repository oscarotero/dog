---
date: '2012-08-13'
id: C3B0-070812-0003
page: 32414
number: 154
agency: Presidencia da Xunta de Galicia
section: I. Disposicións xerais.
title: 'LEI 10/2012, do 3 de agosto, de modificación da estrutura do Valedor do Pobo.'
range: Lei
url: >-
  https://www.xunta.gal/dog/Publicados/2012/20120813/AnuncioC3B0-070812-0003_gl.html
---
<footer><p>Exposición de motivos</p></footer>
    <p>O Valedor do Pobo é unha institución prevista no artigo 14 do Estatuto de autonomía de Galicia. A súa función estatutaria concretouse na Lei 6/1984, do 5 de xuño, do Valedor do Pobo, que lle atribuíu a defensa dos dereitos fundamentais e das liberdades públicas recoñecidos na Constitución e a tutela dos dereitos individuais e colectivos emanados do Estatuto de autonomía. Tamén desenvolve as demais funcións que a lei lle atribúe, entre as que destaca a garantía do sometemento das administracións galegas á lei e ao dereito. Para tales efectos, o Valedor do Pobo supervisa a actividade das administracións por iniciativa propia (de oficio) e a través das queixas da cidadanía, promovendo desa forma unha mediación que posibilite, de ser o caso, a solución rápida dos problemas que afectan a cidadanía na súa relación coas administracións.</p>
    <p>Tanto a previsión estatutaria do Valedor do Pobo coma o seu labor convérteno nun elemento relevante da estrutura institucional da Comunidade Autónoma. E o desenvolvemento adecuado das súas funcións sérvelle á cidadanía como un instrumento útil, rápido e gratuíto á hora de facer efectivos os seus dereitos dun xeito alternativo ás canles ordinarias.</p>
    <p>As funcións atribuídas ao Valedor do Pobo deben realizarse de forma eficaz, pero tamén eficiente. Por iso, cómpre, garantíndolle os medios persoais e materiais precisos para o desenvolvemento do seu labor, dotalo dos mecanismos legais que lle permitirán funcionar con maior eficacia e eficiencia, para o que esta norma simplifica a súa estrutura de altos cargos, e dálle un impulso á promoción das comunicacións telemáticas e ao afianzamento dun procedemento caracterizado pola simplicidade e a rapidez.</p>
    <p>Esta lei contén tamén unha previsión transitoria que permite a continuidade institucional mentres non se leve a cabo a renovación do titular prevista na Lei 6/1984, do 5 de xuño, de tal maneira que sexan as previsións desta norma as que permitan cubrir o período interino.</p>
    <p>Por todo o exposto o Parlamento de Galicia aprobou e eu, de conformidade co artigo 13º.2 do Estatuto de Galicia e co artigo 24º da Lei 1/1983, do 22 de febreiro, reguladora da Xunta e da súa Presidencia, promulgo en nome de El-Rei a Lei de modificación da estrutura do Valedor do Pobo.</p>
    <p>Artigo 1. <em>Modificación da Lei 6/1984, do 5 de xuño, do Valedor do Pobo</em></p>
    <p>A Lei 6/1984, do 5 de xuño, do Valedor do Pobo, queda modificada como segue a continuación:</p>
    <p>Un. Os puntos 1, 2 e 4 do artigo 5 quedan redactados do seguinte xeito:</p>
    <p>«1.6ª) Pola perda da condición política de galego ou galega.»</p>
    <p>«2. O presidente do Parlamento declarará a vacante no cargo nos supostos de morte, renuncia, expiración do prazo do mandato ou perda da condición política de galego. Nos outros casos, decidirá o Pleno do Parlamento pola maioría establecida das tres quintas partes dos membros do Parlamento, mediante debate e logo de audiencia do interesado.»</p>
    <p>«4. Nos demais supostos, a Comisión de Peticións poderá acordar por maioría simple, en tanto non se cubra a vacante, o desempeño das funcións do valedor do pobo polo seu adxunto, interinamente.»</p>
    <p>Dous. O artigo 8 queda redactado do seguinte xeito:</p>
    <p>«Artigo 8</p>
    <p>O valedor do pobo estará auxiliado por un adxunto, en quen poderá delegar as súas funcións e que o substituirá no exercicio destas.»</p>
    <p>Tres. O artigo 9 queda redactado do seguinte xeito:</p>
    <p>«Artigo 9</p>
    <p>1. A Comisión de Peticións propoñeralle ao valedor do pobo o nomeamento do adxunto. O nomeamento e o cesamento deste correspóndenlle ao valedor do pobo. </p>
    <p>2. O nomeamento e o cesamento do adxunto serán publicados no <em>Diario Oficial de Galicia</em>.</p>
    <p>3. O adxunto deberá reunir as condicións establecidas no artigo 3.1, gozará durante o exercicio das súas funcións de todas as prerrogativas e garantías recoñecidas no artigo 6 e estará sometido ao réxime de incompatibilidades preceptuado no artigo 7 desta lei.»</p>
    <p>Catro. O artigo 10.2 queda redactado do seguinte xeito:</p>
    <p>«2. O cadro de persoal será aprobado pola Mesa do Parlamento por proposta do valedor do pobo. Dentro do devandito cadro, o valedor do pobo poderá designar catro asesores, sempre que sexa posible dentro dos límites orzamentarios.</p>
    <p>O persoal restante deberá reunir a condición previa de funcionario de calquera das administracións públicas e poderá ser adscrito á súa oficina por libre designación ou por concurso público segundo a relación de postos de traballo.»</p>
    <p>Cinco. O artigo 11 queda redactado do seguinte xeito:</p>
    <p>«Artigo 11</p>
    <p>O adxunto e os asesores adscritos á oficina do Valedor do Pobo cesarán automaticamente no momento da toma de posesión dun novo valedor do pobo nomeado polo Parlamento.»</p>
    <p>Seis. O punto 2 do artigo 12 queda redactado do seguinte xeito:</p>
    <p>«2. A autorización dos gastos e a ordenación dos pagamentos corresponderanlle ao valedor do pobo, quen poderá delegalas no adxunto, e os réximes de contabilidade, intervención, contratación e adquisición de bens e dereitos serán os que rexan no Parlamento de Galicia.»</p>
    <p>Sete. Engádeselle un novo punto 4 ao artigo 16, co seguinte texto:</p>
    <p>«4. O Valedor do Pobo, para acelerar as comunicacións coas persoas interesadas e as administracións, utilizará sempre que sexa posible as comunicacións por vía telemática.»</p>
    <p>Oito. O punto 1 do artigo 18 queda redactado do seguinte xeito:</p>
    <p>«1. Toda queixa dirixida ao Valedor do Pobo poderá ser formulada oralmente ou por escrito, onde conste a identificación e o enderezo postal ou telemático do peticionario e se relate o feito que a motiva. As queixas orais só se poderán presentar na oficina da institución e deberán ser transcritas e asinadas pola persoa interesada. As queixas, que deberán ir subscritas, tramitaranse de xeito confidencial de o interesado o solicitar.»</p>
    <p>Nove. O artigo 19 queda redactado do seguinte xeito:</p>
    <p>«Artigo 19</p>
    <p>O Valedor do Pobo tramitará ou rexeitará as queixas recibidas. Só poderá rexeitar as queixas recibidas polos motivos establecidos nesta lei, e farao sempre mediante escrito motivado, no que se poderá informar a persoa interesada do máis oportuno en dereito á súa actuación.»</p>
    <p>Dez. O punto primeiro do artigo 22 queda redactado do seguinte xeito:</p>
    <p>«1. Admitida a trámite unha queixa, o Valedor do Pobo promoverá a oportuna investigación sumaria e informal. En todo caso, informará o organismo ou a dependencia administrativa do contido substancial da solicitude, reunindo cantos datos coide pertinentes, que terán que serlle remitidos no prazo de quince días, a non ser que a complexidade do asunto aconselle, ao seu criterio, prorrogar o prazo por un mes.»</p>
    <p>Once. O artigo 23 queda redactado do seguinte xeito:</p>
    <p>«Artigo 23</p>
    <p>No exercicio das súas funcións, o valedor do pobo, o seu adxunto ou a persoa en que delegue poderán comparecer en calquera centro ou dependencia da administración pública da Comunidade Autónoma galega, dos seus entes e empresas públicas dependentes desta ou afectos a un servizo público, para a comprobación de datos, realización de entrevistas persoais, estudo de expedientes e documentos relacionados co motivo da súa actuación sen que se lle poida negar o exame da documentación interesada, excepto nos casos taxativamente establecidos pola lei.»</p>
    <p>Doce. O artigo 27 queda redactado do seguinte xeito:</p>
    <p>«Artigo 27</p>
    <p>Se as autoridades, os funcionarios ou os axentes dificultaren ou entorpeceren a actuación do valedor do pobo, do seu adxunto ou delegados, aquel dará conta ao superior xerárquico e, se for o caso, ao Ministerio Fiscal para o exercicio das accións que poidan proceder, e recollerá tales actitudes nos seus informes ao Parlamento de Galicia.»</p>
    <p>Trece. Engadir un novo parágrafo ao final do artigo 34, redactado do seguinte xeito:</p>
    <p>«En todo caso, transcorridos tres meses desde a admisión a trámite dunha queixa, o Valedor do Pobo deberá informar a quen a formulase do seu estado.»</p>
    <p>Catorce. Engadir unha disposición adicional bis, redactada do seguinte xeito:</p>
    <p>«Disposición adicional bis</p>
    <p>O Valedor do Pobo garantirá a posibilidade de presentar e tramitar por medios telemáticos as queixas, as solicitudes, as consultas e as comunicacións.»</p>
    <p>Quince. Engadir unha disposición adicional ter, co seguinte contido:</p>
    <p>«Disposición adicional ter</p>
    <p>As referencias que se conteñen nesta lei á figura do valedor do pobo e do seu adxunto deberán entenderse referidas ao valedor ou á valedora do pobo e ao adxunto ou á adxunta.»</p>
    <p>Artigo 2. <em>Modificación da Lei 8/1985, do 13 de agosto, de eleccións ao Parlamento de Galicia</em></p>
    <p>A Lei 8/1985, do 13 de agosto, de eleccións ao Parlamento de Galicia, queda modificada como segue a continuación:</p>
    <p>Modifícase a alínea b) do punto 2 do artigo 4, que queda redactada do seguinte xeito:</p>
    <p>«b) O valedor do pobo e o seu adxunto.»</p>
    <p>Artigo 3. <em>Modificación da Lei 3/2011, do 30 de xuño, de apoio á familia e á convivencia de Galicia</em></p>
    <p>A Lei 3/2011, do 30 de xuño, de apoio á familia e á convivencia de Galicia, queda modificada como segue a continuación:</p>
    <p>Modifícase o artigo 44, que queda redactado do seguinte xeito:</p>
    <p>«Artigo 44. <em>Defensa dos dereitos da infancia e da adolescencia</em></p>
    <p>As persoas menores de idade para a defensa dos seus dereitos poderán, persoalmente ou a través de quen as represente legalmente: </p>
    <p>a) Dirixirse a calquera administración pública en demanda da protección que precisen e solicitar da que resulte competente os recursos sociais dispoñibles. </p>
    <p>b) Poñer en coñecemento do Ministerio Fiscal todas aquelas situacións e actuacións que atenten contra os seus dereitos e contra a súa integridade física e moral. </p>
    <p>c) Presentar queixas perante o Valedor do Pobo, quen, para a defensa dos dereitos referidos, poderá asignar, baixo a súa supervisión, a competencia ao seu adxunto.</p>
    <p>As autoridades ou os responsables en materia de menores facilitaranlle ao Valedor do Pobo toda a información que lles sexa requirida. </p>
    <p>Prestarase especial atención a:</p>
    <p>– Defender os dereitos das e dos menores a todos os niveis. </p>
    <p>– Velar polo respecto da lexislación vixente en materia de protección de menores. </p>
    <p>– Propoñer, a través do Valedor do Pobo, medidas susceptibles de melloraren a protección das e dos menores ou de perfeccionaren a aplicación das xa existentes. </p>
    <p>– Promover diante da sociedade galega a información sobre os dereitos referidos e sobre as medidas que é necesario tomar para a súa mellor atención e coidado.»</p>
    <p>Artigo 4. <em>Modificación da Lei 8/2008, do 10 de xullo, de saúde de Galicia</em></p>
    <p>A Lei 8/2008, do 10 de xullo, de saúde de Galicia, queda modificada como queda a continuación:</p>
    <p>Un.– O artigo 18 queda redactado do seguinte xeito:</p>
    <p>«Artigo 18. <em>Obxecto e natureza</em></p>
    <p>As atribucións do Valedor do Pobo en relación coa Administración sanitaria serán exercidas polo seu titular ou en caso de delegación a través do seu adxunto ou adxunta, que terá a consideración de valedor ou valedora do paciente e terá atribuída a defensa e a promoción dos dereitos e intereses dos usuarios e das usuarias do Sistema Público de Saúde de Galicia, baixo a supervisión do valedor do pobo.»</p>
    <p>Dous. O artigo 19 queda redactado do seguinte xeito:</p>
    <p>«Artigo 19. <em>Ámbito de actuación</em></p>
    <p>As actuacións do valedor do pobo ou do seu adxunto como valedor ou valedora do paciente terán como ámbito o territorio da Comunidade Autónoma de Galicia. </p>
    <p>Tendo en conta o peso da emigración na nosa comunidade autónoma, o ámbito de actuación do valedor ou da valedora do paciente comprenderá tamén aqueles centros sanitarios e institucións que teñan unha relación contractual ou de convenio coa Xunta de Galicia, aínda que se atopen fóra da comunidade.» </p>
    <p>Tres. O artigo 20 queda redactado do seguinte xeito:</p>
    <p>«Artigo 20. <em>Actuacións</em></p>
    <p>1. No exercicio das súas atribucións, o valedor do pobo, directamente ou a través do seu adxunto, poderá iniciar e proseguir de oficio, ou por pedimento de parte, calquera investigación que conduza ao esclarecemento dos actos e das resolucións da administración relacionados cos servizos sanitarios e sociosanitarios. </p>
    <p>2. Poderá dirixir suxestións ou reclamacións, nese aspecto, á oficina do Valedor do Pobo, directamente ou a través do seu adxunto, toda persoa natural ou xurídica que invoque un interese lexítimo en relación con situacións de lesión dos dereitos dos pacientes recoñecidos nesta lei. </p>
    <p>3. Exclúese do disposto na alínea anterior a autoridade administrativa en asuntos da súa competencia, agás cando exerza como responsable directo dunha persoa menor de idade ou incapacitada legalmente na súa condición de usuaria.» </p>
    <p>Catro. O artigo 21 queda redactado do seguinte xeito:</p>
    <p>«Artigo 21. Facultades </p>
    <p>O valedor ou a valedora do pobo, ben directamente ou ben a través do seu adxunto, terá acceso directo a calquera centro sanitario ou de carácter administrativo da Comunidade Autónoma e, con suxeición á normativa de protección de datos, a calquera dos seus arquivos e rexistros.»</p>
    <p>Disposición derradeira primeira</p>
    <p>Nun prazo de tres meses desde a entrada en vigor desta norma o Valedor do Pobo remitiralle ao Parlamento un proxecto de reforma do seu regulamento adaptado a esta reforma, para a súa tramitación de acordo co previsto nas Normas para a tramitación do Proxecto de regulamento de organización e funcionamento do Valedor do Pobo, aprobadas pola Mesa do Parlamento na súa reunión do 10 de marzo de 1993.</p>
    <p>Disposición derradeira segunda</p>
    <p>Esta lei entrará en vigor ao día seguinte da toma de posesión do seu cargo dun valedor do pobo titular.</p>
    <p>Santiago de Compostela, tres de agosto de dous mil doce</p>
    <footer><p>Alberto Núñez Feijóo<br>Presidente</p></footer>

