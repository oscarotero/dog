---
date: '1998-01-27'
id: '9796'
page: 695
number: 17
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 13 de xaneiro de 1998 pola que se fai pública a resolución definitiva
  da convocatoria de axudas con cargo ó fondo de investigación de Galicia sobre
  drogodependencias para 1997.
range: Orde
url: 'https://www.xunta.gal/dog/Publicados/1998/19980127/Anuncio9796_gl.html'
---
<p>Mediante a Orde do 24 de abril de 1997 (DOG nº 97, do 22 de maio), a Consellería de Sanidade e Servicios Sociais creaba o Fondo de Investigación de Galicia sobre Drogodependencias (en adiante Figad) e establecía as normas reguladoras das convocatorias que, anualmente, se prevén establecer de axudas económicas para financiar proxectos de investigación científica no eido das drogodependencias.</p>
<p>Atendendo á súa disposición transitoria primeira, a Orde do 24 de abril de 1997 establecía, para o ano 1997, a primeira convocatoria de axudas económicas con cargo ó Figad.</p>
<p>En cumprimento dos apartados terceiro e cuarto do artigo 10 da mencionada orde, o pasado 19 de novembro publicouse no Diario Oficial de Galicia a Resolución do 4 de novembro de 1997 pola que se facía pública a resolución provisional da convocatoria de axudas con cargo ó Figad para 1997, e se cumpría co pertinente trámite de establecer un prazo de reclamacións dos interesados contra a dita resolución provisional.</p>
<p>Resolto este último trámite de reclamacións, cómpre agora darlle cumprimento ó disposto polo artigo 10.5º da Orde do 24 de abril de 1997 e, de acordo co mencionado anteriormente, facer pública unha resolución definitiva desta convocatoria.</p>
<p>Na súa virtude, esta consellería,</p>
<p>DISPÓN:</p>
<p>Primeiro.-Facer pública a resolución definitiva da convocatoria, para 1997, de axudas económicas con cargo ó Fondo de Investigación de Galicia sobre Drogodependencias (Figad), de conformidade co artigo 10.5º da Orde do 24 de abril de 1997.</p>
<p>Segundo.-Unha vez resolto o trámite de reclamacións á resolución provisional publicada mediante Resolución do 4 de novembro do presente ano, tendo en conta o resultado deste, e de acordo coa valoración feita polo xurado avaliador destas axudas, resólvese declarar deserta a convocatoria para 1997 ó quedaren desestimadas tódalas solicitudes presentadas.</p>
<p>Terceiro.-Contra a presente resolución, que pon fin á vía administrativa, de acordo cos artigos 109 d) da Lei 30/1992 do 26 de novembro, de réxime xurídico das administracións públicas e do procedemento administrativo común e 10.5º da Orde de 24 de abril de 1997, pódese interpor recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia de acordo co disposto no artigo 74 da Lei de demarcación e planta xudicial, no prazo de dous meses contados a partir da data da publicación desta resolución no Diario Oficial de Galicia, segundo o artigo 58 da Lei de xurisdicción contencioso-administrativa do 27 de decembro de 1956 ou exercer calquera outro que se considere pertinente.</p>
<p>Santiago de Compostela, 13 de xaneiro de 1998.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>10395</p>

