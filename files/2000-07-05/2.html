---
date: '2000-07-05'
id: D6E6
page: 10
number: 130
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 178/2000, do 22 de xuño, polo que se modifica o Decreto 305/1997, do
  23 de outubro, polo que se regula a hemodoazón e hemoterapia na Comunidade
  Autónoma de Galicia.
range: Decreto
url: 'https://www.xunta.gal/dog/Publicados/2000/20000705/AnuncioD6E6_gl.html'
---
<p>O Real decreto 1945/1985, do 9 de outubro, regula a hemodoazón e os bancos de sangue. No seu artigo 2 establece que a obtención, preparación e conservación, almacenamento, distribución, tráfico e subministración do sangue humano e os seus compoñentes están suxeitos ó control e dirección das administracións públicas.</p>
<p>Segundo esta normativa, tendo en conta as competencias atribuídas no ámbito sanitario á Comunidade Autónoma de Galicia polo artigo 33.1º do Estatuto de autonomía de Galicia, e considerando que a utilización terapéutica do sangue como ben escaso debe ser tutelada polos poderes públicos, dictouse o Decreto 305/1997, do 23 de outubro, polo que se regula a hemodoazón e hemoterapia na Comunidade Autónoma de Galicia, co fin de lograr unha organización hemoterápica eficiente.</p>
<p>Sen embargo, as crecentes necesidades de sangue e hemoderivados en Galicia, as modificacións técnicas das programacións de intervencións cirúrxicas nos hospitais e os problemas puntuais no abastecemento de sangue e derivados que pode sufri-lo Centro de Transfusión de Galicia obrigan á creación dunha unidade de coordinación que harmonice e prevexa situacións de incremento de demanda ou escaseza de subministración.</p>
<p>En virtude do exposto, por proposta do conselleiro de Sanidade e Servicios Sociais, de conformidade co establecido no artigo 33.4º da Lei 1/1983, do 22 de febreiro, reguladora da Xunta de Galicia e o seu presidente, modificada pola Lei 11/1988, do 20 de outubro e logo de deliberación do Consello da Xunta de Galicia na súa reunión do día vintedous de xuño de dous mil,</p>
<p>DISPOÑO:</p>
<p>Artigo único.-Engádese o artigo 5º bis ó Decreto 305/1997, do 23 de outubro, polo que se regula a hemodoazón e hemoterapia na Comunidade Autónoma de Galicia, que queda redactado como segue:</p>
<p>Artigo 5º. Bis.-Comisión de Planificación Transfusional.</p>
<p>1. Créase a Comisión de Planificación Transfusional dependente do Servicio Galego de Saúde, como órgano colexiado encargado do superior control e coordinación do abastecemento de sangue na Comunidade Autónoma de Galicia.</p>
<p>2. A Comisión de Planificación Transfusional terá a seguinte composición:</p>
<p>-Un representante da División de Asistencia Sanitaria do Sergas, que actuará como presidente.</p>
<p>-Un representante de cada un dos comités de transfusión de cada hospital do Sergas.</p>
<p>-Un representante do Centro de Transfusión de Galicia.</p>
<p>3. A Comisión de Planificación Transfusional terá as seguintes funcións:</p>
<p>a) Consensua-los depósitos mínimos de unidades de sangue e derivados que deben te-los hospitais para a realización da actividade habitual e extraordinaria.</p>
<p>b) Establece-las normas de declaración de stock.</p>
<p>c) Establece-los circuítos de solicitude de unidades de sangue e derivados tanto programado como urxente, desde o hospital ó Centro de Transfusión de Galicia.</p>
<p>4. A Comisión de Planificación Transfusional reunirase como mínimo unha vez ó trimestre.</p>
<p>5. Os informes ou acordos que se fagan nestas reunións deberanse facer constar na acta da reunión.</p>
<p>6. Unha vez constituído, o comité deberá elabora-lo seu regulamento de réxime interno.</p>
<p>Disposición derradeira</p>
<p>Esta disposición entrará en vigor o día seguinte ó da súa publicación no DOG.</p>
<p>Santiago de Compostela, vintedous de xuño de dous mil.</p>
<p>Manuel Fraga Iribarne</p>
<p>Presidente</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

