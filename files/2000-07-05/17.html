---
date: '2000-07-05'
id: D72A
page: 10
number: 130
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 29 de xuño de 2000 pola que se convoca un Curso de verán sobre a
  nova Lei de estranxeiría.
range: Resolución
url: 'https://www.xunta.gal/dog/Publicados/2000/20000705/AnuncioD72A_gl.html'
---
<p>Dentro do Plan de actividades da Escola Galega de Administración Pública para o 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócase un Curso de verán sobre a nova Lei de estranxeiría, convocatoria que se desenvolverá conforme as seguintes bases:</p>
<p>Primeira.-Presentación e obxectivos.</p>
<p>O nomadismo e a transhumancia están na raíz da natureza humana, por ser esas mobilidades un instrumento para a satisfacción das súas necesidades. As migracións individuais, por grupos e incluso de pobos enteiros, foron fenómeno habitual na historia e sono hoxe nun mundo máis complexo, onde os desequilibrios económicos e sociais fan que se poida falar dun terceiro mundo que olla o primeiro (a sociedade opulenta) como a terra prometida e agarda encontrar nel remedio ás súas carencias e, incluso, á súa fame. Eses inmigrantes que nos chegan, fomos nós noutros días. Ese inmigrante que chega á nosa casa, puidémolo ser nós. Ante unha realidade ineludible, que pode ser dramática e ata tráxica, a nosa técnica debe consistir en arrefriarmos este tema quente e distanciármonos intelectualmente para estudialo. Trátase, pois, a través deste curso de analizarmos este fenómeno entre todos e desde tódalas súas perspectivas, especialmente na súa dimensión humana coas súas consecuencias sociolóxicas e </p>
<p>o seu réxime xurídico. Hai que facer un esforzo para a construcción do outro, do estraño ou estranxeiro co propósito de convertelo en próximo, en próximo. A recente Lei orgánica 4/2000, do 11 de xaneiro, vai servir de trama e urdimento para este propósito. Como orzamento ou premisa, para unha primeira</p>
<p>delimitación, hai que distingui-lo refuxiado ou asilado e o inmigrante, así como o estranxeiro e o cidadán da Unión Europea. A partir desta presentación, serán obxecto de análise a entrada no territorio nacional e o réxime de visados, os permisos de traballo e de residencia, o dereito do traballador ás prestacións sociais do inmigrante e dos seus familiares, sen esquece-lo ámbito penal e cunha exposición completa, pero á vez práctica dos procedementos administrativos e da tutela xudicial.</p>
<p>Segunda.-Contido.</p>
<p>Trataranse estes temas:</p>
<p>-O fenómeno da inmigración en España.</p>
<p>-Conservación e perda da nacionalidade española (no suposto de emigración). A estranxeiría privilexiada e o tránsito da condición de estranxeiro á de nacional (na perspectiva da inmigración).</p>
<p>-A adquisición da nacionalidade. Os problemas de dereito internacional privado. O estranxeiro e o cidadán da Unión Europea.</p>
<p>-Características xerais da Lei orgánica 4/2000, do 11 de xaneiro, sobre dereitos e liberdades dos estranxeiros en España e a súa integración social.</p>
<p>-Os procedementos administrativos. Entrada e saída do territorio nacional. O réxime de visados. Permisos de traballo e de residencia.</p>
<p>-O dereito ó traballo do estranxeiro. O traballador estranxeiro. Capacidade contractual e permisos de traballo. As condicións de traballo dos estranxeiros. A Seguridade Social e as demás prestacións sociais (ensino) do estranxeiro e das súas familias.</p>
<p>-Infraccións administrativas e sancións en materia de estranxeiría. A regularización da situación. A expulsión.</p>
<p>-O marco penal da inmigración. O tráfico ilegal de traballadores. Os delictos cometidos neste ámbito. A protección penal do estranxeiro. O estranxeiro no proceso penal.</p>
<p>-O estranxeiro e a tutela xudicial efectiva. O control xudicial da actividade administrativa nesta materia. As medidas cautelares.</p>
<p>-A emigración como fenómeno humano, sociolóxico e xurídico. A construcción constitucional do outro. Xenofobia e discriminación. O estranxeiro.</p>
<p>Terceira.-Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>Cuarta.-Desenvolvemento.</p>
<p>-Horario: mañá e tarde.</p>
<p>-Lugar e datas: o curso convocado desenvolverase no salón Truel do Hotel Marina Sada (Sada, A Coruña), os días 27 e 28 de xullo de 2000.</p>
<p>Quinta.-Inscrición.</p>
<p>-Prazo: remata o luns, día 24 de xullo de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Adminis</p>
<p>tración Pública, Polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando por teléfono, o día 26 de xullo, de 10 h a 14.45 h, ós seguintes números: 981 54 62 39/44 ou 981 54 60 40.</p>
<p>Sexta.-Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento do curso, así como a de cancelalo, se o escaso número de solicitudes non xustificase a súa realización.</p>
<p>Sétima.-Certificación de asistencia.</p>
<p>Entregaráselles, ó remate deste curso, a aquelas persoas inscritas que concorresen asiduamente a el, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 29 de xuño de 2000.</p>
<p>Domingo Bello Janeiro</p>
<p>Director da Escola Galega de Administración Pública</p>

