---
date: '2021-10-20'
id: L109-141021-0001
page: 51203
number: 202
agency: Concello de Betanzos
section: VI. Anuncios. b) Administración local.
title: >-
  ANUNCIO de aprobación inicial do Plan xeral de ordenación municipal de
  Betanzos (expediente 2018/X999/000210).
range: Anuncio
url: >-
  https://www.xunta.gal/dog/Publicados/2021/20211020/AnuncioL109-141021-0001_gl.html
---
<p>Acordo do Pleno do Concello de Betanzos polo que se aproba inicialmente o Plan xeral de ordenación municipal.</p>
    <p>Aprobado inicialmente polo Acordo do Pleno do 15 de setembro de 2021 o Plan xeral de ordenación municipal do concello de Betanzos xunto co estudo ambiental estratéxico, de conformidade co artigo 60.6 da Lei 2/2016, do 10 de febreiro, do solo de Galicia, sométese a información pública polo prazo de dous meses contados desde o día seguinte ao de publicación do presente anuncio no <em>Diario Oficial de Galicia.</em></p>
    <p>Durante o dito prazo poderá ser examinado por calquera interesado nas dependencias municipais, para que se formulen as alegacións que se consideren pertinentes.</p>
    <p>Así mesmo, estará á disposición na sede electrónica deste Concello:<br>https://sede.betanzos.gal</p>
    <p>O presente anuncio servirá de notificación aos interesados, no caso de que non poida efectuarse a notificación persoal do outorgamento do trámite de audiencia.</p>
    <p>Así mesmo, suspéndese o outorgamento das seguintes licenzas nas áreas afectadas polo Plan xeral de ordenación municipal e cuxas novas determinacións supoñan modificación do réxime urbanístico vixente, que son as seguintes:</p>
    <p>Conforme o establecido no artigo 47.2 da LSG, o acordo de aprobación inicial do PXOM determina, por si só, a suspensión do procedemento de outorgamento de licenzas naqueles ámbitos do territorio en que as novas determinacións supoñan a modificación da ordenación urbanística vixente. Dado que as novas determinacións do Plan xeral implican a súa plena adaptación ao novo marco normativo derivado da LSG e á nova lexislación sectorial incidente, acórdase suspender o procedemento de outorgamento de licenzas de parcelación de terreos, edificación e demolición no conxunto do territorio do termo municipal de Betanzos. Non obstante, poderanse outorgar licenzas nos seguintes casos: </p>
    <p>1. En solo rústico, poderán outorgarse licenzas sempre que simultaneamente se cumpran as condicións do planeamento vixente e as do plan aprobado inicialmente, aplicando para o primeiro o establecido na disposición transitoria primeira 2.d) da LSG.</p>
    <p>2. No solo de núcleo rural, sempre que simultaneamente se cumpran as condicións do planeamento vixente e as do plan aprobado inicialmente, aplicando para o primeiro o establecido na disposición transitoria primeira 2.c) da LSG.</p>
    <p>3. No solo urbano, sempre que simultaneamente se cumpran as condicións do planeamento vixente e as do plan aprobado inicialmente, aplicando para o primeiro o establecido na disposición transitoria primeira 2.a) da LSG.</p>
    <p>4. No solo urbano remitido a ámbitos de ordenación que o Plan xeral incorpora á ordenación como planeamento subsistente conforme a disposición transitoria cuarta e disposición derradeira cuarta da súa normativa urbanística, sempre que se cumpran as determinacións establecidas no seu planeamento coas súas modificacións.</p>
    <p>5. Nos ámbitos de planeamento urbanístico de desenvolvemento que o Plan xeral aprobado inicialmente incorpora á ordenación como planeamento subsistente conforme a disposición transitoria segunda, disposición transitoria terceira e disposición derradeira terceira da súa normativa urbanística, sempre que se cumpran as determinacións establecidas no seu planeamento coas súas modificacións.</p>
    <p>6. Igualmente, poderán outorgarse licenzas que teñan por obxecto a realización de obras de conservación e as necesarias para o mantemento do uso previsto, así como aquelas para obras de reforma, consolidación ou ampliación, rehabilitación e as de dotación de funcionalidade, seguridade, salubridade e habitabilidade segundo a normativa vixente, cumprindo en calquera caso as condicións establecidas nas normas subsidiarias vixentes e no plan aprobado inicialmente. A suspensión de licenzas terá unha duración máxima de dous anos contado desde a devandita aprobación inicial e, en calquera caso, extinguirase coa aprobación definitiva do planeamento. </p>
    <p>A duración da suspensión é de dous anos.</p>
    <p>Betanzos, 7 de outubro de 2021</p>
    <footer><p>María Barral Varela<br>Alcaldesa</p></footer>

