---
date: '2018-04-20'
id: C141-110418-0001
page: 21603
number: 77
agency: Portos de Galicia
section: VI. Anuncios. a) Administración autonómica.
title: >-
  CÉDULA do 6 de abril de 2018 pola que se notifica resolución de procedemento
  de desafiuzamento administrativo de parcela do porto de Burela destinada a
  depósito de materiais e ferramentas.
range: Cédula
url: >-
  https://www.xunta.gal/dog/Publicados/2018/20180420/AnuncioC141-110418-0001_gl.html
---
<p>De conformidade co disposto nos artigos 44 e 46 da Lei 39/2015, do procedemento administrativo común das administracións públicas, notifícase a Lurildecons, S.L.U., mediante a publicación no <em>Boletín Oficial del Estado</em>, resolución de desafiuzamento administrativo de parcela de 241,00 m2 que ocupa no porto de Burela, por non ser posible a notificación a través do servizo de Correos no último domicilio coñecido.</p>
    <p>Segundo informe da Xefatura da Zona Norte, a autorización de ocupación temporal atópase extinguida e a mercantil ten débedas pendentes con Portos de Galicia en concepto de taxas portuarias, o que fai imposible outorgar unha nova autorización.</p>
    <p>Por non ser posible a notificación a través do servizo de correos, no <em>Boletín Oficial del Estado</em> número 44, do 19 de febreiro de 2018, publícase cédula pola que se notifica requirimento previo ao desafiuzamento que outorgaba un prazo máximo de 10 días hábiles para proceder ao desaloxo voluntario, sen que o dito requirimento fose obxecto de cumprimento e sen que exista tampouco constancia da formulación de alegacións polo interesado.</p>
    <p>O presente acto administrativo que emite a Presidencia do Consello de Administración da entidade pública Portos de Galicia, de acordo coas competencias previstas no artigo 114 da Lei 5/2011, do patrimonio da Comunidade Autónoma de Galicia, emítese en aplicación do artigo 113 desa lei, do artigo 103 do Real decreto lexislativo 2/2011, do 5 de setembro, que aproba o texto refundido da Lei de portos do Estado e da mariña mercante, e do artigo 31 do Decreto 227/1995, que aproba o Regulamento da entidade pública Portos de Galicia.</p>
    <p>A parcela deberá ser abandonada nun prazo máximo de dez (10) días contados desde a publicación da presente cédula no <em>Boletín Oficial del Estado</em>, o que se formalizará coa entrega das chaves do peche exterior ao persoal de Portos de Galicia.</p>
    <p>Así mesmo, este anuncio publicarase no <em>Diario Oficial de Galicia</em>, ben que, a eficacia do acto notificado quedará supeditada á súa publicación no <em>Boletín Oficial del Estado</em>.</p>
    <p>Transcorrido o prazo máximo de 10 días para proceder ao desaloxo voluntario, por tratarse dunha autorización extinguida, e ao abeiro do establecido no artigo 100 do Real decreto lexislativo 2/2011, do 5 de setembro, que aproba o texto refundido da Lei de portos do Estado e da mariña mercante, Portos de Galicia procederá a suspender sen máis trámites a subministración de auga e de enerxía eléctrica.</p>
    <p>Ao abeiro do establecido nos artigos 103 do Real decreto lexislativo 2/2011, do 5 de setembro, que aproba o texto refundido da Lei de portos do Estado e da mariña mercante, e 125 da Lei 5/2011, do patrimonio da Comunidade Autónoma de Galicia, para a execución do desafiuzamento empregarase, de ser preciso, o auxilio das forzas e corpos da seguridade do Estado.</p>
    <p>Contra o presente acto administrativo non se admitirán accións interditais ou para a tutela sumaria da posesión das previstas na Lei de axuizamento civil.</p>
    <p>Contra a presente resolución, que esgota a vía administrativa e é executiva, poderase interpor recurso contencioso-administrativo nun prazo de dous meses contados desde o día seguinte ao da publicación desta cédula, perante, á escolla do interesado, o xulgado do contencioso-administrativo correspondente á circunscrición onde teña aquel o seu domicilio ou o xulgado do contencioso-administrativo que corresponda de Santiago de Compostela.</p>
    <p>Santiago de Compostela, 6 de abril de 2018</p>
    <footer><p>José Juan Durán Hermida<br>Presidente de Portos de Galicia</p></footer>

