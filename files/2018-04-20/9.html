---
date: '2018-04-20'
id: G0164-160418-0001
page: 21458
number: 77
agency: 'Consellería de Cultura, Educación e Ordenación Universitaria'
section: IV. Oposicións e concursos.
title: >-
  ORDE do 4 de abril de 2018 pola que se convoca concurso de méritos específico
  entre persoal funcionario de carreira e en prácticas do corpo de mestres para
  cubrir, en comisión de servizos, postos de escolarización ao alumnado de
  atención preferente.
range: Orde
url: >-
  https://www.xunta.gal/dog/Publicados/2018/20180420/AnuncioG0164-160418-0001_gl.html
---
<p>O Decreto 244/1999, do 29 de xullo, polo que se regula a cobertura de diversas prazas por persoal funcionario público docente que imparte ensinanzas de niveis non universitarios, prevé no seu artigo 3.2, que as prazas que nel se indican poderán ser cubertas mediante o correspondente concurso específico de méritos e polo prazo que se determine na convocatoria. As devanditas prazas deberán ser provistas a través dun concurso específico de méritos mediante nomeamento temporal con reserva do posto de traballo de orixe e polo tempo que se estableza na correspondente convocatoria que, en ningún caso, poderá exceder en máis de seis anos.</p>
    <p>A atención do alumnado con necesidades específicas de apoio educativo nos centros de escolarización preferente contemplados na disposición adicional quinta do Decreto 30/2007, do 15 de marzo, polo que se regula a admisión do alumnado en centros docentes sostidos con fondos públicos que imparten as ensinanzas reguladas na Lei orgánica 2/2006, do 3 de maio, de educación, debe efectuarse con profesorado con destino definitivo. Sen prexuízo do anterior, a escolarización do alumnado de atención preferente en centros ordinarios que, por non ser de escolarización preferente, non van contar con recursos humanos permanentes, aconsella unha certa permanencia do mestre ou mestra co alumnado de ser posible durante unha etapa educativa, evitando un cambio de docente cada curso académico. Posto que estas necesidades educativas teñen un carácter temporal e non poden cubrirse con carácter definitivo, procede a súa provisión en réxime de comisión de servizos, sen prexuízo de que este profesorado atenda outras posibles necesidades existentes no centro.</p>
    <p>Na súa virtude, a Consellería de Cultura, Educación e Ordenación Universitaria</p>
    <p>DISPÓN:</p>
    <p>Artigo 1. Obxecto</p>
    <p>Convocar concurso público de méritos específico entre persoal funcionario de carreira e persoal funcionario en prácticas do corpo de mestres, para adxudicar, en comisión de servizos, as prazas que figuran no anexo III desta orde.</p>
    <p>Artigo 2. Participantes e requisitos</p>
    <p>Poderá participar nesta convocatoria o persoal funcionario de carreira e en prácticas do corpo de mestres que se atope en situación de servizo activo na Comunidade Autónoma de Galicia no curso académico 2017/18 e que posúa a especialidade e, de ser o caso, o requisito específico que se requira para cada praza, así como o título de perfeccionamento en lingua galega ou do certificado de lingua galega (Celga 4) ou certificación ou validación equivalente.</p>
    <p>Artigo 3. Lugar e prazo de presentación</p>
    <p>O prazo de presentación de solicitudes será de diez días hábiles contados a partir do día seguinte ao da publicación desta orde no <em>Diario Oficial de Galicia</em>.</p>
    <p>As solicitudes cubriranse empregando o modelo que figura como anexo I e poderán presentarse no Rexistro Xeral da Xunta de Galicia ou por calquera os medios que establece o artigo 16.4 da Lei 39/2015, do 1 de outubro, do procedemento administrativo común das administracións públicas. No suposto de optar pola presentación da solicitude e demais documentación ante unha oficina de Correos, farase en sobre aberto.</p>
    <p>Logo de rematado o prazo de presentación de solicitudes, non se admitirá ningunha modificación nas peticións formuladas. </p>
    <p>Artigo 4. Solicitudes e documentación</p>
    <p>O persoal concursante presentará unha única solicitude en que poderá consignar ata un máximo de dez prazas e achegará debidamente compulsada a documentación xustificativa dos requisitos exixidos para a praza/s solicitada/s e a documentación xustificativa dos méritos que alegue segundo o baremo que figura como anexo II.</p>
    <p>Non terán que presentarse aqueles documentos xustificativos dos méritos alegados que xa figuren no seu expediente persoal na aplicación informática www.edu.xunta.es/datospersoais</p>
    <p>No caso de que o persoal participante posúa méritos que non consten no seu expediente ou que sexan incorrectos, deberá xerar unha nova instancia na aplicación www.edu.xunta.es/datospersoais que deberá presentar xunto coa solicitude de participación e unha copia compulsada dos méritos alegados.</p>
    <p>Artigo 5. Comisión de selección</p>
    <p>1. A selección do persoal aspirante será realizada por unha comisión, nomeada pola persoa titular da Dirección Xeral de Centros e Recursos Humanos, integrada polos seguintes membros:</p>
    <p>Presidencia: a persoa titular da Subdirección Xeral de Recursos Humanos ou persoa en quen delegue.</p>
    <p>Vogais: ata un máximo de tres vogais, elixidos/as entre persoal funcionario de carreira que ocupe postos de xefatura de servizo ou xefatura de sección da Consellería de Cultura, Educación e Ordenación Universitaria ou membros da inspección educativa, e un/unha vogal membro dos equipos de orientación específicos.</p>
    <p>Unha persoa funcionaria da Consellería de Cultura, Educación e Ordenación Universitaria, que actuará como secretario ou secretaria con voz e sen voto.</p>
    <p>Ademais poderá asistir á comisión unha persoa representante de cada organización sindical con presenza na mesa sectorial docente non universitaria, con voz e sen voto.</p>
    <p>2. Para a valoración dos puntos 1, 2, 3, 4.3 e 4.4 do baremo establecido no anexo II a comisión de selección poderá delegar esta función nunha subcomisión formada por persoal funcionario da Consellería de Cultura, Educación e Ordenación Universitaria. </p>
    <p>3. Os membros da comisión e, de ser o caso, da subcomisión, estarán suxeitos ás causas de abstención e recusación establecidas nos artigos 23 e 24 da Lei 40/2015, do 1 de outubro, de réxime xurídico do sector público, e terán dereito a percibir asistencias e axudas de custo por concorreren ás sesións, conforme o Decreto 144/2001, do 7 de xuño (DOG do 25), modificado polo Decreto 144/2008, de 26 de xuño (DOG do 18 de xullo), e polo Decreto 96/2011, do 5 de maio (DOG do 30 de maio) estando cualificadas na categoría primeira.</p>
    <p>Artigo 6. Resolución provisional e reclamacións</p>
    <p>Logo de realizada a valoración dos méritos, publicarase na páxina web www.edu.xunta.gal a resolución provisional do concurso de méritos específico xunto coa adxudicación das prazas, o baremo, a relación de persoas excluídas e a causa da súa exclusión. </p>
    <p>As persoas interesadas poderán formular renuncia e as reclamacións que consideren, no prazo de cinco días hábiles contados desde o seguinte ao da súa publicación na páxina web. As reclamacións entendéranse resoltas mediante a publicación da resolución definitiva.</p>
    <p>A renuncia á participación no concurso de méritos específico implica a renuncia a todas as peticións formuladas.</p>
    <p>Artigo 7. Resolución definitiva e recursos</p>
    <p>Será seleccionado o persoal participante que acade a maior puntuación para a praza que solicita segundo o baremo establecido no anexo II.</p>
    <p>No caso de producirse empates no total das puntuacións outorgadas, estes resolveranse atendendo sucesivamente e por esta orde á maior puntuación acadada nos puntos 4.1, 4.2, 2.1, 2.2, 1, 3.1, 3.2, 3.3, 3.4, 3.5, 3.6, 4.3 e 4.4.</p>
    <p>A resolución definitiva ditarase pola persoa titular da Dirección Xeral de Centros e Recursos Humanos, logo da proposta da comisión de selección, e publicarase no <em>Diario Oficial de Galicia</em>. </p>
    <p>Contra a resolución definitiva do concurso de méritos específico, que pon fin á vía administrativa, as persoas interesadas poderán formular con carácter potestativo un recurso de reposición ante a persoa titular da Dirección Xeral de Centros e Recursos Humanos da Consellería de Cultura, Educación e Ordenación Universitaria, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido na Lei 39/2015, do 1 de outubro, do procedemento administrativo común das administracións públicas, ou ben directamente o recurso contencioso-administrativo no prazo de dous meses perante o xulgado do contencioso-administrativo que resulte competente, segundo o establecido na Lei 29/1998, do 13 de xullo, reguladora da xurisdicción contencioso-administrativa.</p>
    <p>Artigo 8. Toma de posesión</p>
    <p>As persoas seleccionadas deberán incorporarse ás prazas obtidas con data do 1 de setembro do ano 2018, e cesarán no seu destino de procedencia o 31 de agosto do mesmo ano.</p>
    <p>As prazas adxudicaranse en réxime de comisión de servizos e con reserva do posto de traballo de orixe, por un período dun ano prorrogable ata que o alumno remate a etapa educativa que cursa e como máximo por un período que, incluída a comisión de servizos inicial e as eventuais prórrogas, non poderá superar os 6 anos de duración, de acordo co disposto no punto 2 do artigo 3 do Decreto 244/1999, do 29 de xullo. A prórroga exixirá petición da persoa interesada e o informe favorable do equipo de orientación específico.</p>
    <p>Disposición derradeira primeira. Autorización</p>
    <p>Autorízase a Dirección Xeral de Centros e Recursos Humanos para ditar as disposicións que sexan necesarias para a aplicación e o desenvolvemento desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 4 de abril de 2018</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>

