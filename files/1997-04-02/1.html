---
date: '1997-04-02'
id: 4D36
page: 2
number: 62
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 63/1997, do 14 de marzo, polo que se regula o exercicio de
  determinadas funcións en relación coa tramitación dos aproveitamentos
  hidroeléctricos con potencia nominal non superior a 5.000 quilowatios nas
  concas de Galicia costa.
range: Decreto
url: 'https://www.xunta.gal/dog/Publicados/1997/19970402/Anuncio4D36_gl.html'
---
<p>O R.D. 916/1985 do 25 de maio, modificado polo R.D. 249/1988 de 18 de marzo, regula a tramitación de concesións e autorizacións administrativas para a instalación, ampliación e adaptación de aproveitamentos hidroeléctricos con potencia non superior a 5.000 quilowatios. Estas disposicións prevén a posibilidade de que os interesados na posta en funcionamento desta instalación presenten no mesmo acto e perante o mesmo órgano, a documentación correspondente a todo o proceso de autorización, independentemente do órgano competente da súa resolución. Neste sentido, á parte do proxecto que conteña as obras e instalacións do aproveitamento, tamén presentarán o proxecto relativo ás instalacións electromecánicas e a solicitude da utilidade pública, cando fose necesario, para efectos de expropiación forzosa.</p>
<p>Nesta Comunidade Autónoma, no proceso de concesións e autorizacións dos aproveitamentos hidroeléctricos inferiores a 5.000 quilowatios, ten un tratamento independente a declaración de impacto ambiental e de efectos ambientais, competencia da Comisión Galega de Medio Ambiente e reguladas por Decreto 442/1990, do 13 de setembro e Decreto 327/91, do 4 de outubro, respectivamente.</p>
<p>Ante o conxunto de expedientes relativos a esta materia, no momento actual, o presente decreto pretende, por un lado, que exista un interlocutor único, encargado da recepción e da parte da tramitación da concesión e autorización solicitadas, sen prexuízo da competencia dos órganos en cada materia e, polo outro, que algúns trámites poidan realizarse no mesmo acto independentemente da materia á que se refiran, especialmente á publicación nos boletíns oficiais e ás informacións públicas, co cal se simplificará e se axilizará a tramitación dos expedientes de aproveitamentos hidroeléctricos desta clase.</p>
<p>Esta Comunidade Autónoma é competente, de conformidade co artigo 27.12º do Estatuto de autonomía de Galicia, para a regulación dos aproveitamentos hidráulicos cando as augas discorran integramente dentro do seu territorio.</p>
<p>En consecuencia, por proposta do conselleiro da Presidencia e Administración Pública e logo de deliberación do Consello da Xunta de Galicia, na súa xuntanza do día catorce de marzo de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Autorízase ó organismo autónomo Augas de Galicia a realiza-las funcións de tramitación encomendadas</p>
<p>á Secretaría Xeral da Comisión Galega de Medio Ambiente así como as atribuídas ó órgano ambiental galego en relación ós expedientes de estudios de impacto ambiental e de efectos ambientais ós que se refiren o apartado 1 do artigo 5 e os apartados 1, 3 e 4 do artigo 2 dos decretos 442/1990 e 327/1991, respectivamente, no que respecta ós procedementos administrativos de outorgamento de novas concesións e autorizacións para a instalación de aproveitamentos hidroeléctricos con potencia non superior a 5.000 quilowatios nas concas de Galicia costa.</p>
<p>Artigo 2º</p>
<p>Facúltase a Augas de Galicia para a cualificación dos proxectos co fin de clasificalos como de impacto ambiental ou de efectos ambientais conforme o disposto nos artigos 1 do Decreto 442/1992 e 1 do Decreto 327/1991, respectivamente.</p>
<p>Artigo 3º</p>
<p>Augas de Galicia requirirá ó promotor de calquera proxecto deste tipo de aproveitamentos hidroélectrico que precise ser sometido a declaración ambiental, a presentación, unha vez realizada a cualificación previa mencionada no artigo anterior perante este organismo, dun número mínimo de sete exemplares do estudio de avaliación medioambiental e un máis por cada concello que poida resultar afectado pola execución das obras e actividades que se pretendan.</p>
<p>Artigo 4º</p>
<p>Ó mesmo tempo que se fai a publicación no diario oficial da provincia e se somete a información pública o expediente de concesión e autorización do aproveitamento hidroeléctrico, procederase polo organismo autónomo Augas de Galicia, na mesma información pública ó trámite correspondente referido ós aspectos ambientais das obras e instalacións.</p>
<p>Igualmente e para os efectos de facilitarlles, ós cidadáns o exercicio do dereito de información pública, remitirase un exemplar do estudio de efectos ambientais á Comisión Provincial de Medio Ambiente respectiva e a cada un dos concellos que poidan resultar afectados conforme os proxectos de execución das obras e das instalacións que se pretende.</p>
<p>Artigo 5º</p>
<p>Previamente á publicación e á exposición pública sinaladas no artigo anterior, remitiráselle á Secretaría Xeral de Proteccion Civil e Medio Ambiente, un exemplar do proxecto e outro do estudio ambiental, así como unha copia do texto do anuncio de información pública. De non recibirse ningunha contestación no prazo de cinco días, entenderase a conformidade da secretaría xeral co contido do anuncio.</p>
<p>Artigo 6º</p>
<p>Rematado o prazo de información pública e unha vez recibidos os informes e as alegacións relativas á materia medioambiental, o organismo autónomo Augas de Galicia remitirallos á secretaría xeral do órgano administrativo ambiental, para a emisión da declaración ambiental correspondente pola Comisión Galega de Medio Ambiente.</p>
<p>Artigo 7º</p>
<p>Unha vez recibido e analizado o expediente e antes da emisión da declaración ambiental, a Comisión Galega de Medio Ambiente, se o considera conveniente, comunicaralle ó organismo autónomo Augas de Galicia os aspectos nos que o estudio debe ser completado.</p>
<p>Este derradeiro órgano solicitará do promotor do proxecto a remisión da documentación necesaria, que deberá achegala no prazo de vinte días hábiles.</p>
<p>Disposicións derradeiras</p>
<p>Primeira.-Autorízase o conselleiro da Presidencia e Administración Pública para dictar cantas disposicións sexan necesarias para o desenvolvemento e execución do presente decreto.</p>
<p>Segunda.</p>
<p>1. Este decreto entrará en vigor o mesmo día da súa publicación no Diario Oficial de Galicia.</p>
<p>2. Sen prexuízo do anterior, manterán a súa efectividade tódolos actos administrativos dictados por Augas de Galicia en relación co regulado nesta norma ata a súa data de publicación.</p>
<p>Santiago de Compostela, catorce de marzo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>97-2220</p>

