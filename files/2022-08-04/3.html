---
date: '2022-08-04'
id: G0655-260722-0001
page: 42665
number: 148
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 26 de xullo de 2022 pola que se amplía o prazo de execución e
  xustificación dos investimentos establecido no artigo 20 da Orde do 11 de maio
  de 2022, pola que se establecen as bases reguladoras para a concesión, en
  réxime de concorrencia non competitiva, das subvencións a entidades locais
  para actuacións de adecuación das pistas multideporte nos centros de educación
  infantil e primaria e nos centros públicos integrados non universitarios, e se
  procede á súa convocatoria para o ano 2022 (código de procedemento ED500A).
range: Orde
url: >-
  https://www.xunta.gal/dog/Publicados/2022/20220804/AnuncioG0655-260722-0001_gl.html
---
<p>Mediante a Orde do 11 de maio de 2022 (DOG número 100, do 25 de maio) a Consellería de Cultura, Educación, Formación Profesional e Universidades establece as bases reguladoras para a concesión, en réxime de concorrencia non competitiva, das subvencións a entidades locais para actuacións de adecuación das pistas multideporte nos centros de educación infantil e primaria e nos centros públicos integrados non universitarios, e se procede á súa convocatoria para o ano 2022.</p>
    <p>Segundo o artigo 20 da devandita orde, a data límite para executar o proxecto e presentar a documentación xustificativa dos investimentos será o 20 de outubro de 2022. A falta de presentación da xustificación no prazo establecido comportará a perda do dereito ao cobramento da subvención, a exixencia de reintegro e demais responsabilidades establecidas na Lei de subvencións de Galicia.</p>
    <p>O prazo de presentación de solicitudes rematou o 27 de xuño de 2022, polo que a resolución da concesión das axudas se atrasou ata finais do mes de xullo, motivo polo que o prazo de execución e xustificación se verá reducido a pouco máis de dous meses. Deste modo, resulta necesaria a ampliación do prazo de execución e xustificación das subvencións para que a todas as entidades beneficiarias se lles posibilite a axeitada realización das actuacións subvencionadas e a súa xustificación.</p>
    <p>O artigo 45.3 do Regulamento da Lei 9/2007, do 13 de xuño, de subvencións de Galicia, aprobado polo Decreto 11/2009, do 8 de xaneiro, establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros.</p>
    <p>Por outra banda, remítese ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas, no cal se indica que a ampliación se poderá acordar de oficio ou por instancia de parte antes do vencemento do prazo de que se trate e se as circunstancias así o aconsellasen.</p>
    <p>En todo caso, o prazo de xustificación, incluída a ampliación, deberalle permitir ao órgano concedente a verificación do cumprimento dos requisitos fixados nas bases reguladoras dentro do exercicio orzamentario correspondente.</p>
    <p>Polo exposto,</p>
    <h2>DISPOÑO:</h2>
    <p>Artigo 1. <em>Ampliación do prazo para a execución e presentación da documentación xustificativa</em></p>
    <p>Amplíase o prazo establecido no artigo 20 da Orde do 11 de maio de 2022 pola que se establecen as bases reguladoras para a concesión, en réxime de concorrencia non competitiva, das subvencións a entidades locais para actuacións de adecuación das pistas multideporte nos centros de educación infantil e primaria e nos centros públicos integrados non universitarios, establecendo como data límite para a execución do proxecto e presentación da documentación xustificativa o 30 de novembro de 2022.</p>
    <p>De acordo co disposto no artigo 32.3 da Lei 39/2015, do 1 de outubro, contra o presente acordo de ampliación non cabe recurso de ningún tipo.</p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 26 de xullo de 2022</p>
    <footer><p>Román Rodríguez González<br>Conselleiro de Cultura, Educación, <br>Formación Profesional e Universidades</p></footer>

