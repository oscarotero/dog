---
date: '2003-12-30'
id: '24442'
page: 16
number: 252
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 15 de decembro de 2003 pola que se regula a convocatoria para o ano
  2004 da xubilación anticipada voluntaria conforme a disposición transitoria
  novena da Lei orgánica 1/1990, do 3 de outubro, de ordenación xeral do sistema
  educativo.
range: Orde
url: 'https://www.xunta.gal/dog/Publicados/2003/20031230/Anuncio24442_gl.html'
---
<p>A disposición transitoria novena da Lei orgánica 1/1990, do 3 de outubro, de ordenación xeral do sistema educativo, e a disposición transitoria primeira da Lei orgánica 9/1995, do 20 de novembro, da participación, a avaliación e o goberno dos centros docentes, establecen que os funcionarios dos corpos docentes os que fan referencia as disposicións adicionais décima 1 e décimo cuarta, 1, 2, 3 da Lei orgánica 1/1990, incluídos no ámbito de aplicación do réxime de clases pasivas do Estado, poderán optar a un réxime de xubilación voluntaria durante o período de implantación con carácter xeral das ensinanzas establecidas na dita lei orgánica, sempre que reúnan determinados requisitos, así mesmo o artigo 51 da Lei 24/2001, do 27 de decembro (BOE do 31 de decembro), de medidas fiscais, administrativas e da orde social, prorrogou ata o 4 de outubro de 2006 a vixencia temporal da disposición novena da Lei orgánica 1/1990.</p>
<p>Así mesmo, a Lei 31/1991, do 30 de decembro, de orzamentos xerais do Estado para 1992, establece que os funcionarios docentes de corpos e escalas declaradas a extinguir con anterioridade á vixencia da Lei orgánica de ordenación xeral do sistema educativo, incluídos no ámbito de aplicación do réxime de clases pasivas, tamén poderán acollerse ó réxime de xubilación voluntaria regulado na disposición transitoria novena da citada lei.</p>
<p>O acordo do Consello de Ministros do 28 de decembro de 1990, modificado polo Acordo do 6 de marzo de 1992, determina o importe e as condicións das gratificacións extraordinarias que aboará o Estado previstas na Lei orgánica de ordenación xeral do sistema educativo para os funcionarios que imparten docencia en niveis non universitarios.</p>
<p>Por acordo do Consello da Xunta de Galicia do 25 de febreiro de 2000, establécese o importe e as condicións das gratificacións extraordinarias que aboará a Xunta de Galicia para incentiva-la xubilación voluntaria dos funcionarios docentes que imparten ensinanzas non universitarias, compatibles coas previstas no parágrafo anterior.</p>
<p>En virtude do exposto, esta consellería</p>
<p>DISPÓN:</p>
<p>Primeiro.-Poderán solicita-la xubilación anticipada voluntaria, con efectividade do 31 de agosto do</p>
<p>ano 2004, os funcionarios docentes de niveis non universitarios con destino nesta comunidade autónoma incluídos no ámbito de aplicación do réxime de clases pasivas do Estado, pertencentes a algún dos seguintes corpos:</p>
<p>-Corpo de mestres.</p>
<p>-Corpo de catedráticos de ensino secundario.</p>
<p>-Corpo de profesores de ensino secundario.</p>
<p>-Corpo de profesores técnicos de formación profesional.</p>
<p>-Corpo de catedráticos de música e artes escénicas.</p>
<p>-Corpo de profesores de música e artes escénicas.</p>
<p>-Corpo de catedráticos de artes plásticas e deseño.</p>
<p>-Corpo de profesores de artes plásticas e deseño.</p>
<p>-Corpo de mestres de taller de artes plásticas e deseño.</p>
<p>-Corpo de catedráticos de escolas oficiais de idiomas.</p>
<p>-Corpo de profesores de escolas oficiais de idiomas.</p>
<p>-Corpo de inspectores de educación ou do corpo de inspectores ó servicio da Administración educativa.</p>
<p>-Corpos e escalas declaradas a extinguir con anterioridade á vixencia da Lei orgánica de ordenación xeral do sistema educativo.</p>
<p>Segundo.-Tamén poderán solicita-la xubilación anticipada voluntaria os inspectores ó servicio da Administración educativa e os directores escolares de ensino primario a extinguir.</p>
<p>Para iso deberán cumprir tódolos requisitos do punto terceiro desta orde, a excepción do referido á permanencia en cadros de persoal de centros docentes, que deberá referirse ó equivalente que corresponda.</p>
<p>Terceiro.-Os solicitantes deberán cumpri-los seguintes requisitos:</p>
<p>a) Estar en activo o 1 de xaneiro de 1990 e permanecer ininterrompidamente na dita situación, e desde a dita data en postos pertencentes ós correspondentes cadros de persoal de centros docentes ou á Inspección Educativa.</p>
<p>b) Ter cumpridos sesenta anos de idade ó 31 de agosto do ano 2004.</p>
<p>c) Ter acreditados un mínimo de quince anos de servicios efectivos ó Estado, o 31 de agosto do ano 2004.</p>
<p>Cuarto.-Os funcionarios que se xubilen de acordo co disposto na disposición transitoria novena da Lei orgánica de ordenación xeral do sistema educativo, que teñan acreditados ó momento da xubilación alomenos vinteoito anos de servicios efectivos ó Estado,</p>
<p>segundo a idade, corpo de pertenza e anos de servicio efectivos, percibirán:</p>
<p>a) A gratificación establecida no acordo do Consello de Ministros do 28 de decembro de 1990, modificada polo Acordo do 6 de marzo de 1992.</p>
<p>b) A gratificación establecida no acordo do Consello da Xunta de Galicia do 25 de febreiro de 2000.</p>
<p>A contía das gratificacións publícanse no anexo II desta orde.</p>
<p>Os funcionarios dos corpos docentes ós que se refiren as disposicións adicionais décima 1 e décimo cuarta, 1, 2 e 3 da Lei orgánica 1/1990, de ordenación xeral do sistema educativo, acollidos a réximes de Seguridade Social ou previsións distintos de clases pasivas, poderán igualmente percibi-la gratificación extraordinaria que lles corresponda sempre que causen baixa definitiva na prestación de servicios ó Estado, por xubilación voluntaria ou por renuncia á súa condición de funcionario, e reúnan os requisitos esixidos nesta norma, agás o que pertenza ó réxime de clases pasivas do Estado.</p>
<p>Quinto.-As solicitudes deberán presentarse dentro dos dous primeiros meses do ano 2004, segundo o modelo que se publica como anexo I, nas delegacións provinciais correspondentes ó centro de destino do solicitante ou nos lugares e forma que determinan o artigo 38 da Lei 30/1992, do 26 de novem</p>
<p>bro, de réxime xurídico das administracións públicas e do procedemento administrativo común.</p>
<p>Á solicitude xuntaráselle fotocopia do DNI ou da partida de nacemento cotexada.</p>
<p>Sexto.-Unha vez iniciado o procedemento unicamente serán aceptadas as renuncias que se presenten con anterioridade ó 1 de abril do ano 2004.</p>
<p>Sétimo.-A Dirección Xeral de Persoal resolverá as solicitudes presentadas e, cando proceda, proporá a resolución de xubilación anticipada voluntaria con indicación da contía de gratificación extraordinaria e diferenciando entre a recollida nas alíneas a) e b) do punto cuarto desta orde.</p>
<p>Oitavo.-Coa paga ordinaria do último mes de servicio activo percibirase a totalidade da gratificación estatal establecida polo acordo do Consello de Ministros e o corenta por cento da establecida polo acordo do Consello da Xunta de Galicia. O sesenta por cento restante será aboado nas mesmas datas que a nómina do mes de marzo do ano inmediatamente seguinte.</p>
<p>Noveno.-Esta orde entrará en vigor o 1 de xaneiro de 2004.</p>
<p>Santiago de Compostela, 15 de decembro de 2003.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

