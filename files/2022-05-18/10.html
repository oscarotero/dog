---
date: '2022-05-18'
id: O150-090522-0001
page: 29200
number: 95
agency: Escola Galega de Administración Pública
section: III. Outras disposicións.
title: >-
  RESOLUCIÓN do 13 de maio de 2022 pola que se convocan os cursos
  correspondentes ao primeiro semestre do Plan de formación do Servizo Público
  de Emprego de Galicia do ano 2022.
range: Resolución
url: >-
  https://www.xunta.gal/dog/Publicados/2022/20220518/AnuncioO150-090522-0001_gl.html
---
<p>Con data do 27 de abril de 2022 a Consellería de Emprego e Igualdade e a Escola Galega de Administración Pública subscribiron un convenio para a organización do Plan anual 2022 para o persoal do Servizo Público de Emprego de Galicia que forma parte do proxecto Plan de formación permanente para el persoal do SNE (2021-2023), financiado pola Unión Europea-NextGenerationEU.</p>
    <p>O citado proxecto enmárcase no Plan de recuperación, transformación e resiliencia de España, e está incluído na política panca VIII. Nova economía dos coidados e políticas de emprego, compoñente 23. Novas políticas públicas para un mercado de traballo dinámico, resiliente e inclusivo, investimento 5. Gobernanza e impulso ás políticas de apoio á activación para o emprego.</p>
    <p>Este Plan anual contribúe ao cumprimento do obxectivo nº 348 incluído na proposta de Decisión de execución do Consello relativa á aprobación da avaliación do Plan de recuperación e resiliencia de España, do 16 de xuño de 2021, aprobada definitivamente polo Consello da Unión Europea o 13 de xullo de 2021. Ademais, este plan ten en conta todos os requirimentos establecidos nas disposicións operativas do Plan de recuperación, transformación e resiliencia para o citado obxectivo.</p>
    <p>De acordo co exposto,</p>
    <h2>RESOLVO:</h2>
    <p>Convocar os cursos que figuran no anexo II, que deberán desenvolverse segundo as bases detalladas no anexo I.</p>
    <p>Santiago de Compostela, 13 de maio de 2022</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. <em>Requisitos das persoas participantes</em></p>
    <p>1. Poderá participar nas accións formativas convocadas mediante esta resolución o persoal funcionario e laboral das oficinas de emprego, da Dirección Xeral de Formación e Colocación, da Dirección Xeral de Relacións Laborais, da Dirección Xeral de Emprego, Traballo Autónomo e Economía Social e da área de emprego das xefaturas territoriais da Consellería de Emprego e Igualdade, que se atope en situación de servizo activo (incluído o persoal que teña concedido un permiso por motivos de conciliación da vida persoal, familiar e laboral) e que reúna os requisitos establecidos nesta convocatoria.</p>
    <p>2. Para as actividades impartidas nunha modalidade que inclúe teleformación, as persoas interesadas deberán dispor dun equipamento informático que cumpra os seguintes requisitos técnicos:</p>
    <p>– Un computador con conexión á internet.</p>
    <p>– Un navegador web actualizado.</p>
    <p>Segunda. <em>Desenvolvemento das actividades de formación</em></p>
    <p>As accións formativas que se ofertan teñen por obxecto mellorar as competencias do persoal a que van destinadas e prestar un apoio máis eficaz aos solicitantes de emprego.</p>
    <p>Estas actividades formativas realizaranse cos requirimentos, a duración e as condicións que se indiquen na convocatoria. A información relativa ao desenvolvemento das actividades, así como as súas posibles modificacións, será actualizada e ampliada na páxina web https://egap.xunta.gal e no enderezo web https://emprego.xunta.gal/portal/gl/formacion-mrr.html</p>
    <p>Terceira. <em>Solicitudes e prazos</em></p>
    <p>1. O prazo de presentación de solicitudes estará aberto desde o día seguinte ao da publicación desta resolución no <em>Diario Oficial de Galicia</em> ata o 25 de maio de 2022.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo https://egap.xunta.gal/matricula desde as 9.00 horas da data de inicio do prazo de presentación de solicitudes ata as 23.55 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. O número máximo de cursos que se poden solicitar durante o prazo de presentación de solicitudes limítase a tres.</p>
    <p>4. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>5. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>6. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>7. As persoas que necesiten acreditar circunstancias específicas (discapacidade ou permisos de conciliación da vida persoal, familiar e laboral) de acordo cos criterios de selección poderán remitirlle á EGAP a correspondente documentación complementaria ao enderezo de correo electrónico xestion.egap@xunta.gal, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>8. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 62 53 e 981 54 63 35 en horario de atención ao público (9.00 a 14.00 h) e do enderezo de correo electrónico xestion.egap@xunta.gal.</p>
    <p>Cuarta. <em>Protección de datos persoais e comprobación de datos</em></p>
    <p>1. Os datos persoais proporcionados polas persoas interesadas para a xestión das solicitudes de participación nas accións formativas convocadas a través desta resolución, así como aqueloutros que se recollan ou elaboren con motivo do desenvolvemento desta, serán tratados pola EGAP e pola Consellería de Emprego e Igualdade na súa condición de responsables do tratamento, coa finalidade de levar a cabo a selección do alumnado, a impartición da formación e a xestión xeral desta.</p>
    <p>A lexitimación para o tratamento dos datos é o cumprimento dunha misión realizada en interese público conforme o disposto no artigo 6.1.e) do Regulamento xeral de protección de datos (RXPD), con base no disposto na Lei 4/1987, do 27 de maio, de creación da Escola Galega de Administración Pública, e fundamentada nun interese público esencial (artigo 9.2.g) do RXPD). Os datos identificativos das persoas seleccionadas para participar nas anteditas accións formativas serán publicados conforme o detallado na base sexta desta resolución. Así mesmo, os datos dos alumnos e alumnas relativos á súa participación nesta acción formativa poderán ser comunicados aos órganos da Administración xeral e do sector público autonómico de Galicia cando sexa estritamente necesario para o exercicio das súas competencias.</p>
    <p>Os datos de carácter persoal dos participantes nas accións formativas convocadas mediante esta resolución, recadados polos diferentes servizos públicos de emprego quedan protexidos polo Regulamento (UE) nº 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación deses datos e polo que se derroga a Directiva 95/46/CE (Regulamento xeral de protección de datos), de acordo co establecido nos artigos 2 e 3, así como pola Lei orgánica 3/2018, do 5 de decembro, de protección de datos persoais e garantía dos dereitos dixitais.</p>
    <p>Os referidos datos serán cedidos ao Servicio Público de Emprego Estatal para o exercicio dos poderes públicos que se lle encomendan e no cumprimento das obrigas legais derivadas da aplicación dos fondos do Mecanismo de recuperación e resiliencia.</p>
    <p>As persoas interesadas poderán solicitar ante a persoa responsable do tratamento o acceso, rectificación, limitación e supresión dos seus datos, así como opoñerse ao seu tratamento por motivos relacionados coa súa situación particular, a través da sede electrónica da Xunta de Galicia ou nos lugares e rexistros establecidos na normativa reguladora do procedemento administrativo común, segundo se recolle en https://www.xunta.gal/exercicio-de-dereitos. Contacto delegado/a de protección de datos e información adicional en https://www.xunta.gal/informacion-xeral-proteccion-datos</p>
    <p>2. Conforme o disposto no artigo 28.2 da Lei 39/2015, do 1 de outubro, do procedemento administrativo común das administracións públicas, para a tramitación do procedemento de selección consultaranse automaticamente os datos das persoas solicitantes das accións formativas necesarios para realizar o proceso de selección, salvo que a persoa interesada se opuxese a iso.</p>
    <p>3. No caso de que as persoas interesadas se opoñan a esta consulta deberán indicalo expresamente, incluíndo os motivos de oposición relacionados coa súa situación particular e achegar os documentos que indiquen a súa situación administrativa, tipo de persoal e antigüidade na Administración a través do seguinte enderezo electrónico xestion.egap@xunta.gal</p>
    <p>4. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>5. A EGAP poderá pedir as certificacións necesarias para realizar a selección de acordo cos criterios recollidos nesta convocatoria.</p>
    <p>Quinta. <em>Criterios de selección</em></p>
    <p>Unha vez recibidas as solicitudes correctamente, asignaranse as prazas no curso solicitado por orde de inscrición ata esgotar o total de prazas.</p>
    <p>Sexta. <em>Publicación das relacións do alumnado seleccionado</em></p>
    <p>A EGAP publicará no enderezo https://egap.xunta.gal unha relación das persoas seleccionadas para participar en cada curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>Sétima. <em>Cambios ou substitucións na selección. A renuncia e o seguimento das actividades formativas</em></p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>-Por causa de forza maior suficientemente acreditada.</p>
    <p>-Por necesidades do servizo debidamente motivadas por parte dos/as responsables dos centros directivos.</p>
    <p>– Por razóns de conciliación familiar.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación de tres días anteriores ao inicio da actividade formativa. Na páxina web da Escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico xestion.egap@xunta.gal</p>
    <p>As persoas que incumpran o previsto nas alíneas a) e b) pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. Seguimento das actividades formativas:</p>
    <p>As persoas que non completen o 50 % das actividades e tarefas propostas pola titoría pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Oitava. <em>Superación da actividade</em></p>
    <p>Para poder superar as actividades de teleformación é necesario cumprir unha serie de requisitos obrigatorios na súa totalidade:</p>
    <p>– A adecuada realización de todas as actividades que a titoría propoña. Estas deben constar debidamente presentadas nos prazos estipulados na programación didáctica do curso. A non superación das actividades obrigatorias suporá a perda automática do dereito a participar no exame final que se realizará en liña.</p>
    <p>– A superación das probas de avaliación que para os efectos se establezan.</p>
    <p>Ao inicio da actividade formativa publicarase o correspondente programa na plataforma de teleformación e indicaranse as probas de avaliación previstas, así como as datas e o horario en que estas terán lugar. A EGAP informará a través da súa páxina web e tamén a través da plataforma de teleformación das datas concretas e do horario da proba final.</p>
    <p>Novena. <em>Certificados</em></p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado da proba de avaliación. As persoas inscritas que completen a acción formativa obterán o certificado oficial correspondente.</p>
    <p>Décima. <em>Facultades da EGAP e da Consellería de Emprego e Igualdade</em></p>
    <p>1. A EGAP e a Consellería de Emprego e Igualdade resolverán aquelas incidencias que poidan producirse no desenvolvemento e na xestión das actividades formativas e poden suprimir algunha, ampliar novas edicións da programación ou programar outras actividades diferentes cando así o exixan as circunstancias que afecten a súa organización ou docencia. Tamén lles corresponde a ambos os dous organismos prover canto sexa necesario para a execución e cumprimento desta resolución.</p>
    <p>2. A EGAP e a Consellería de Emprego e Igualdade poderán modificar os contidos, o desenvolvemento, as datas e os lugares das actividades formativas. Todas as modificacións que afecten o desenvolvemento das actividades serán anunciadas na páxina web da Escola.</p>
    <p>3. Naquelas actividades en que o número de admitidos sexa inferior ao 50 % das prazas convocadas, a EGAP e a Consellería de Emprego e Igualdade reservan para si o dereito a suspender ou cancelar a actividade, ou agrupar varias edicións, caso en que empregarán os medios de notificación ás persoas interesadas previstos na normativa vixente.</p>
    <p>4. A execución material das actividades queda condicionada á existencia de crédito orzamentario adecuado e dispoñible e á autorización correspondente do gasto.</p>
    <p>5. A EGAP e a Consellería de Emprego e Igualdade garantirán na totalidade das actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <table>
     <thead>
      <tr>
       <td>Código</td>
       <td>Denominación</td>
       <td>Persoal destinatario</td>
       <td>Prazas</td>
       <td>Horas</td>
       <td>Cualificación</td>
       <td>Modalidade</td>
       <td>Data inicio</td>
       <td>Data fin</td>
       <td>Data e hora do exame en liña</td>
      </tr>
     </thead>
     <tbody>
      <tr>
       <td colspan="10">Consellería de Emprego e Igualdade: Emprego</td>
      </tr>
      <tr>
       <td>CV22002</td>
       <td>Atención á cidadanía no Servizo Público de Emprego</td>
       <td>Persoal funcionario e laboral das oficinas de emprego, da Dirección Xeral de Formación e Colocación, da Dirección Xeral de Relacións Laborais, da Dirección Xeral de Emprego, Traballo Autónomo e Economía Social e da área de emprego das xefaturas territoriais da Consellería de Emprego e Igualdade.</td>
       <td>50</td>
       <td>30</td>
       <td>Aproveitamento</td>
       <td>Teleformación</td>
       <td>6.6.2022</td>
       <td>6.7.2022</td>
       <td>O 12.7.2022 ás 17.30 horas</td>
      </tr>
      <tr>
       <td>CV22004</td>
       <td>Certificados de profesionalidade: que son e para que serven</td>
       <td>Persoal funcionario e laboral das oficinas de emprego, da Dirección Xeral de Formación e Colocación, da Dirección Xeral de Relacións Laborais, da Dirección Xeral de Emprego, Traballo Autónomo e Economía Social e da área de emprego das xefaturas territoriais da Consellería de Emprego e Igualdade.</td>
       <td>50</td>
       <td>30</td>
       <td>Aproveitamento</td>
       <td>Teleformación</td>
       <td>6.6.2022</td>
       <td>6.7.2022</td>
       <td>O 14.7.2022 ás 19.30 horas</td>
      </tr>
      <tr>
       <td>CV22005</td>
       <td>Claves da prospección de emprego</td>
       <td>Persoal funcionario e laboral das oficinas de emprego, da Dirección Xeral de Formación e Colocación, da Dirección Xeral de Relacións Laborais, da Dirección Xeral de Emprego, Traballo Autónomo e Economía Social e da área de emprego das xefaturas territoriais da Consellería de Emprego e Igualdade.</td>
       <td>50</td>
       <td>30</td>
       <td>Aproveitamento</td>
       <td>Teleformación</td>
       <td>6.6.2022</td>
       <td>6.7.2022</td>
       <td>O 12.7.2022 ás 19.30 horas</td>
      </tr>
      <tr>
       <td>CV22006</td>
       <td>Fundamentos da orientación laboral aberta</td>
       <td>Persoal funcionario e laboral das oficinas de emprego, da Dirección Xeral de Formación e Colocación, da Dirección Xeral de Relacións Laborais, da Dirección Xeral de Emprego, Traballo Autónomo e Economía Social e da área de emprego das xefaturas territoriais da Consellería de Emprego e Igualdade.</td>
       <td>50</td>
       <td>30</td>
       <td>Aproveitamento</td>
       <td>Teleformación</td>
       <td>6.6.2022</td>
       <td>6.7.2022</td>
       <td>O 13.7.2022 ás 17.30 horas</td>
      </tr>
      <tr>
       <td>CV22007</td>
       <td>Iniciación á intermediación laboral</td>
       <td>Persoal funcionario e laboral das oficinas de emprego, da Dirección Xeral de Formación e Colocación, da Dirección Xeral de Relacións Laborais, da Dirección Xeral de Emprego, Traballo Autónomo e Economía Social e da área de emprego das xefaturas territoriais da Consellería de Emprego e Igualdade.</td>
       <td>50</td>
       <td>30</td>
       <td>Aproveitamento</td>
       <td>Teleformación</td>
       <td>6.6.2022</td>
       <td>6.7.2022</td>
       <td>O 12.7.2022 ás 18.30 h</td>
      </tr>
      <tr>
       <td>CV22007</td>
       <td>Iniciación á intermediación laboral</td>
       <td>Persoal funcionario e laboral das oficinas de emprego, da Dirección Xeral de Formación e Colocación, da Dirección Xeral de Relacións Laborais, da Dirección Xeral de Emprego, Traballo Autónomo e Economía Social e da área de emprego das xefaturas territoriais da Consellería de Emprego e Igualdade.</td>
       <td>50</td>
       <td>30</td>
       <td>Aproveitamento</td>
       <td>Teleformación</td>
       <td>10.6.2022</td>
       <td>10.7.2022</td>
       <td>O 14.7.2022 ás 18.30 horas</td>
      </tr>
      <tr>
       <td>CV22008</td>
       <td>Inscrición das persoas estranxeiras no Servizo Público de Emprego de Galicia</td>
       <td>Persoal funcionario e laboral das oficinas de emprego, da Dirección Xeral de Formación e Colocación, da Dirección Xeral de Relacións Laborais, da Dirección Xeral de Emprego, Traballo Autónomo e Economía Social e da área de emprego das xefaturas territoriais da Consellería de Emprego e Igualdade.</td>
       <td>50</td>
       <td>30</td>
       <td>Aproveitamento</td>
       <td>Teleformación</td>
       <td>6.6.2022</td>
       <td>6.7.2022</td>
       <td>O 13.7.2022 ás 18.30 horas</td>
      </tr>
      <tr>
       <td>CV22009</td>
       <td>Introdución ás prestacións por desemprego</td>
       <td>Persoal funcionario e laboral das oficinas de emprego, da Dirección Xeral de Formación e Colocación, da Dirección Xeral de Relacións Laborais, da Dirección Xeral de Emprego, Traballo Autónomo e Economía Social e da área de emprego das xefaturas territoriais da Consellería de Emprego e Igualdade.</td>
       <td>50</td>
       <td>30</td>
       <td>Aproveitamento</td>
       <td>Teleformación</td>
       <td>6.6.2022</td>
       <td>6.7.2022</td>
       <td>O 13.7.2022 ás 19.30 horas</td>
      </tr>
      <tr>
       <td>CV22010</td>
       <td>Linguaxe administrativa non sexista e imaxe igualitaria na práctica do Servizo Público de Emprego</td>
       <td>Persoal funcionario e laboral das oficinas de emprego, da Dirección Xeral de Formación e Colocación, da Dirección Xeral de Relacións Laborais, da Dirección Xeral de Emprego, Traballo Autónomo e Economía Social e da área de emprego das xefaturas territoriais da Consellería de Emprego e Igualdade.</td>
       <td>50</td>
       <td>30</td>
       <td>Aproveitamento</td>
       <td>Teleformación</td>
       <td>6.6.2022</td>
       <td>6.7.2022</td>
       <td>O 13.7.2022 ás 16.30 horas</td>
      </tr>
     </tbody>
    </table>

