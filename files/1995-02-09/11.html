---
date: '1995-02-09'
id: A872
page: 1
number: 28
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Orde do 2 de xaneiro de 1995 pola que se convocan bolsas a persoas físicas
  para proxectos no campo da promoción cultural a creación literaria en galego,
  as artes escénicas e musicais e as artes da imaxe.
range: Orde
url: 'https://www.xunta.gal/dog/Publicados/1995/19950209/AnuncioA872_gl.html'
---
<p>Un dos fins da Consellería de Cultura é a de apoia-los novos creadores galegos na realización de traballos de investigación e na realización de cursos en calquera das diversas manifestacións da creación cultural: música, danza, creación literaria en lingua galega, promoción cultural, artes escénicas e da imaxe.</p>
<p>Por todo isto,</p>
<p>DISPOÑO:</p>
<p>Artigo 1. Convócanse bolsas a persoas físicas destinadas a proxectos de investigación e estudio de manifestacións culturais, de creación literaria en lingua galega para novos creadores e cursos de formación non regrada no campo da imaxe, e as artes escénicas e musicais, con cargo á aplicación orzamentaria 10.02.353.D.480 dos orzamentos xerais da Comunidade Autónoma de Galicia para 1995.</p>
<p>Artigo 2. A contía de cada bolsa non poderá excede-la cantidade de 500.000 (cincocentas mil) pesetas.</p>
<p>Artigo 3. No caso daqueles proxectos que a xuízo da consellería puideran ter carácter plurianual, esta poderá comprometer outras fases da realización do proxecto, ó abeiro do disposto no artigo 58 da Lei 11/1992, do 7 de outubro, de réxime financeiro e presupostario de Galicia.</p>
<p>Artigo 4.</p>
<p>4.1. Poderán optar a estas bolsas as persoas físicas, con residencia en Galicia, que demostren a súa capacidade no campo da creación literaria, a súa actividade investigadora, ou a súa dedicación ás artes escénicas e musicais ou ás artes da imaxe.</p>
<p>4.2. Non poderán solicitar aquelas que anteriormente recibisen algunha outra subvención da Consellería de Cultura e non xustificasen o seu investimento.</p>
<p>4.3. No caso daqueles traballos en equipo, terán que ser solicitados polo seu director ou coordinador, indicando na memoria nome e apelidos dos outros compoñentes.</p>
<p>Artigo 5. As persoas ás que se refire o artigo 4 que desexen acollerse ós beneficios desta orde elevarán petición, por medio de instancia dirixida ó conselleiro de Cultura, segundo modelo que figura como anexo desta orde, e presentarana no rexistro xeral da Consellería de Cultura ou nos rexistros das súas delegacións provinciais, sen prexuízo do establecido no artigo 38.4º da vixente Lei 30/1992, do 26 de decembro, de réxime xurídico das administracións públicas e do procedemento administrativo común, no prazo de 30 días naturais contados a partir do seguinte ó da publicación desta orde no Diario Oficial de Galicia.</p>
<p>A solicitude irá acompañada da seguinte documentación:</p>
<p>-Fotocopia do documento nacional de identidade, tarxeta de identificación fiscal e currículum vitae do solicitante.</p>
<p>-Memoria explicativa do proxecto que se pretenden realizar, acompañado do seu orzamento con expresión das axudas solicitadas ou, concedidas por parte doutros organismos públicos ou privados indicándose ademais se é un traballo en equipo e membros que o compoñen, reseñando o director ou coordinador do traballo.</p>
<p>-No caso de bolsas para a matrícula nun centro de formación, xuntarase a acreditación de que o solicitante foi aceptado polo centro correspondente.</p>
<p>-Os creadores literarios xuntarán memoria do proxecto que incluirá un fragmento significativo da obra.</p>
<p>Artigo 6. Recibidas as solicitudes de subvención e a súa documentación, serán analizadas polos servicios competentes da Dirección Xeral de Cultura e o director xeral de Cultura elevará a correspondente proposta ó conselleiro de Cultura quen resolverá, dentro das dispoñibilidades orzamentarias.</p>
<p>Artigo 7. Na valoración das solicitudes teranse en conta os seguintes aspectos:</p>
<p>A) Importancia e interese do proxecto presentado.</p>
<p>B) Currículum vitae do solicitante.</p>
<p>C) No caso dos traballos de investigación valorarase a inexistencia doutros traballos similares e a súa repercusión no mundo da cultura.</p>
<p>D) No caso dos proxectos de formación e perfeccionamento valorarase a continuidade do proxecto</p>
<p>e a asistencia a centros de formación de recoñecido prestixio.</p>
<p>E) No caso dos creadores literarios terase en conta a orixinalidade e calidade literaria do proxecto presentado.</p>
<p>F) Valoraranse positivamente os proxectos de interese presentados por equipos de traballo.</p>
<p>Artigo 8.</p>
<p>8.1. Os beneficiarios das bolsas, unha vez aceptadas estas, quedarán obrigados a destina-los fondos percibidos ó obxecto concreto para o que foron concedidos. A Dirección Xeral de Cultura da Consellería de Cultura poderá comprobar, cando o considere conveniente, a execución dos proxectos subvencionados.</p>
<p>8.2. Unha vez concedida a subvención e aceptada polo solicitante, librarase a cantidade adxudicada, de acordo co establecido na normativa orzamentaria que sexa aplicable.</p>
<p>8.3. Os proxectos subvencionados deberán estar rematados e xustificados antes do 1 de novembro do exercicio orzamentario do que se trate, debendo presenta-lo beneficiario, por duplicado, xustificación do gasto. Cando se trate de proxectos de investigación ou, creación literaria, achegará unha copia do traballo.</p>
<p>8.4. No caso de que os proxectos de creación ou investigación sexan publicados, farase constar que o autor recibiu unha bolsa da Consellería de Cultura, Dirección Xeral de Cultura, utilizando a normativa da imaxe corporativa da Xunta de Galicia, cumprindo coa normativa vixente esixida para o depósito legal.</p>
<p>Artigo 9. No caso de que o beneficiario da bolsa incumprise algunha das condicións ou obrigas estipuladas, a Consellería de Cultura instruirá expediente sancionador, conforme o previsto na vixente Lei de réxime xurídico das administracións públicas e do procedemento administrativo común e, se procede, anulará os beneficios concedidos e solicitará a devolución das cantidades percibidas, se as houber, segundo o procedemento que establece o Regulamento xeral de recadación.</p>
<p>Artigo 10. De non notificarse resolución favorable no prazo de tres meses a partir da presentación da solicitude, entenderase desestimada a petición correspondente podendo o solicitante a partir desta data retira-la documentación presentada nos 30 días seguintes. Transcorrido este prazo arquivarase sen máis trámite.</p>
<p>Disposicións derradeiras</p>
<p>Primeira. Facúltase o director xeral de Cultura para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda. Esta orde entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, 2 de xaneiro de 1995.</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>Sr. Director Xeral de Cultura</p>

