---
date: '1995-02-09'
id: A84A
page: 1
number: 28
agency: CONSELLERÍA DE CULTURA
section: I. DISPOSICIÓNS XERAIS
title: >-
  Decreto 40/1995, do 27 de xaneiro, polo que se regulan as feiras culturais en
  Galicia.
range: Decreto
url: 'https://www.xunta.gal/dog/Publicados/1995/19950209/AnuncioA84A_gl.html'
---
<p>En razón da súa competencia exclusiva en materia de fomento da cultura, segundo o artigo 27.19 do Estatuto de autonomía para Galicia, e en razón do artigo 32 do mesmo estatuto, que lle atribúe tamén a defensa e promoción dos valores culturais do pobo galego, a Comunidade Autónoma de Galicia ten asumido desde hai tempo a súa responsabilidade en materia de organización e regulación de feiras de carácter cultural, na conciencia da súa importancia e no convencemento da súa idoneidade como método de achegamento da cultura á poboación galega.</p>
<p>Nese sentido redactou no seu momento o Decreto 466/1990, do 27 de setembro, polo que se regulaban as feiras do libro en Galicia e que foi a base sobre a que se asentaron multitude de actividades feirais por toda Galicia durante estes últimos anos. Desde hai algún tempo, sen embargo, vénse procurando aumenta-la oferta destas feiras, sumando ás actividades dedicadas ó libro, novas xornadas que poidan cubrir outras áreas, como o debuxo, o gravado, a música ou calquera tipo de oferta cultural que deba interesar ó público galego. Trátase en calquera caso de alternativas que non pretenden substituír nin competir coas vías habituais de comercialización, senón, polo contrario, promocionalas, dándolles novas posibilidades de achegamento, á poboación e promovendo o interese polas diversas expresións culturais.</p>
<p>Faise pois necesario estructurar unha nova regulamentación que recolla as novas alternativas feirais e a experiencia acumulada nestes anos de funcionamento de diversos tipos de feiras, e á vez que se axuste á actual normativa no referente ás iniciativas culturais xurdidas trala publicación do Decreto 334/1994, do 8 de setembro, polo que se crea o Rexistro Xeral de Iniciativas Culturais.</p>
<p>Por iso, por proposta do conselleiro de Cultura, e logo de deliberación do Consello da Xunta de Galicia, na súa reunión do día vintesete de xaneiro de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>A promoción e difusión dos diferentes vehículos culturais, xa sexan libros, discos, cintas, debuxos, gravados, ou calquera expresión cultural susceptible de comunicación a través da súa venda ou exposición pública, pode, fóra do ámbito dos circuítos habituais e establecidos de comercialización, intentar achegarse ó público mediante a celebración de feiras temporais.</p>
<p>Artigo 2º</p>
<p>Nas feiras culturais desenvólvese unha actividade non só cultural e de difusión, senón tamén comercial froito da venda dos productos expostos. Esta venda, efectuada por persoas físicas ou xurídicas legalmente</p>
<p>autorizadas, deberá realizarse seguindo a lexislación existente de carácter xeral e a específica para cada tipo de materiais.</p>
<p>Artigo 3º</p>
<p>A Consellería de Cultura determinará o número de feiras que se poden realizar cada ano por localidade, e as condicións para a participación en cada unha delas.</p>
<p>Artigo 4º</p>
<p>1. A Consellería de Cultura da Xunta de Galicia realizará e organizará as súas propias feiras culturais, debendo publica-lo calendario de feiras que realizarán os seus servicios dentro do primeiro trimestre de cada ano.</p>
<p>2. Os particulares, asociacións ou institucións que desexen organizar feiras de carácter cultural deberán solicitalo de acordo coas normas que para cada caso sexan publicadas pola Consellería de Cultura. Poderán, así mesmo inscribi-las súas propostas no Rexistro Xeral de Iniciativas Culturais, segundo o estipulado no Decreto 334/1994, do 8 de setembro, polo que se crea o citado organismo.</p>
<p>Disposición derrogatoria</p>
<p>Queda derrogado o Decreto 466/1990, do 27 de setembro, polo que se regulaban as feiras do libro en Galicia, así como tódalas disposicións de igual ou inferior categoría que se opoñan ó disposto no presente decreto.</p>
<p>Disposicións derradeiras</p>
<p>Primeira.-Autorízase o conselleiro de Cultura para dicta-las instruccións necesarias para o desenvolvemento e execución do presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintesete de xaneiro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Víctor Manuel Vázquez Portomeñe</p>
<p>Conselleiro de Cultura</p>

