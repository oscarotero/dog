---
date: '1997-09-25'
id: ADB2
page: 9515
number: 185
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Decreto 261/1997, do 10 de setembro, de transferencia á Mancomunidade das
  Terras do Navea-Bibei da Residencia da Terceira Idade da Pobra de Trives
  adscritos á Consellería de Sanidade e Servicios Sociais.
range: Decreto
url: 'https://www.xunta.gal/dog/Publicados/1997/19970925/AnuncioADB2_gl.html'
---
<p>No eido da asistencia social, a Comunidade Autónoma de Galicia ten competencia exclusiva, segundo o disposto no artigo 27.23 do seu Estatuto de autonomía, en relación co artigo 148.1º.20 da Constitución española.</p>
<p>En virtude desa atribución de competencias, o Parlamento de Galicia aprobou a Lei 4/1993, do 14 de abril, de servicios sociais, na que se ordenan e regulan os aspectos básicos dun sistema integrado de servicios sociais.</p>
<p>A dita norma, recollendo o principio de autonomía dos entes locais consagrado pola Constitución española, realiza unha distribución competencial entre as distintas administracións públicas, atribuíndolles ós concellos competencias propias para a creación e xestión tanto dos servicios sociais de atención primaria como dos servicios sociais especializados de ámbito local, entendendo por tales aqueles nos que os usuarios sexan predominantemente residentes no respectivo concello.</p>
<p>En desenvolvemento do establecido na disposición transitoria primeira da devandita norma legal aprobouse o Decreto 129/1996, do 26 de marzo, polo que se crean as comisións mixtas coas corporacións locais para o traspaso dos equipamentos sociais adscritos á Consellería de Sanidade e Servicios Sociais, establecendo a súa composición, funcións e normas de funcionamento.</p>
<p>Constituída a comisión mixta de transferencias Xunta de Galicia - Mancomunidade das Terras do Navea-Bibei segundo o establecido no citado Decreto 129/1996, e de conformidade co disposto no artigo 2º deste, adoptou, na súa reunión do 24 de abril de 1997, acordo de transferencia á Mancomunidade</p>
<p>das Terras do Navea-Bibei da residencia da terceira idade da Pobra de Trives situada no seu termo municipal e adscrita á Consellería de Sanidade e Servicios Sociais.</p>
<p>O dito acordo ten carácter de proposta, e precisa aprobación do Consello da Xunta.</p>
<p>Por isto, por proposta do conselleiro de Sanidade e Servicios Sociais e logo de deliberación do Consello da Xunta de Galicia na súa reunión do día dez de setembro de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Apróbase o acordo da comisión mixta creada polo Decreto 129/1996, do 29 de marzo, para o traspaso dos equipamentos sociais adscritos á Consellería de Sanidade e Servicios Sociais, adoptado na súa reunión do día 24 de abril de 1997, polo que se traspasan a residencia da terceira idade, situada no termo municipal da Pobra de Trives, e os correspondentes recursos persoais, materiais e orzamentarios.</p>
<p>Artigo 2º</p>
<p>En consecuencia, queda traspasado á Mancomunidade das Terras do Navea-Bibei e asumidos por esta os centros e servicios que se relacionan no dito acordo, que se inclúe como anexo do presente decreto, nos termos e condicións resultantes del, así como os bens, dereitos e obrigas sinalados no texto do acordo e relacións que se xuntan, así como os créditos orzamentarios determinados segundo o procedemento establecido no propio acordo.</p>
<p>Artigo 3º</p>
<p>O traspaso a que se refire este decreto terá efectividade a partir do día 1 do mes seguinte á súa publicación no DOG, sen prexuízo de que a Consellería de Sanidade e Servicios Sociais produza ata a entrada en vigor deste decreto tódolos actos administrativos necesarios para o mantemento do centro</p>
<p>no mesmo réxime e nivel de funcionamento que tivera no momento da adopción do acordo.</p>
<p>Disposicións derradeiras</p>
<p>Primeira.-Quedan facultados os conselleiros de Economía e Facenda e de Sanidade e Servicios Sociais para dictar cantas disposicións sexan necesarias para o desenvolvemento e execución do presente decreto.</p>
<p>Segunda.-Este decreto entrará en vigor o mes seguinte ó da súa publicación no Diario Oficial de Galicia.</p>
<p>Santiago de Compostela, dez de setembro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>ANEXO</p>
<p>Joan Ribot Margarit e María Milagros Calvo Carballo, secretarios da comisión mixta de transferencias Xunta de Galicia-Mancomunidade das Terras do Navea-Bibei, prevista no Decreto 129/1996, do 29 de marzo,</p>
<p>CERTIFICAN:</p>
<p>Que na sesión plenaria da comisión mixta celebrada o día 24 de abril de 1997, acordouse o traspaso á Mancomunidade das Terras do Navea-Bibei da residencia da terceira idade da Pobra de Trives dependente da Administración autonómica e situada no seu territorio municipal, nos termos seguintes:</p>
<p>A) Referencia ás normas estatutarias e legais nas que se ampara a transferencia.</p>
<p>En consonancia co disposto no artigo 148.1º.20 da Constitución española, o Estatuto de autonomía para Galicia establece no seu artigo 27.23 a competencia exclusiva da Comunidade Autónoma en materia de asistencia social.</p>
<p>Pola súa parte, a Lei 4/1993, do 14 de abril, de servicios sociais, recolle entre os principios inspiradores do sistema de servicios sociais o de territorialidade, segundo o cal a organización do sistema e a distribución de competencias e funcións responderán ós principios de descentralización e desconcentración, atribuíndo ou delegando o exercicio das competencias nos entes ou órganos administrativos máis próximos ós cidadáns, sen mingua da garantía dunha igualdade de servicios e prestacións a tódolos cidadáns de Galicia.</p>
<p>Así mesmo, a norma realiza unha distribución competencial entre as distintas administracións públicas, establecendo no seu artigo 21:</p>
<p>«1. Correspóndelles ós concellos de conformidade co previsto na Lei 7/1985, do 2 de abril, reguladora</p>
<p>das bases do réxime local, as seguintes competencias:</p>
<p>a) A creación e xestión dos servicios sociais de atención primaria.</p>
<p>b) A creación e xestión dos servicios sociais especializados de ámbito local, entendendo por tales aqueles nos que os usuarios sexan predominantemente residentes no respectivo concello».</p>
<p>Á súa vez, a disposición transitoria primeira da lei sinala que de conformidade coas competencias atribuídas ás entidades locais na presente lei, arbitrarase regulamentariamente o procedemento para a transferencia dos equipamentos, persoal, medios materiais e dotación orzamentaria correspondentes a estas, engadindo que a devandita transferencia incluirá, entre outros equipamentos, os centros sociais e as residencias da terceira idade, agás as asistidas.</p>
<p>Sobre a base destas previsións estatutarias e legais resulta procedente efectua-lo traspaso da residencia da terceira idade da Pobra de Trives dependente da Administración autonómica á Mancomunidade das Terras do Navea-Bibei.</p>
<p>B) Identificación dos equipamentos que son obxecto de traspaso.</p>
<p>Traspásase á Mancomunidade das Terras do Navea-Bibei o seguinte equipamento do seu ámbito territorial:</p>
<p>-Residencia da terceira idade da Pobra de Trives.</p>
<p>A xestión deste centro realizarase de acordo coa lexislación vixente nesta materia na Comunidade Autónoma de Galicia; en especial o relativo á determinación de beneficiarios, requisitos e intensidade da acción protectora.</p>
<p>No que respecta ó ingreso de usuarios, con carácter preferente serán atendidos os solicitantes pertencentes á comarca, admitíndose residentes de toda a Comunidade Autónoma cando existan prazas vacantes. Con idenpendencia do anterior, ademais, articularanse mecanismos de coordinación que garantan a utilización das prazas para a cobertura das necesidades xerais e de emerxencia da Comunidade Autónoma.</p>
<p>Así mesmo, unha vez o traspaso sexa efectivo, o centro quedará obrigado a desenvolve-los distintos programas e actuacións de ámbito autonómico que a Xunta de Galicia impulse en cada momento, nas condicións que prevé a Lei 4/1993, de servicios sociais.</p>
<p>Co fin de garanti-lo posible traslado dos usuarios da residencia por causas de agrupamento familiar ou outras motivacións sociais, ábrese un prazo máximo de dous anos contados desde a data de efectividade da transferencia para que os seus usuarios poidan solicita-lo seu traslado a outra residencia</p>
<p>da Xunta de Galicia. As peticións que se formulen despois deste prazo terán a consideración de novos ingresos.</p>
<p>C) Bens, dereitos e obrigas que se traspasan:</p>
<p>1. Traspásanse á Mancomunidade das Terras do Navea-Bibei os bens, dereitos e obrigas da Xunta de Galicia que se recollen no inventario detallado da relación anexa número 1.</p>
<p>2. No caso de que o centro traspasado non se utilice para o cumprimento dos fins sociais previstos, revertirá á Comunidade Autónoma despois de que esta a inste dando audiencia á Mancomunidade.</p>
<p>3. No prazo de tres meses desde a publicación do decreto que aprobe este acordo, asinaranse as correspondentes actas de entrega e recepción de mobiliario, equipo e material inventariable.</p>
<p>D) Valoración das cargas financeiras dos centros e servicios transferidos.</p>
<p>1. A valoración definitiva do custo efectivo anual dos servicios traspasados, referidos ó ano 1996, elévase a 29.254.292 pesetas, conforme a seguinte distribución:</p>
<p>-Residencia da terceira idade da Pobra de Trives:</p>
<p>Capítulo II (Acción concertada): 29.254.292 (*)</p>
<p>-(*) Na valoración dos custos do servicio traspasado tivéronse en conta as contribucións que os usuarios da residencia pagan ó titular desta.</p>
<p>2. O financiamento do citado custo por parte da Comunidade Autónoma realizarase en exercicios sucesivos mediante actualización do seu importe na</p>
<p>mesma medida en que evolucionen globalmente os gastos de funcionamento dos centros de igual natureza xestionados pola Comunidade Autónoma. A variación indicada enténdese referida a termos de comparación homoxéneos, é dicir, excluíndose os incrementos que poidan producirse en cada anualidade, respecto da anterior, pola posta en funcionamento de novos centros ou servicios.</p>
<p>3. A transferencia dos fondos á Mancomunidade das Terras do Navea-Bibei efectuarase por doceavas partes do importe total financiado en cada exercicio.</p>
<p>4. No ano 1997 o custo financiado será o resultante de deducir do total neto sinalado no punto 1 deste apartado o importe dos gastos do capítulo II aboados pola Comunidade Autónoma ata a data de efectividade do traspaso dos centros.</p>
<p>E) Documentación e expedientes necesarios para a xestión do centro que se traspasa.</p>
<p>A entrega da documentación e expedientes do centro que se traspasa, realizarase no prazo dun mes a partir da data de efectividade da transferencia obxecto deste acordo.</p>
<p>F) Data de efectividade da transferencia.</p>
<p>A efectividade da transferencia obxecto deste acordo terá lugar a partir do día 1 do mes seguinte ó da publicación do decreto de traspaso no DOG.</p>
<p>E para que conste, expídese a presente certificación, en Santiago de Compostela, 24 de abril de 1997. Joan Ribot Margarit e María Milagros Calvo Carballo. Secretarios da comisión mixta.</p>
<p>Joan Ribot MargaritMaría Milagros Calvo Carballo</p>
<p>SecretarioSecretaria</p>
<p>Relación número 1</p>
<p>Relación de bens inmobles adscritos á Consellería de</p>
<p>Sanidade e Servicios Sociais obxecto de traspaso á Mancomunidade das Terras do Navea Bibei</p>
<table><tbody><tr><td></td></tr>
<tr><td>Nº Ident.</td><td>Nome e uso</td><td>Localidade e enderezo</td><td>Superficie construída</td><td>Superficie útil</td></tr>
<tr><td></td></tr>
</tbody></table>
<table><tbody><tr><td>O0165</td><td>Residencia da terceira idade</td><td>A Pobra de Trives</td><td>2.626 m</td><td>6.000 m</td></tr>
<tr><td></td></tr></tbody></table>
<p>7250</p>

