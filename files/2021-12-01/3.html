---
date: '2021-12-01'
id: G0532-231121-0003
page: 58589
number: 231
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 15 de novembro de 2021, de aprobación definitiva da modificación
  puntual das normas subsidiarias de planeamento do Concello de Cervo para a
  ampliación do Museo do Mar en San Cibrao.
range: Orde
url: >-
  https://www.xunta.gal/dog/Publicados/2021/20211201/AnuncioG0532-231121-0003_gl.html
---
<p>O día 20 de outubro de 2021 tivo entrada nesta consellería documentación correspondente ao expediente de referencia, remitida polo Concello de Cervo, para os efectos da súa aprobación definitiva. A Lei 2/2016, do 10 de febreiro, do solo de Galicia (LSG), establece no artigo 83.6 que as modificacións dos instrumentos de planeamento urbanístico se tramitarán segundo o procedemento establecido no artigo 60. </p>
    <p>Analizada a documentación achegada, e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>O Concello de Cervo conta cunhas normas subsidiarias de planeamento (NSP) aprobadas definitivamente con data do 12.7.1978, e revisadas o 10.6.1994 para o núcleo de Cervo.</p>
    <p>De acordo coa documentación remitida polo Concello, a tramitación incluíu:</p>
    <p>• Borrador e documento ambiental estratéxico para a tramitación ambiental datado en novembro de 2018.</p>
    <p>• Informe ambiental estratéxico do 22.5.2019.</p>
    <p>• Informe previo á aprobación inicial da Dirección Xeral de Ordenación do Territorio e Urbanismo en materia de costas do 9.8.2019, e informe previo da Dirección Xeral de Sostibilidade da Costa e do Mar do 28.10.2019.</p>
    <p>• Informes técnico e xurídico da modificación puntual (MP) do 22.11.2019.</p>
    <p>• Certificación de acordo de aprobación inicial polo Pleno do Concello, do 28.11.2019, do proxecto de MP, anuncios de exposición pública (publicación en <em>La Voz de Galicia</em> o 26.12.2019 e publicación no DOG o 26.12.2019).</p>
    <p>• Informes sectoriais estatais emitidos por:</p>
    <p>– Subdelegación do Goberno, Dirección Xeral de Política Enerxética e Minas, do 19.2.2020.</p>
    <p>– Ministerio de Asuntos Económico e Transformación Dixital, D.X. de Telecomunicacións e Ordenación dos Servizos de Comunicación Audiovisual, do 23.7.2020.</p>
    <p>• Informe do 26.5.2020, da Dirección Xeral de Ordenación do Territorio e Urbanismo, sobre o resultado do trámite do artigo 60.7 da Lei do solo 2/2016, e informes autonómicos:</p>
    <p>– Dirección Xeral de Emerxencias e Interior, do 13.1.2020.</p>
    <p>– Dirección Xeral do Patrimonio Cultural, do 14.4.2020 (favorable condicionado).</p>
    <p>– Axencia Galega de Infraestruturas, do 10.1.2020.</p>
    <p>– Instituto de Estudos do Territorio, do 13.3.2020.</p>
    <p>– D.X. de Calidade Ambiental e Cambio Climático, Residuos, do 13.1.2020.</p>
    <p>– Portos de Galicia, do 6.5.2020.</p>
    <p>– Dirección Xeral de Ordenación do Territorio e Urbanismo, sobre compatibilidade co POL, do 19.5.2020.</p>
    <p>– Dirección Xeral de Ordenación e Produción Forestal, do 16.7.2020.</p>
    <p>– Augas de Galicia, do 16.2.2021.</p>
    <p>• Certificado de exposición pública e alegacións, do 14.4.2021.</p>
    <p>• Informe dos servizos técnicos municipais sobre as alegacións, do 14.5.2021. </p>
    <p>• Informes técnico (21.4.2021), xurídico (14.5.2021) e de intervención (20.5.2021) do proxecto para aprobación provisional da MP, do 22.11.2019.</p>
    <p>• Certificación de acordo de aprobación provisional polo Pleno do Concello, do 1.6.2021.</p>
    <p>• Informes posteriores á aprobación provisional da Dirección Xeral de Ordenación do Territorio e Urbanismo en materia de costas, do 19.7.2021, e da Dirección Xeral de Sostibilidade da Costa e do Mar, do 21.9.2021 (favorable condicionado).</p>
    <p>• Informe do Instituto de Estudos do Territorio sobre as Directrices de Paisaxe de Galicia, do 5.11.2021.</p>
    <p>II. Aspectos xerais. Contido.</p>
    <p>A modificación ten por obxecto posibilitar a ampliación do actual Museo Provincial do Mar, equipamento público localizado no solo urbano de San Cibrao. A parcela onde se sitúa o museo (ref. catastral 5795005PJ2359N0001RB) conta cunha superficie de 1.101 m2 e atópase cualificada nas NSP coa ordenanza dotacional. </p>
    <p>O ámbito acada unha superficie de 2.568 m2, xa que inclúe tamén a parcela situada no lindeiro noroeste da anterior (ref. catastral 5795006PJ2359N0001DB), dunha superficie de 1.467 m2, e que se atopa ocupada por unha vivenda unifamiliar illada.</p>
    <p>A MP propón a recualificación da parcela residencial mixta para pasala á ordenanza dotacional establecida nas NSP, sen modificar as determinacións fixadas na dita ordenanza. </p>
    <p>A modificación non supón reclasificación de solo nin cambio de categoría deste, nin afecta zonas verdes ou espazos públicos.</p>
    <p>III. Análise e observacións.</p>
    <p>III.1. O interese público da modificación atópase xustificado pola necesidade de ampliar un equipamento público existente que, ademais, está incluído no patrimonio cultural, e incorporar tamén terreo para desfrute público que proporcione unha función social e identitaria como centro de exhibición e difusión do patrimonio mariñeiro.</p>
    <p>III.2. En canto ás observacións da Dirección Xeral de Ordenación do Territorio e Urbanismo, no trámite de consultas ambientais foron tidas en conta e foron incluídas no proxecto de MP.</p>
    <p>III.3. O informe emitido pola Dirección Xeral de Patrimonio Cultural é favorable condicionado. Das condicións impostas non quedan recollidas no proxecto presentado as seguintes:</p>
    <p>– No artigo 5 Catálogo de protección: haberá que indicar que os bens catalogados son as dúas edificacións existentes no ámbito da MP.</p>
    <p>– No artigo 11. Nivel II. ...Feita a avaliación singular sobra a casa, considérase que esta non posúe ningún elemento salientable como para asignarlle nivel de protección estrutural. Con todo, considérase que o Museo si debería telo (en lugar do ambiental proposto) ao ser unha tipoloxía característica cuxa propia estrutura permite ler o seu uso orixinal como escola mixta. </p>
    <p>– Tal e como se explicou no punto das ordenanzas, o Museo do Mar debería ter nivel de protección estrutural, polo que tamén deberían corrixirse as obras permitidas nel. </p>
    <p>Tanto no Museo como na Casa corrixirase que «no caso de obras de ampliación» se realizarán en volume novo illado respecto dos bens protexidos (en lugar de contiguos a eles), e non poderán superar a altura destes. </p>
    <p>Así mesmo, nas descricións dos dous bens incorporarase que a carpintaría exterior é en madeira pintada e que as cubertas están rematadas con lousa do país e con tella nas súas limas.</p>
    <p>– No plano MP-13. Patrimonio cultural: haberá que incorporar os contornos de protección dos bens catalogados.</p>
    <p>– Tanto na lenda do plano MP-13 como MP-15 corrixirase «bens etnográficos» por «bens catalogados ou protexidos» xa que, na súa maior parte, se trata de bens arquitectónicos.</p>
    <p>III.4. O informe posterior á aprobación provisional da Dirección Xeral de Sostibilidade da Costa e do Mar é favorable condicionado. Unha vez aprobado definitivamente, o documento remitirase de novo á dirección xeral para a súa comprobación e constancia das consideracións emitidas.</p>
    <p>III.5. Deberase indicar o significado da nomenclatura que figura no plano de ordenación SN-SC-01 e SE-SC-01, así como que se trata dunha dotación pública, xa que non queda reflectida tal condición no proxecto aprobado provisionalmente.</p>
    <p>A competencia para resolver a aprobación definitiva do planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60.16, 61.1, 83.5 da LSG e nos artigos 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da consellería.</p>
    <p>IV. Resolución.</p>
    <p>En consecuencia, e visto o que antecede,</p>
    <p class="dog-titulo">RESOLVO:</p>
    <p>1. Outorgar a aprobación definitiva á modificación puntual das normas subsidiarias de planeamento do Concello de Cervo para a ampliación do Museo do Mar en San Cibrao, con suxeición ás observacións formuladas nos puntos III.3, III.4 e III.5 anteriores no documento que se remita para inscrición no Rexistro de Planeamento, documento que non pode conter datos persoais, segundo a Lei orgánica 15/1999, do 13 de decembro, de protección de datos de carácter persoal.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a MP no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e polo artigo 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e as ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello.</p>
    <p>5. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 15 de novembro de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

