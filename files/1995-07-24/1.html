---
date: '1995-07-24'
id: 2D36
page: 5
number: 141
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 213/1995, do 20 de xullo, polo que se modifica o Decreto 121/1992, do
  14 de maio, polo que se regula a estructura orgánica e as funcións da
  Inspección Xeral de Servicios da Consellería da Presidencia e Administración
  Pública.
range: Decreto
url: 'https://www.xunta.gal/dog/Publicados/1995/19950724/Anuncio2D36_gl.html'
---
<p>O Decreto 121/1992, do 14 de maio (DOG nº 96 do 21 de maio), regulou a estructura orgánica e as funcións da Inspección Xeral de Servicios da Consellería da Presidencia e Administración Pública configurándoa como un órgano central para o impulso do proceso de reforma administrativa da Xunta de Galicia con carácter único e competencia global sobre tódalas súas consellerías e tódolos seus organismos, ó tempo que lle asigna as funcións clásicas das inspeccións xerais de servicios que se concretan no control da legalidade vixente no funcionamento dos servicios.</p>
<p>Posteriormente, o Decreto 262/1994, do 29 de xullo, (DOG nº 158, do 18 de agosto) polo que se establece a estructura orgánica da Consellería da Presidencia e Administración Pública asignoulle no seu artigo 11 á Inspección Xeral de Servicios, ademais das competencias atribuídas polo Decreto 121/1992, o exercicio de novas funcións en materia de análise de estructuras orgánicas, métodos de traballo, procedementos administrativos e burocráticos, análise, avaliación, confección e seguimento das relacións de postos de traballo.</p>
<p>Por outra parte e en virtude do establecido polo artigo 63 bis da Lei 3/1995, do 10 de abril, de modificación da Lei 4/1988, do 26 de maio, da función pública de Galicia (DOG nº 76, de 20 de abril) a Inspección Xeral de Servicios deberá desenvolve-los traballos precisos para avalia-lo rendemento das unidades e centros da Xunta de Galicia.</p>
<p>Os anteriores cambios normativos esixen, dun lado, integrar no Decreto 121/1992, tódalas funcións asignadas á Inspección Xeral de Servicios e doutro, dimensionar adecuadamente, en relación con elas, o cadro de inspectores e subinspectores de servicios co obxecto de garantir un eficaz exercicio das súas competencias no ámbito de toda a Administración autonómica.</p>
<p>Na súa virtude, por proposta do conselleiro da Presidencia e Administración Pública, co informe previo da Consellería de Economía e Facenda, e logo de deliberación do Consello da Xunta de Galicia na súa reunión do día vinte de xullo de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>O apartado 2 do artigo 3 do Decreto 121/1992, do 21 de maio, terá a seguinte redacción:</p>
<p>«2. De racionalización e mellora de procedementos, métodos de traballo e organización administrativa.</p>
<p>2.1 Elevar á Comisión Central de Racionalización:</p>
<p>a) A proposta de cantas medidas afecten á mellora dos procedementos administrativos que se seguen no ámbito da Administración da Comunidade Autónoma.</p>
<p>b) A elaboración e desenvolvemento de programas de simplificación de trámite e métodos de traballo administrativo e normalización e racionalización da xestión burocrática.</p>
<p>c) A confección de manuais sobre a normativa e tramitación de procedementos, así como a normalización de documentos relativos a eles.</p>
<p>2.2 A realización de estudios sobre o dimensionamento de cadros de persoal propondo para o efecto as medidas necesarias sobre a reasignación de efectivos en función das cargas de traballo soportadas polas distintas unidades administrativas para conseguir un mellor funcionamento dos servicios.</p>
<p>2.3 A emisión do informe preceptivo e previo sobre os proxectos de disposicións relativas á estructura orgánica, métodos de traballo e procedementos administrativos e burocráticos, ó que se refire o número 2 do artigo 7 do Regulamento de réxime interior da Xunta de Galicia.</p>
<p>2.4 Análises e avaliación da adecuación á política de persoal da Xunta de Galicia das propostas iniciais de elaboración e modificación das relacións de postos de traballo que emanen das distintas consellerías e os organismos autónomos dependentes delas.</p>
<p>2.5 Elaboración da proposta de relación de postos de traballo ou das súas modificacións que irá acompañada dun informe emitido conxuntamente co órgano correspondente da Consellería de Economía e Facenda.</p>
<p>2.6 Elevación ó conselleiro da Presidencia e Administración Pública da proposta de elaboración ou modificación da relación de postos de traballo.</p>
<p>2.7 Seguimento e actualización permanente do persoal ó servicio da Xunta de Galicia, excluído o docente e o sanitario».</p>
<p>Artigo 2º</p>
<p>O artigo 9 do Decreto 121/1992, de 21 de maio, terá a seguinte redacción:</p>
<p>«Dependerán da Inspección Xeral de Servicios seis inspectores de servicios que terán nivel orgánico de subdirector xeral.</p>
<p>Os inspectores de servicios terán competencia en todo o ámbito da Comunidade Autónoma.</p>
<p>Para o exercicio das súas funcións, os inspectores de servicios contarán con subinspectores, con nivel orgánico de xefe de servicio, en número igual ó de aqueles.</p>
<p>Para a provisión dos postos de traballo de inspector de servicios e subinspector será necesario ter prestado servicios polo menos durante un periodo de tres anos na Administración Pública, en corpos dos grupos A ou B, segundo proceda, así como cumpri-los requisitos que para cada caso se sinalan nas relacións de postos de traballo».</p>
<p>Disposición adicional única</p>
<p>O artigo 11.2º do Decreto 262/1994, do 29 de xullo, quedará redactado co seguinte teor:</p>
<p>«Para o cumprimento das súas funcións, a Inspección Xeral de Servicios contará coas unidades administrativas expresadas nos artigos 9 e 10 do Decreto 121/1992, do 14 de maio, que realizarán os cometidos que na dita disposición se establecen».</p>
<p>Disposicións derradeiras</p>
<p>Primeira.-Facúltase o conselleiro da Presidencia e Administración Pública para dicta-las normas necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte de xullo de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>4999</p>

