---
date: '2000-07-14'
id: ED8A
page: 10
number: 137
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 23 de marzo de 2000, do Xurado Provincial de Clasificación de
  Montes Veciñais en Man Común de Ourense, polo que se fai pública a
  clasificación do monte Mormoural, a favor dos veciños dos lugares de Nocedo e
  Nóveas (parroquia de Nocedo), no concello dos Blancos (Ourense).
range: Resolución
url: 'https://www.xunta.gal/dog/Publicados/2000/20000714/AnuncioED8A_gl.html'
---
<p>O Xurado Provincial de Clasificación de Montes Veciñais en Man Común de Ourense acordou, na sesión que tivo lugar o vintedous de marzo de dous mil, adopta-lo seguinte acordo:</p>
<p>Visto o expediente de clasificación do monte como veciñal en man común denominado Mormoural, por solicitude dos veciños de Nocedo, do concello dos Blancos.</p>
<p>Resultando que con data do 30 de marzo de 1993 tivo entrada no rexistro da delegación provincial da Consellería de Agricultura, Gandería e Montes de Ourense, escrito dirixido ó Xurado Provincial de Montes Veciñais en Man Común asinado polos veciños de Nocedo, concello dos Blancos (Ourense), solicitando que se declare o monte Mormoural como veciñal en man común.</p>
<p>Resultando que en data do 1 de abril de 1993 e do 4 de febreiro de 1994 requíreselle e reitéraselle ós interesados que completen a súa solicitude inicial achegando plano topográfico, estremas e superficie aproximada.</p>
<p>Resultando que o xurado provincial, en sesión celebrada en data do 12 de xuño de 1996, acordou tomar en consideración o citado escrito e inicia-lo expediente de clasificación do monte, designando instructores a Abel Carvajales Santaeufemia e a Manuel Bouzas Costas, os cales aceptaron tal cargo, librándose mandamento para a anotación preventiva no Rexistro da Propiedade do Carballiño, e remitíndose comunicacións dirixidas ós veciños do lugar de Nocedo de Ribeira, ó presidente da Deputación Provincial de Ourense, ó alcalde do Concello dos Blancos, á Consellería de Política Territorial, Obras Públicas e Vivenda, e ó xefe do Servicio de Montes e Industrias Forestais, á Confederación Hidrográfica</p>
<p>do Norte, ó xefe do Servicio de Estructuras e Desenvolvemento Rural, á Xerencia Territorial do Catastro e ó xefe do Servicio de Extensión Agraria, publicándose edictos no Diario Oficial de Galicia e no taboleiro de anuncios do Concello dos Blancos, durante o prazo dun mes segundo consta en dilixencia anotada no dorso do edicto polo secretario do citado concello, que durante o prazo sinalado en edictos para que os interesados puidesen comparecer ou intervir nel, en defensa dos seus dereitos, e non consta presentada ningunha alegación.</p>
<p>Resultando que a anotación preventiva de iniciación do expediente se practicou no Rexistro da Propiedade do Carballiño, como segue:</p>
<p>Anotación A, o predio nº 7.368, ó folio 75, do tomo 679, libro 33 dos Blancos, na que queda inscrita anotación preventiva a favor dos veciños de Nocedo de Ribeira.</p>
<p>Resultando que en data do 14 de xuño de 1999 o Servicio de Montes e Industrias Forestais remite informe sobre o límite sur do monte no sentido de termo municipal de Baltar e monte veciñal en man común de Tixós, e precisando que na estrema oeste o bosquexo presentado polos promotores non inclúe unha porción de superficie consorciada que se supón parte do mesmo mapa.</p>
<p>Resultando que na tramitación do expediente se cumpriron tódalas formalidades legais.</p>
<p>Considerando que o Xurado Provincial de Clasificación de Montes Veciñais en Man Común ten xurisdicción e competencia para coñece-los expedientes de clasificación dos montes que teñan tal carácter, a teor do establecido no artigo 9 da citada lei.</p>
<p>Considerando que o tipo de comunidade xermánica que institúe a Lei de montes veciñais en man común ten como características esenciais as seguintes:</p>
<p>1. Que os condominios se unen por vínculos persoais de veciñanza agrupados en parroquias, aldeas, lugares, casaríos ou barrios non constituídos formalmente en entidades muncipais.</p>
<p>2. Que, polo tanto, o número de titulares é variable e indeterminado.</p>
<p>3. Que o patrimonio colectivo é utilizado e aproveitado polo veciño como membro da agrupación veciñal, faltando a idea de cota no sentido xurídico-romano.</p>
<p>4.Que o patrimonio e a participación é inalienable, imprescritible e inembargable.</p>
<p>5. Que a comunidade é indivisible, non podendo os comuneiros pedi-la actio communi dividumdo.</p>
<p>Considerando que, segundo informacións e testemuños, resulta que os montes citados son aproveitados e posuídos en réxime de comunidade xermánica polos veciños da parroquia de Nocedo, no concello dos Blancos.</p>
<p>Os datos do citado monte son os que se referencian na parte dispositiva deste acordo.</p>
<p>Considerando que das informacións recollidas resulta que os veciños de Nocedo, están conformes coa clasificación do citado monte como veciñal en man común, incluída a porción sita na estrema oeste que está consorciada coa Administración forestal, quedando acreditado en período de instrucción o seu carácter veciñal.</p>
<p>Considerando que, a teor do disposto na Lei de montes veciñais en man común, o expediente de clasificación se iniciou por acordo do xurado, por instancia dos veciños de Nocedo, para que este xurado puidese acorda-la iniciación do expediente de clasificación.</p>
<p>Vista a Lei galega 13/1989, do 10 de outubro, de montes veciñais en man común e o seu regulamento, o Decreto 260/1992, do 4 de setembro, así como o establecido na Lei de réxime xurídico das administracións públicas e do procedemento administrativo común, do 26 de novembro de 1992, modificada pola Lei 4/1999.</p>
<p>Visto o Decreto 482/1997, do 26 de decembro, polo que se establece a estructura orgánica da Consellería de Medio Ambiente.</p>
<p>O Xurado Provincial de Clasificación de Montes Veciñais en Man Común, á vista dos antecedentes e fundamentos expostos e por unanimidade dos seus membros:</p>
<p>ACORDA:</p>
<p>Primeiro.-Clasifica-lo monte denominado Mormoural, de 59 ha, aproximadamente en conxunto, de superficie a favor dos veciños dos lugares de Nocedo e Nóveas (parroquia de Nocedo), no concello dos Blancos (Ourense), e cos datos que a seguir se relacionan, como veciñal en man común, en réxime de comunidade xermánica.</p>
<p>Os datos do citado monte son:</p>
<p>Concello: Os Blancos.</p>
<p>Monte denominado: Mormoural.</p>
<p>Comunidade propietaria: veciños dos lugares de Nocedo e Nóveas, parroquia de Nocedo.</p>
<p>Superficie: 59 ha aproximadamente en conxunto.</p>
<p>Estremas:</p>
<p>Norte: Benito Feijoó, Camilo Lorenzo, Claudina Santos, José Castro, e outros propietarios.</p>
<p>Sur: termo municipal de Baltar.</p>
<p>Leste: José Moure, José Parada, José López, e outros propietarios.</p>
<p>Oeste: Isidro López, Emilio Cantarilla, Benito Cuquejo, e outros propietarios.</p>
<p>Segundo.-Que se proceda á exclusión do citado monte de calquera inventario, catálogo ou rexistro público no que poidan figurar inscritos a favor de persoa ou entidade distinta á que agora se asigna a súa pertenza.</p>
<p>Notifíqueselle esta resolución ó alcalde-presidente do Concello dos Blancos, ós representantes da comunidade veciñal, ó xefe do Servicio de Montes e Industrias Forestais, ós que se lles fará saber que esta resolución, que pon fin á vía administrativa, pode ser obxecto de recurso de reposición potestativo perante o Xurado Provincial de Clasificación de Montes Veciñais en Man Común de Ourense, no prazo dun mes, ou recurso contencioso-administrativo perante o Xulgado do Contencioso-Administrativo de Ourense no prazo de dous meses, ámbolos dous prazos a partir do día seguinte ó da publicación no Diario Oficial de Galicia, artigos 109 e 116 da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, e artigos 8 e 46 da Lei 29/1998, do 13 de xullo, reguladora da xurisdicción contencioso-administrativa.</p>
<p>O que por orde do presidente do Xurado Provincial de Clasificación de Montes Veciñais en Man Común, se fai público no Diario Oficial de Galicia, para xeral coñecemento.</p>
<p>Ourense, 23 de marzo de 2000.</p>
<p>Miriam Areal López</p>
<p>Secretaria do Xurado Provincial</p>
<p>de Clasificación de Montes Veciñais en Man Común</p>
<p>Visto e prace</p>
<p>Agustín Prado Verdeal</p>
<p>Presidente do Xurado Provincial</p>
<p>de Clasificación de Montes Veciñais en Man Común de Ourense</p>

