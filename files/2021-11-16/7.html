---
date: '2021-11-16'
id: G0533-081121-0001
page: 56353
number: 220
agency: Consellería de Infraestruturas e Mobilidade
section: III. Outras disposicións.
title: >-
  DECRETO 153/2021, do 29 de outubro, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo  proxecto de construción de sendas na AC-433 (antiga traza), en
  Soesto e Serantes, no concello de Laxe (clave AC/19/129.06).
range: Decreto
url: >-
  https://www.xunta.gal/dog/Publicados/2021/20211116/AnuncioG0533-081121-0001_gl.html
---
<p>Antecedentes.</p>
    <p>Primeiro. Con data do 30 de xuño de 2021 publicouse no <em>Diario Oficial de Galicia</em> núm. 123 o Anuncio do 22 de xuño de 2021 polo que se somete ao trámite de información pública o proxecto de construción de sendas na AC-433 (antiga traza) en Soesto e Serantes, de clave AC/19/129.06, así como a relación individual de bens, dereitos e propietarios afectados polo proxecto de referencia.</p>
    <p>Segundo. Tras a análise dos informes, das alegacións e dos certificados presentados, o 14 de outubro de 2021 apróbase o expediente de información pública e o proxecto de construción de sendas na AC-433 (antiga traza) en Soesto e Serantes, de clave AC/19/129.06.</p>
    <p>O obxecto do presente proxecto consiste en acadar unha circulación segura dos viandantes e dotar os treitos dunha maior seguridade viaria.</p>
    <p>A senda en Soesto proxéctase pola marxe esquerda da AC-433, que conta coa maior urbanización e se emprega para ir á praia de Soesto, entre os puntos quilométricos (pp.qq.) aproximados 10+240 ao 10+821. A senda de Serantes proxéctase entre os pp.qq. 11+390 ao 12+112, pola marxe dereita da estrada, coa finalidade de garantir un itinerario continuo e facilitar a comunicación coa igrexa de Santa María de Serantes e co cemiterio.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia na súa reunión do día vinte e nove de outubro de dous mil vinte e un,</p>
    <p class="dog-titulo">DISPOÑO:</p>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción de sendas na AC-433 (antiga traza) en Soesto e Serantes, de clave AC/19/129.06.</p>
    <p>Santiago de Compostela, vinte e nove de outubro de dous mil vinte e un</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Mobilidade</p>

