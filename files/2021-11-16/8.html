---
date: '2021-11-16'
id: G0598-081121-0010
page: 56355
number: 220
agency: 'Consellería de Cultura, Educación e Universidade'
section: III. Outras disposicións.
title: >-
  DECRETO 154/2021, do 29 de outubro, polo que se aproba a adscrición do Centro
  Superior de Hostalaría de Galicia (CSHG) á Universidade de Santiago de
  Compostela (USC).
range: Decreto
url: >-
  https://www.xunta.gal/dog/Publicados/2021/20211116/AnuncioG0598-081121-0010_gl.html
---
<p>O artigo 11.1 da Lei orgánica 6/2001, do 21 de decembro, de universidades, modificado por Lei orgánica 4/2007, do 12 de abril, establece que a adscrición mediante convenio a unha universidade pública de centros docentes de titularidade pública ou privada para impartir estudos conducentes á obtención de títulos de carácter oficial e validez en todo o territorio nacional requirirá a aprobación da Comunidade Autónoma, por proposta do Consello de Goberno da Universidade, logo de informe favorable do seu consello social.</p>
    <p>Neste mesmo sentido se manifesta o artigo 22 da Lei 6/2013, do 13 de xuño, do Sistema universitario de Galicia.</p>
    <p>O número 1 do artigo 23 da Lei 6/2013, do 13 de xuño, especifica que é competencia do Consello da Xunta aprobar a adscrición ou desadscrición a unha universidade pública de centros docentes, de titularidade pública ou privada, para impartir títulos universitarios de carácter oficial e validez en todo o territorio nacional. A aprobación terá lugar mediante decreto, por proposta do consello de goberno da universidade e logo dos informes favorables do consello social da universidade, da Axencia para a Calidade do Sistema Universitario de Galicia e do Consello Galego de Universidades.</p>
    <p>O Centro Superior de Hostalaría de Galicia (CSHG) está integrado na Axencia Turismo de Galicia, actualmente adscrita á Consellería de Presidencia, Xustiza e Turismo, por Decreto 130/2020, do 17 de setembro, polo que se fixa a estrutura orgánica das vicepresidencias e das consellerías da Xunta de Galicia.</p>
    <p>Na actualidade este centro está vinculado á Universidade de Santiago de Compostela mediante Convenio asinado o 15 de setembro de 1995, polo que se recoñece ao CSHG como centro vinculado a esa universidade, no cal se imparte o diploma superior en Xestión Hoteleira como título propio da USC.</p>
    <p>Os estudos que se imparten no CSHG constitúen un elemento importante no proceso de formación de profesionais no sector da hostalaría, cubrindo a deficiencia na oferta formativa da Comunidade Autónoma de Galicia, que non ten na actualidade ningún título universitario oficial neste campo.</p>
    <p>Tanto a USC como o CSHG identifican a necesidade, para o desenvolvemento social e económico da Comunidade Autónoma de Galicia, de impulsar estudos superiores no sector da hostalaría, como sería un título de grao oficial con validez en todo o territorio nacional, motivo que impulsa a formalización dun novo convenio de adscrición do CSHG á USC, asinado con data do vinte e cinco de xaneiro de dous mil vinte e un e aprobado en Consello de Goberno e no Consello Social da Universidade de Santiago de Compostela.</p>
    <p>O obxecto deste convenio é regulamentar a adscrición do CSHG á USC nos termos establecidos na Lei orgánica 6/2001, do 21 de decembro; na Lei 6/2013, do 13 de xuño; no Real decreto 640/2021, do 27 de xullo, de creación, recoñecemento e autorización de universidades e centros universitarios e acreditación institucional de centros universitarios, e nos estatutos da USC, para a impartición dunha titulación de grao no ámbito da innovación gastronómica e a xestión hoteleira coa denominación con que finalmente se aprobe a titulación.</p>
    <p>De acordo co establecido no artigo 23 da Lei 6/2013, do 13 de xuño, a adscrición do CSHG á USC foi obxecto de informe favorable por parte da Axencia para a Calidade do Sistema Universitario de Galicia e foi sometida a acordo do Consello Galego de Universidades, segundo consta na certificación do día 16 de xuño de 2021.</p>
    <p>No uso das atribucións conferidas pola Lei 1/1983, do 22 de febreiro, reguladora da Xunta e da súa Presidencia, por proposta do conselleiro de Cultura, Educación e Universidade e logo da deliberación do Consello da Xunta de Galicia na súa reunión do día vinte e nove de outubro de dous mil vinte e un,</p>
    <h2>DISPOÑO:</h2>
    <p>Artigo 1. Aprobación da adscrición</p>
    <p>Apróbase a adscrición do Centro Superior de Hostalaría de Galicia á Universidade de Santiago de Compostela.</p>
    <p>Artigo 2. Posta en funcionamento</p>
    <p>Autorizar a posta en funcionamento e o inicio de actividades de ensinanzas universitarias oficiais do CSHG como centro adscrito á Universidade de Santiago de Compostela.</p>
    <p>Artigo 3. Inscrición no Rexistro de Universidades, Centros e Títulos (RUCT)</p>
    <p>Dar traslado ao Ministerio de Universidades para os efectos da súa inscrición no RUCT.</p>
    <p>Disposición derradeira primeira. Habilitación para o desenvolvemento normativo</p>
    <p>Habilítase a persoa titular da Consellería de Cultura, Educación e Universidade para ditar cantas disposicións sexan necesarias para o desenvolvemento e aplicación do presente decreto.</p>
    <p>Disposición derradeira segunda. Entrada en vigor</p>
    <p>O presente decreto entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, vinte e nove de outubro de dous mil vinte e un </p>
    <footer><p>Alberto Núñez Feijóo<br>Presidente </p></footer>
    <p class="dog-firma-izq">Román Rodríguez González<br>Conselleiro de Cultura, Educación e Universidade</p>

