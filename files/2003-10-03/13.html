---
date: '2003-10-03'
id: 1C216
page: 12
number: 192
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 24 de setembro de 2003 pola que se convocan dous cursos sobre
  plans de emerxencia municipal: proxecto e elaboración.
range: Resolución
url: 'https://www.xunta.gal/dog/Publicados/2003/20031003/Anuncio1C216_gl.html'
---
<p>Dentro do programa de actividades que a Academia Galega de Seguridade ten previsto realizar no ano 2003, conforme as funcións que ten encomendadas pola Lei 4/1992, do 9 de abril, de creación da Academia Galega de Seguridade, anúnciase a realización de 2 cursos sobre Plans de emerxencia municipal: proxecto e elaboración, que se desenvolverán conforme as seguintes bases:</p>
<p>Primeira.-Obxectivos.</p>
<p>Dota-lo persoal responsable de elaboración de plans de emerxencia municipal dunha formación teórico-práctica que lle faciliten a realización de métodos de prevención e planificación necesarios nos seus concellos, en función dos posibles riscos ós que estean expostos.</p>
<p>Segunda.-Destinatarios.</p>
<p>-Persoal técnico dos concellos con responsabilidade na elaboración de plans de emerxencia municipal (PEMU).</p>
<p>-Responsables das Agrupacións de voluntarios de protección civil da Comunidade Autónoma de Galicia. (Presidente, xefe, subxefe e xefe de grupo).</p>
<p>Terceira.-Desenvolvemento.</p>
<p>1. Prazas: o número de prazas ofertadas por curso é de 27.</p>
<p>2. Duración e data: o primeiro curso terá lugar os días 27, 28 e 29 de outubro de 2003 e o segundo, os días 1, 2 e 3 de decembro de 2003, cunha duración de 22 horas lectivas respectivamente.</p>
<p>O horario será o seguinte:</p>
<p>-Mañás: das 9.30 ás 14.00 horas.</p>
<p>-Tardes: das 16.00 ás 20.00 horas.</p>
<p>3. Lugar: os cursos realizaranse na sede da Academia Galega de Seguridade no concello da Estrada.</p>
<p>Cuarta.-Solicitudes e prazo de inscrición.</p>
<p>1. A inscrición dos participantes é totalmente gratuíta.</p>
<p>2. O persoal que desexe participar nestes cursos deberá presentar, cuberta á máquina ou con letra moi clara, a instancia que figura no anexo.</p>
<p>3. O prazo para a presentación de instancias rematará o día 21 de outubro de 2003.</p>
<p>4. Nas peticións do voluntariado as instancias deberán vir asinadas polo presidente da agrupación e seladas, e no caso de haber máis dunha solicitude da mesma agrupación, relacionalas en orde prioritaria. Este será requisito indispensable para ser admitido no cursos.</p>
<p>5. As instancias deberán enviarse por correo, fax, etc. á sede da Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinta.-Contido.</p>
<p>Cartografía. Tipoloxía de riscos. Análise e determinación de riscos. Organización e servicios no plan. Comunicación e información. Arquivos informáticos de elaboración do plan. Catálogo de medios e recursos.</p>
<p>Sexta.-Relación de admitidos.</p>
<p>A relación de participantes admitidos para a realización do curso exporase no taboleiro de anuncios da Academia Galega de Seguridade, sen prexuízo da oportuna notificación ós seleccionados con antelación á celebración do curso. Tamén poden confirma-la súa admisión chamando ó teléfono 986 59 00 21.</p>
<p>Sétima.-Asistencia.</p>
<p>É obrigatoria a asistencia e puntualidade en tódalas actividades dos cursos. A falta de asistencia, mesmo cando sexa xustificada, a máis dun 10% das horas lectivas programadas determinará a cualificación de non apto no curso.</p>
<p>Oitava.-Certificado de aproveitamento.</p>
<p>Ó remate dos cursos entregaráselles un certificado de asistencia e aproveitamento a aquelas persoas que acrediten a súa asistencia continuada a eles e superen as correspondentes probas de coñecementos.</p>
<p>Novena.-Modificacións.</p>
<p>A Academia Galega de Seguridade poderá modifica-lo desenvolvemento dos cursos para adaptalos ás necesidades da Administración e ás continxencias que poidan xurdir.</p>
<p>A Estrada, 24 de setembro de 2003.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

