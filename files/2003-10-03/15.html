---
date: '2003-10-03'
id: 1C21E
page: 12
number: 192
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 24 de setembro de 2003 pola que se convocan seis cursos de
  segundo nivel sobre accidentes en estrada.
range: Resolución
url: 'https://www.xunta.gal/dog/Publicados/2003/20031003/Anuncio1C21E_gl.html'
---
<p>Dentro do programa de actividades que a Academia Galega de Seguridade ten previsto realizar no ano 2003, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a realización de seis cursos de segundo nivel sobre accidentes en estrada, que se deberán desenvolver conforme as seguintes bases:</p>
<p>Primeira.-Obxectivos.</p>
<p>Dota-lo persoal voluntario de protección civil dunha formación teórico-práctica que lle facilite a realización das tarefas que teña encomendadas, adquirindo unha especialización na prevención e na intervención nos accidentes de circulación.</p>
<p>Segunda.-Destinatarios.</p>
<p>Os cursos van dirixidos ós membros das agrupacións de voluntarios de protección civil da Comunidade Autónoma de Galicia, que previamente superasen o curso básico.</p>
<p>Terceira.-Desenvolvemento.</p>
<p>1. Prazas: o número de prazas ofertadas para cada curso é de 30.</p>
<p>2. Duración e data: os cursos terán lugar durante o terceiro trimestre do ano 2003 e cunha duración de 34 horas lectivas.</p>
<p>As datas quedan por determinar en función do número e da localización de solicitudes.</p>
<p>3. Lugar: os cursos realizaranse nas sedes das seguintes agrupacións: provincia da Coruña: Miño e Ordes. Provincia de Pontevedra: Cangas e A Estrada. Provincia de Lugo: A Pontenova. Provincia de Ourense: O Carballiño.</p>
<p>Cuarta.-Solicitudes e prazo de inscrición.</p>
<p>1. A inscrición dos participantes é totalmente gratuíta.</p>
<p>2. O persoal que desexe participar nestes cursos deberá presentar, cuberta á máquina ou con letra moi clara, a instancia que figura no anexo.</p>
<p>3. O prazo para a presentación de instancias rematará o día 21 de outubro de 2003.</p>
<p>4. As instancias deberán vir asinadas polo presidente da agrupación e seladas, e no caso de haber máis dunha solicitude da mesma agrupación, relacionalas en orde prioritaria. Este será requisito indispensable para ser admitido no curso.</p>
<p>5. As instancias deberán enviarse por correo, fax, etc., á sede da Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinta.-Contido.</p>
<p>O contido dos cursos de 2º nivel sobre accidentes en estrada divídese en tres partes:</p>
<p>a) Introducción. Conceptos xerais.</p>
<p>b) Primeiros auxilios.</p>
<p>c) Accidentes de vehículos. Mercadorías perigosas. Excarceración.</p>
<p>Sexta.-Relación de admitidos.</p>
<p>A relación de participantes admitidos para a realización do curso exporase no taboleiro de anuncios da Academia Galega de Seguridade, sen prexuízo da oportuna notificación ós seleccionados con ante</p>
<p>lación á realización do curso. Tamén poden confirma-la súa admisión chamando ó teléfono 986 59 00 21.</p>
<p>Sétima.-Asistencia.</p>
<p>É obrigatoria a asistencia e a puntualidade en tódalas actividades do curso. A falta de asistencia, mesmo cando sexa xustificada, a máis dun 10% das horas lectivas programadas determinará a cualificación de non apto no curso.</p>
<p>Oitava.-Certificado de aproveitamento.</p>
<p>Ó remate dos cursos entregaráselles un certificado de asistencia e aproveitamento a aquelas persoas que acrediten a súa asistencia continuada a eles, e que superen as correspondentes probas de coñecementos.</p>
<p>Novena.-Modificacións.</p>
<p>A Academia Galega de Seguridade poderá modifica-lo desenvolvemento normal dos cursos para adaptalos ás necesidades da Administración e ás continxencias que poidan xurdir.</p>
<p>A Estrada, 24 de setembro de 2003.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridad</p>

