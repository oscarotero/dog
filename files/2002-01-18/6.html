---
date: '2002-01-18'
id: 170E
page: 655
number: 13
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 11 de xaneiro de 2002 sobre delegación de atribucións no secretario
  xeral para as Relacións cos Medios Informativos.
range: Orde
url: 'https://www.xunta.gal/dog/Publicados/2002/20020118/Anuncio170E_gl.html'
---
<p>A Secretaría Xeral para as Relacións cos Medios Informativos é un órgano dependente funcionalmente da Presidencia da Xunta de Galicia e organicamente da Consellería da Presidencia, Relacións Institucionais e Administración Pública, segundo establece o Decreto 309/2001, do 17 de decembro.</p>
<p>A necesidade de axilizar no posible todos aqueles asuntos que non esixan unha atención directa e persoal do conselleiro da Presidencia, Relacións Institucionais e Administración Pública aconsella que este delegue no secretario xeral para as Relacións cos Medios Informativos determinadas funcións, o que sen dúbida repercutirá beneficiosamente no funcionamento da Administración autonómica.</p>
<p>Na súa virtude, facendo uso das facultades que me confiren os artigos 38, 43.3º e 44 da Lei 1/1983, do 22 de febreiro, reguladora da Xunta e do seu presidente, na redacción dada pola Lei 11/1988, do 20 de outubro, e polo disposto no artigo 72.4º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e polas demais disposicións de aplicación xeral,</p>
<p>DISPOÑO:</p>
<p>Artigo 1º</p>
<p>Deléganse no secretario xeral para as Relacións cos Medios Informativos as seguintes atribucións:</p>
<p>a) A autorización e disposición dos gastos dos servicios contidos no programa 361.A, da sección 04, servicio 07, dos orzamentos xerais da Comunidade Autónoma e o recoñecemento das obrigas e a proposta de pagamento relativos a elas, agás respecto dos gastos contidos no capítulo I.</p>
<p>b) As funcións que como órgano de contratación estean atribuídas ó titular da consellería, incluídos os convenios de colaboración e cooperación, en temas relacionados coas relacións cos medios informativos cando as partidas orzamentarias estean contempladas dentro do programa 361.A, dos mencionados sección e servicio orzamentarios.</p>
<p>Artigo 2º</p>
<p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse dictadas polo órgano delegante.</p>
<p>Artigo 3º</p>
<p>O conselleiro da Presidencia, Relacións Institucionais e Administración Pública poderá avocar para si, en calquera momento, o exercicio das competencias delegadas por esta orde, das que quedan excluídos en todo caso os supostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e artigo 44.2 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro.</p>
<p>Disposición derrogatoria</p>
<p>Queda derrogada a orde da Consellería da Presidencia e Administración Pública do 22 de febreiro de 1999 e cantas outras disposicións de igual ou inferior categoría se opoñan ó establecido nesta orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 11 de xaneiro de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

