---
date: '2011-06-10'
id: C3F1-310511-2462
page: 14143
number: 111
agency: Consellería de Educación e Ordenación Universitaria
section: I. Disposicións xerais.
title: >-
  RESOLUCIÓN do 26 de maio de 2011, da Dirección Xeral de Educación, Formación
  Profesional e Innovación Educativa, pola que se regulan, con carácter
  experimental, os contratos-programa e se establecen as bases para a
  convocatoria e selección de programas dirixidos á mellora do éxito escolar nos
  centros docentes de educación primaria e secundaria dependentes da Consellería
  de Educación e Ordenación Universitaria.
range: Resolución
url: >-
  https://www.xunta.gal/dog/Publicados/2011/20110610/AnuncioC3F1-310511-2462_gl.html
---
<p>No marco da Conferencia Sectorial de Educación, o ministerio e as comunidades autónomas acordaron a sinatura de convenios bilaterais para o desenvolvemento de programas educativos de cooperación territorial. Dentro das actuacións previstas nestes convenios figuran, entre outras, os programas de reforzo, orientación e apoio, os dirixidos ao incremento do éxito escolar e aqueles que procuran diminuír as bolsas de abandono temperá da escolarización.</p>
    <p>O artigo 120 da Lei orgánica 2/2006, do 3 de maio, de educación, establece que os centros educativos teñen que dispoñer da necesaria autonomía pedagóxica, de organización e de xestión para favorecer a mellora continua na educación, e que as administracións educativas terán que favorecer a autonomía dos centros de xeito que os seus recursos económicos, materiais e humanos se poidan adecuar aos plans de traballo e organización que elaboren, unha vez que sexan convenientemente avaliados e valorados.</p>
    <p>Os centros educativos, para lograr a equidade e a excelencia na educación, deben desenvolver as capacidades de todo o alumnado conforme ás súas posibilidades e circunstancias e, para iso, teñen que organizarse de xeito diferenciado, planificando os seus recursos e desenvolvendo as actuacións necesarias para o logro duns obxectivos concretos nun período de tempo determinado.</p>
    <p>Esta resolución pretende dar cabida, baixo un marco único, a todos aqueles programas que se veñen desenvolvendo nos centros educativos -PROA, Éxito escolar, entre outros- co obxectivo de lograr unha educación de calidade para todo o alumnado, desenvolver ao máximo posible as súas capacidades, buscar a excelencia e, en definitiva, contribuír á mellora da calidade do sistema educativo de Galicia.</p>
    <p>Preténdese, xa que logo, que os centros educativos analicen as súas fortalezas e debilidades e propoñan medidas específicas de actuación e, por outra banda, que a Administración educativa proporcione os recursos necesarios para o desenvolvemento de proxectos realistas en que participe a comunidade educativa e as institucións do contorno.</p>
    <p>De acordo co anteriormente exposto, esta dirección xeral,</p>
    <h2>DISPÓN:</h2>
    <p>Sección 1.ª Disposicións xerais</p>
    <p>Artigo 1. Obxecto.</p>
    <p>Esta resolución ten por obxecto regular os contratos-programa e establecer as condicións para desenvolver nos centros docentes programas para a mellora do éxito escolar do alumnado.</p>
    <p>Artigo 2. Ámbito de aplicación.</p>
    <p>Poderán participar nesta convocatoria os centros educativos públicos, dependentes da Consellería de Educación e Ordenación Universitaria, seguintes:</p>
    <p>a) Centros de educación infantil e primaria.</p>
    <p>b) Centros de educación primaria.</p>
    <p>c) Centros públicos integrados.</p>
    <p>d) Institutos de educación secundaria.</p>
    <p>Sección 2.ª Programas para a mellora do éxito escolar</p>
    <p>Artigo 3. Programa de centro para a mellora do éxito escolar.</p>
    <p>Os centros educativos poderán elaborar un programa para a mellora do éxito escolar do alumnado, sobre unha ou varias das actuacións que se establecen no artigo 5.</p>
    <p>Artigo 4. Obxectivos do programa.</p>
    <p>O programa, en función das actuacións que o integren, deberá perseguir os seguintes obxectivos:</p>
    <p>a) Identificar as dificultades e problemas do alumnado en relación coa aprendizaxe.</p>
    <p>b) Lograr un clima de aula e de centro que favoreza o proceso de ensinanza e aprendizaxe.</p>
    <p>c) Favorecer a atención educativa dos colectivos máis vulnerables para mellorar a súa formación e previr os riscos de exclusión social.</p>
    <p>d) Mellorar a competencia en comunicación lingüística e, en concreto, da lectura como medio para a aprendizaxe, promovendo o uso das bibliotecas e dos espazos comúns de aprendizaxe.</p>
    <p>e) Mellorar o nivel de adquisición de competencias de todo o alumnado nas etapas de ensino obrigatorio.</p>
    <p>f) Elevar os niveis de éxito escolar no ensino obrigatorio.</p>
    <p>g) Apoiar a evolución e a integración do alumnado con maior capacidade e motivación para aprender, afondando nos coñecementos dalgún campo de actividade.</p>
    <p>h) Implicar os pais, nais ou titores/as legais do alumnado na súa educación e nos procesos de ensinanza e aprendizaxe.</p>
    <p>i) Lograr a colaboración da administración local, dos empregadores e doutras institucións naqueles ámbitos que favorecen a escolarización e a formación da poboación.</p>
    <p>j) Mellorar a calidade da educación e os resultados escolares.</p>
    <p>Artigo 5. Actuacións do programa e destinatarios.</p>
    <p>O programa que elaboren os centros poderá recoller unha ou varias das actuacións que se relacionan a continuación, considerando as necesidades e intereses dos seus destinatarios.</p>
    <p>1. Reforzo, orientación e apoio.</p>
    <p>Destinatarios:</p>
    <ul>
     <li>Alumnado do 2.º e 3.º ciclo de educación primaria e de educación secundaria obrigatoria que presentan dificultades e problemas de aprendizaxe, así como aqueles con desvantaxe educativa polo contorno sociocultural en que se desenvolven.</li>
    </ul>
    <p>2. Mellora da lectura, escritura e cálculo.</p>
    <p>Destinatarios:</p>
    <ul>
     <li>Todo o alumnado das etapas de ensino obrigatorio.</li>
    </ul>
    <p>3. Mellora da convivencia.</p>
    <p>Destinatarios:</p>
    <ul>
     <li>Os centros educativos, e particularmente os que impartan a etapa de educación secundaria obrigatoria, con alumnado que presente alteracións do comportamento e/ou graves problemas de conduta.</li>
    </ul>
    <p>4. Redución do abandono escolar.</p>
    <p>Destinatarios:</p>
    <ul>
     <li>Alumnado de educación secundaria.</li>
    </ul>
    <p>5. Mellora do nivel de coñecementos para acadar a excelencia.</p>
    <p>Destinatarios:</p>
    <p>- Alumnado do 2.º e 3.º ciclo de educación primaria e de educación secundaria que presentan unha destacada capacidade e motivación para aprender.</p>
    <p>Artigo 6. <em>Elaboración do programa e requisitos.</em></p>
    <p>1. O programa que elabore o centro para a mellora do éxito escolar do alumnado concretará as actuacións que se pretenden desenvolver, de entre as que se establecen no artigo 5 desta resolución, identificando para cada unha delas, polo menos, os seguintes aspectos:</p>
    <p>a) Razóns que xustificarían a actuación, cos indicadores e datos que procedan.</p>
    <p>b) Medidas que se pretenden desenvolver e a súa temporalización. Estas medidas deberán ser concretas, innovadoras e orientadas ao logro dos obxectivos. As medidas poderán comportar singularidades en canto a:</p>
    <ul>
     <li>Horario de apertura e peche do centro.</li>
     <li>Organización do currículo.</li>
     <li>Organización e características dos recursos humanos.</li>
     <li>Necesidades de formación do profesorado.</li>
     <li>Asignación e/ou distribución de recursos materiais.</li>
     <li>Modelo de xestión organizativa e pedagóxica que requiran as medidas de actuación.</li>
    </ul>
    <p>c) Logros que se perseguen e indicadores de medida temporalizados. Para a súa concreción teranse en conta indicadores como:</p>
    <ul>
     <li>A taxa de éxito escolar nos distintos niveis ou etapas, tomando como referencia os resultados das avaliacións ordinarias e extraordinarias, da avaliación de diagnóstico e das PAU, entre outros.</li>
     <li>A taxa de idoneidade do alumnado para cada un dos niveis de ensino obrigatorio.</li>
     <li>A análise das necesidades educativas e socioeconómicas do contorno.</li>
     <li>Os datos de inserción laboral, se procede.</li>
     <li>Os resultados dos sistemas de xestión da calidade, se é o caso.</li>
    </ul>
    <p>d) Estratexias de coordinación entre centros na transición do alumnado de primaria a secundaria.</p>
    <p>e) Implicación das familias do alumnado, doutras institucións e de empresas, se é o caso.</p>
    <p>f) Colaboración da administración local e doutras administracións, se é o caso.</p>
    <p>g) Necesidade de novos recursos que implica a actuación, temporalizados.</p>
    <p>h) Proceso de seguimento e avaliación interna que se vai realizar de cada unha das actuacións.</p>
    <p>2. O programa será elaborado polo equipo directivo do centro que, previamente, deberá realizar unha análise sobre os procesos que se veñen desenvolvendo no centro para identificar as súas fortalezas e debilidades; estes aspectos deberán figurar para cada unha das actuacións no programa que se presente.</p>
    <p>3. O programa deberá contar coa aprobación, por maioría, do Claustro e, por maioría cualificada de dous terzos, do Consello Escolar.</p>
    <p>Artigo 7. Compromisos do centro educativo.</p>
    <p>O centro educativo co que se acorde o desenvolvemento dun programa, conforme o previsto nesta resolución, ademais dos compromisos que deriven das actuacións recollidas nel, deberá asumir, polo menos, os seguintes compromisos: </p>
    <ul>
     <li>Realizar un seguimento periódico das actuacións previstas no programa, cando menos con carácter trimestral, e reflectir documentalmente as circunstancias e os resultados acadados.</li>
     <li>O profesorado terá que participar nas actividades de formación que se planifiquen tanto desde o centro como desde a Consellería de Educación e Ordenación Universitaria.</li>
     <li>O equipo directivo terá que participar nas actividades de formación organizadas pola Consellería de Educación e Ordenación Universitaria.</li>
     <li>Garantir a participación activa do director ou directora e outro membro do equipo directivo nas reunións do traballo en rede que desde a Administración educativa se establezan.</li>
     <li>A comunidade educativa terá que coordinarse e cooperar en rede para mellorar a calidade do servizo educativo e acadar os obxectivos fixados. </li>
     <li>A comunidade educativa terá que participar activamente no deseño, aplicación e avaliación das actuacións previstas no programa.</li>
    </ul>
    <p>Artigo 8. Actuacións da administración educativa.</p>
    <p>A Administración educativa da Xunta de Galicia, na procura da mellora do sistema educativo, desenvolverá, nos centros cos que acorde o desenvolvemento de programas previstos nesta resolución, actuacións como as que seguen:</p>
    <p>a) Apoio aos centros e ao profesorado.</p>
    <p>A Consellería de Educación e Ordenación Universitaria daralle apoio específico aos centros educativos que desenvolvan programas dos previstos nesta resolución, polo menos, nos seguintes aspectos:</p>
    <ul>
     <li>Asesoramento, a través dos servizos de inspección educativa.</li>
     <li>Asesoramento e asistencia de servizos específicos da Consellería de Educación e Ordenación Universitaria, tales como persoal, orientación, formación do profesorado e xestión económica, entre outros.</li>
     <li>Formación específica ao equipo directivo e ao profesorado implicado no programa.</li>
     <li>Potenciación do traballo en rede dos centros docentes para o intercambio de coñecementos e experiencias.</li>
    </ul>
    <p>b) Difusión das boas prácticas que se desenvolvan nos centros educativos.</p>
    <p>As boas prácticas, identificadas no desenvolvemento dos programas nos diferentes centros, poderán ser divulgadas, en colaboración cos propios centros docentes, constituíndo modelos de referencia de organización e xestión destes.</p>
    <p>c) Recursos.</p>
    <p>A Consellería de Educación e Ordenación Universitaria, dentro das súas dispoñibilidades orzamentarias, dotará os centros de recursos específicos para o desenvolvemento do programa acordado, se é o caso.</p>
    <p>Sección 3.ª Proceso de solicitude e selección dos programas</p>
    <p>Artigo 9. Solicitudes e documentación.</p>
    <p>1. Para participar nesta convocatoria os centros educativos deberán presentar a solicitude, no modelo que se xunta como anexo I desta resolución, e acompañarana da seguinte documentación:</p>
    <ul>
     <li>O programa elaborado polo equipo directivo conforme o que se indica no artigo 6, que deberá presentarase en soporte papel e en formato dixital.</li>
     <li>Certificación da aprobación do programa polo Consello Escolar, segundo o modelo que figura no anexo II.</li>
     <li>Certificación da aprobación do programa polo Claustro, segundo o modelo que figura no anexo III. </li>
    </ul>
    <p>2. A solicitude e demais documentación presentaranse no rexistro único da Administración da Comunidade Autónoma de Galicia, edificio administrativo de San Caetano s/n, 15781 Santiago de Compostela, ou noutro rexistro propio ou concertado conforme o Decreto 164/2005, do 16 de xuño, así como por calquera dos medios previstos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>3. O prazo de presentación de solicitudes será dun mes contado a partir do día seguinte ao da publicación desta resolución no Diario Oficial de Galicia. Entenderase como último día do prazo o correspondente ao mesmo ordinal do día da publicación. Se o último día do prazo fose inhábil, entenderase prorrogado ao primeiro día hábil seguinte e, se no mes do vencemento non houbese día equivalente ao inicial do cómputo, entenderase que o prazo expira o último do mes.</p>
    <p>Artigo 10. Criterios de selección dos programas.</p>
    <p>1. A Consellería de Educación e Ordenación Universitaria, á vista dos programas presentados polos centros, procederá a seleccionar aqueles que, respondendo aos requisitos establecidos nesta convocatoria, sexan viables na súa execución e no marco dos recursos dispoñibles.</p>
    <p>2. Os programas que se autoricen serán seleccionados conforme os seguintes criterios:</p>
    <p>a) A obxectividade e viabilidade do programa que se vai desenvolver, considerando a análise de debilidades e fortalezas do centro, así como os resultados académicos dos últimos anos.</p>
    <p>b) A coordinación e implicación dos centros adscritos, ou aos que están adscritos, para a transición do alumnado desde a educación primaria á educación secundaria obrigatoria.</p>
    <p>c) Centros en que no seu contorno sociocultural predominen familias de baixo nivel cultural ou economicamente desfavorecidas, minorías étnicas, inmigrantes de lingua materna distinta á do centro, entre outros.</p>
    <p>d) Centros con baixos resultados académicos, asociados a problemas de convivencia no centro, sempre que se prevexa esa actuación no programa.</p>
    <p>e) A implicación das familias, do concello e doutras institucións para o desenvolvemento do programa.</p>
    <p>f) O nivel de implicación do Claustro e do Consello Escolar na aprobación do programa.</p>
    <p>g) A participación do centro nos plans de autoavaliación e mellora da calidade na educación.</p>
    <p>h) A participación do centro en programas ou proxectos de innovación nos últimos tres anos.</p>
    <p>i) A duración prevista para o programa.</p>
    <p>Artigo 11. Comisión de selección.</p>
    <p>1. Baixo a presidencia da persoa titular da Subdirección Xeral de Ordenación, Innovación Educativa e Formación do Profesorado constituirase unha comisión de selección que se encargará de valorar as solicitudes.</p>
    <p>2. A comisión estará integrada polas persoas titulares da Subdirección Xeral de Inspección, Avaliación e Calidade do Sistema Educativo, da Subdirección Xeral de Recursos Humanos e da Subdirección Xeral de Centros, os/as inspectores/as xefes do Servizo Territorial de Inspección Educativa, a persoa titular da xefatura do Servizo de Ordenación, Innovación e Orientación Educativa, e unha persoa asesora da Dirección Xeral de Educación, Formación Profesional e Innovación Educativa que realizará as funcións de secretaría. As persoas subdirectoras poderán ser substituídas por xefes/as de servizo, se é o caso.</p>
    <p>3. A comisión poderá dispoñer a constitución dunha comisión técnica, constituída por persoas asesoras da Dirección Xeral de Educación, Formación Profesional e Innovación Educativa, para os efectos de elaboración de informes sobre os programas de actuación presentados.</p>
    <p>4. A percepción de asistencias destas comisións atenderá á categoría correspondente segundo o disposto no Decreto 144/2001, do 7 de xuño, sobre indemnizacións por razón do servizo ao persoal con destino na Administración autonómica de Galicia.</p>
    <p>Artigo 12. Selección dos programas.</p>
    <p>1. Entre os programas presentados, a comisión seleccionará aqueles que, cumprindo os requisitos da convocatoria, se consideren viables.</p>
    <p>2. A comisión de seleccións concretará cos centros educativos todos aqueles aspectos dos programas seleccionados que se plasmarán no contrato-programa.</p>
    <p>3. O contrato-programa poderá ser de carácter anual ou plurianual, segundo o caso, e, cando menos, explicitará o seguinte: </p>
    <ul>
     <li>Os logros que se perseguen, mediante os indicadores acordados.</li>
     <li>As actuacións que se consideran incluídas no programa.</li>
     <li>Os compromisos do centro educativo.</li>
     <li>As actuacións e achegas da Administración educativa.</li>
     <li>A comisión de seguimento.</li>
     <li>O período de duración do programa.</li>
    </ul>
    <p>Artigo 13. Resolución.</p>
    <p>1. Unha vez rematado o proceso de selección dos programas e realizada a concreción dos contratos-programa, a comisión fará pública a resolución provisoria, que se difundirá no portal educativo www.edu.xunta.es/web.</p>
    <p>2. A exposición abrirá un prazo de dez días naturais para efectuar reclamacións ou renuncias. Transcorrido este prazo, unha vez estudadas e, se é o caso, atendidas as mencionadas reclamacións e renuncias, a comisión seleccionadora elevará a proposta definitiva á persoa titular da Dirección Xeral de Educación, Formación Profesional e Innovación Educativa que resolverá a relación final dos programas seleccionados.</p>
    <p>3. A resolución definitiva dos centros seleccionados publicarase no portal educativo www.edu.xunta.es/web e no Diario Oficial de Galicia.</p>
    <p>4. Contra esta resolución poderán interpoñer recurso de alzada ante a persoa titular da Consellería de Educación e Ordenación Universitaria, no prazo dun mes contado a partir do día seguinte ao da publicación no Diario Oficial de Galicia, de acordo co disposto nos artigos 107.1, 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común ou, directamente, recurso contencioso-administrativo, no prazo de dous meses, ante o Tribunal Superior de Xustiza de Galicia conforme os artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa.</p>
    <p>Artigo 14. Formalización do contrato-programa.</p>
    <p>Os centros que sexan autorizados para o desenvolvemento dun programa asinarán coa Consellería de Educación e Ordenación Universitaria un contrato-programa que recolla as actuacións do programa que se acorde entre o centro e a comisión de selección.</p>
    <p>Artigo 15. Recursos para o desenvolvemento do programa.</p>
    <p>Para o desenvolvemento das actuacións establecidas no contrato-programa a Consellería de Educación e Ordenación Universitaria dotará os centros dos recursos financeiros e de persoal considerados necesarios.</p>
    <p>Estes recursos sufragaranse con cargo aos orzamentos previstos nos convenios de colaboración que se subscriban co Ministerio de Educación para as actuacións recollidas no artigo 5 desta resolución.</p>
    <p>Sección 4.ª Seguimento, avaliación e certificación</p>
    <p>Artigo 16. Seguimento e avaliación do contrato-programa.</p>
    <p>1. O equipo directivo do centro realizará un seguimento do programa conforme a metodoloxía prevista nel e dará conta aos órganos de participación e goberno, aos pais, nais ou titores/as legais, así como ás institucións que participan no programa.</p>
    <p>2. A inspección educativa realizará, ao longo de cada curso académico, o seguimento e avaliación das diferentes actuacións previstas no programa, informando periodicamente a Consellería de Educación e Ordenación Universitaria.</p>
    <p>3. A avaliación do programa realizada polo centro educativo para cada curso académico, ademais de servir para render contas ante a comunidade educativa, porase á disposición da comisión de seguimento do acordo e incorporarase, así mesmo, á memoria anual do centro.</p>
    <p>4. Para o seguimento do programa, establecerase unha comisión de seguimento do acordo entre a Consellería de Educación e Ordenación Universitaria e o centro educativo.</p>
    <p>5. A comisión de seguimento estará integrada por representantes da Dirección Xeral Educación, Formación Profesional e Innovación Educativa, da Dirección Xeral de Centros e Recursos Humanos, do centro educativo e tamén formará parte dela o inspector ou inspectora do centro, actuando como secretario ou secretaria a persoa que desempeñe esta función no centro educativo. A composición da comisión concretarase no acordo entre a Administración educativa e o centro.</p>
    <p>6. A comisión estará presidida por un representante da Administración e reunirase, polo menos, unha vez ao ano. O centro docente ten que certificar o valor conseguido nos indicadores que establece o acordo e achegar a documentación que lle sexa requirida pola comisión de seguimento.</p>
    <p>7. A comisión de seguimento ten as funcións seguintes:</p>
    <p>a) Facer o seguimento e a avaliación da execución do acordo a partir da información que facilita o centro docente e o inspector ou a inspectora deste.</p>
    <p>b) Analizar o grao de consecución dos obxectivos e compromisos establecidos e o cumprimento da aplicación e calidade das estratexias e actividades a través dos indicadores establecidos.</p>
    <p>c) Formular propostas de modificación de recursos para o curso seguinte en relación co desenvolvemento do programa.</p>
    <p>d) Propor as modificacións que se consideren necesarias nos obxectivos, nas actuacións e nas medidas acordadas para a continuidade do programa ou a súa supresión, se é o caso.</p>
    <p>Artigo 17. Certificación de participación.</p>
    <p>A Consellería de Educación e Ordenación Universitaria certificará a participación do profesorado nos programas, como actividades de innovación educativa e recoñecerá, se procede, as boas prácticas derivadas da aplicación dos programas en función dos resultados do seu seguimento e avaliación.</p>
    <p>Artigo 18. Entrada en vigor.</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 26 de maio de 2011.</p>
    <footer><p>José Luis Mira Lema<br>Director xeral de Educación, Formación Profesional e Innovación Educativa </p></footer>
    <h2>ANEXO II<br>Aprobación polo Consello Escolar da solicitude de participación na convocatoria de contratos-programa para a mellora do éxito escolar nos centros docentes de educación primaria e secundaria dependentes da Consellería de Educación e Ordenación Universitaria</h2>
    <p>Don/Dona………………………………………………, en calidade de secretario/a do </p>
    <p>Consello Escolar do centro educativo …………………………………..........................</p>
    <p>código ………………................……..do municipio de ……..........…………………….</p>
    <h2>FAI CONSTAR:</h2>
    <p>1. Que o Consello Escolar do centro coñece o contido e características da resolución para a participación do centro educativo na convocatoria de contratos-programa para a mellora do éxito escolar nos centros docentes de educación primaria e secundaria dependentes da Consellería de Educación e Ordenación Universitaria da Xunta de Galicia.</p>
    <p>2. Que o Consello Escolar, na sesión do día de de .</p>
    <p>□ se mostrou favorable a participar na convocatoria de contratos-programa para a mellora do éxito escolar. </p>
    <p>Resultado da votación:</p>
    <ul>
     <li>Número de integrantes do Consello Escolar con dereito a voto: </li>
     <li>Número de integrantes do Consello Escolar con dereito a voto presentes na votación:</li>
     <li>Número de votos favorables á presentación da solicitude de participación:</li>
     <li>Número de votos contrarios á presentación da solicitude de participación:</li>
     <li>Número de votos en branco:</li>
     <li>Número de votos nulos:</li>
    </ul>
    <p>E, para que conste, asínoo no lugar e data indicados.</p>
    <p> , de de </p>
    <p>Visto e prace</p>
    <p>Presidente/a do Consello Escolar Secretario/a</p>
    <p>Asdo.: Asdo.:</p>
    <h2>ANEXO III<br>Aprobación polo Claustro da solicitude de participación na convocatoria de contratos-programa para a mellora do éxito escolar nos centros docentes de educación primaria e secundaria dependentes da Consellería de Educación e Ordenación Universitaria</h2>
    <p>Don/Dona................................................................ , en calidade de secretario/a do</p>
    <p>Claustro do centro educativo……………………………………………………………..</p>
    <p>Código ……………………….do municipio de…………………………………………..</p>
    <h2>FAI CONSTAR:</h2>
    <p>1. Que o Claustro do centro coñece o contido e características da resolución para a participación do centro educativo na convocatoria de contratos-programa para a mellora do éxito escolar nos centros docentes de educación primaria e secundaria dependentes da Consellería de Educación e Ordenación Universitaria da Xunta de Galicia.</p>
    <p>2. Que o Claustro, na sesión do día de de .</p>
    <p>□ se mostrou favorable a participar na convocatoria de contratos-programa para a mellora do éxito escolar. </p>
    <p>Resultado da votación:</p>
    <ul>
     <li>Número de integrantes do Claustro con dereito a voto:</li>
     <li>Número de integrantes do Claustro con dereito a voto presentes na votación:</li>
     <li>Número de votos favorables á presentación da solicitude de participación:</li>
     <li>Número de votos contrarios á presentación da solicitude de participación:</li>
     <li>Número de votos en branco:</li>
     <li>Número de votos nulos:</li>
    </ul>
    <p>E, para que conste, asínoo no lugar e data indicados.</p>
    <p> , de de</p>
    <p>Visto e prace</p>
    <p>Director/a do centro Secretario/a</p>
    <p>Asdo.: Asdo.:</p>

