---
date: '2011-03-29'
page: 5
number: 62
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 47/2011, do 17 de marzo, polo que se modifica parcialmente o Decreto
  292/2008, do 30 de decembro, que establece a estrutura orgánica da Axencia
  Galega de Emerxencias.
range: Decreto
---
<p>A Lei 5/2007, do 7 de maio, de emerxencias de Galicia, creou a Axencia Galega de Emerxencias configurada como un ente instrumental para a xestión das emerxencias segundo as instrucións emanadas do órgano administrativo que ten as facultades para a xestión das emerxencias e a protección civil.</p>
<p>A Axega ten natureza de ente público con personalidade xurídica propia que somete a súa actuación ao ordenamento xurídico privado, tal e como se describe no artigo 12º.1.1 b) do Real decreto lexislativo 1/1999, de réxime financeiro e orzamentario de Galicia, con patrimonio propio e plena capacidade para o desenvolvemento dos seus fins. O seu estatuto foi aprobado polo Decreto 223/2007, do 5 de decembro, co que se deu comezo efectivo ao funcionamento deste organismo.</p>
<p>No Diario Oficial de Galicia nº 7, do 12 de xaneiro de 2009, publicouse o Decreto 292/2008, do 30 de decembro, polo que se establece a estrutura orgánica da Axencia Galega de Emerxencias.</p>
<p>Transcorrido xa un tempo prudencial desde a entrada en funcionamento do ente público a experiencia acumulada amosa unha certa disfuncionalidade na súa configuración orgánica en prexuízo da verdadeira natureza do cometido que legalmente e estatutariamente ten atribuído.</p>
<p>O obxectivo, en definitiva, é o de configurar un organización eficiente e eficaz, cunha estrutura sinxela na que predomine o carácter especializado na xestión e atención das emerxencias sen esquecer o necesario aparato administrativo, axeitadamente dimensionado para o cumprimento dos seus fins, respondendo todo iso a criterios de contención de gasto.</p>
<p>O Consello Reitor, na súa reunión do día 17 de xuño de 2010, aprobou, con carácter previo á súa aprobación polo Consello da Xunta de Galicia, a modificación da estrutura orgánica da axencia e o seu cadro de persoal, segundo dispón o artigo 21º.4 a) da Lei 5/2007, de emerxencias de Galicia, en relación co artigo 9º.2 g) dos seus estatutos, aprobados polo Decreto 223/2007, do 5 de decembro.</p>
<p>Na súa virtude, por proposta do conselleiro de Presidencia, Administracións Públicas e Xustiza, de conformidade co disposto no artigo 24º da Lei 5/2007, do 7 de maio, de emerxencias de Galicia, en relación co artigo 9º.1 g) do Decreto 223/2007, do 5 de decembro, polo que se aproba o estatuto da Axega, facendo uso das atribucións conferidas pola Lei 1/1983, do 22 de febreiro, de normas reguladoras da Xunta e da súa Presidencia, modificada polas leis 2/2007, do 28 de marzo e 12/2007, do 27 de xullo, e logo da deliberación do Consello da Xunta na súa reunión de dezasete de marzo de dous mil once,</p>
<p>DISPOÑO:</p>
<p>Artigo único.-Modificación do Decreto 292/2008, do 30 de decembro, polo que se establece a estrutura orgánica da Axencia Galega de Emerxencias.</p>
<p>Modifícase o artigo 4º do Decreto 292/2008, do 30 de decembro, que queda redactado nos seguintes termos:</p>
<p>«Artigo 4º.-Unidades administrativas.</p>
<p>As restantes unidades administrativas que se crean son as seguintes:</p>
<p>4.1. Dependendo directamente da xerencia:</p>
<p>4.1.1. Área do Centro de Atención ás Emerxencias 112 (CAE112). As súas funcións son as seguintes:</p>
<p>a) A xestión operativa e a supervisión do Centro de Atención de Emerxencias 112 Galicia.</p>
<p>b) A elaboración e revisión dos protocolos de actuación e xestión de emerxencias do Centro de Atención de Emerxencias 112 Galicia, con suxeición a estándares de calidade.</p>
<p>c) A realización dos estudos e proxectos de dotación de medios e equipamentos do Centro de Atención de Emerxencias 112 Galicia.</p>
<p>d) A elaboración dos informes que lle soliciten o/a xerente e outros órganos da Axencia Galega de Emerxencias, así como da memoria anual relativa ao funcionamento do Centro de Atención de Emerxencias 112 Galicia.</p>
<p>e) A análise das necesidades tecnolóxicas e loxísticas dos axentes que interveñen na xestión das emerxencias no ámbito da Axencia Galega de Emerxencias e daqueles entes cos que se coordine.</p>
<p>f) A planificación da implantación de novas ferramentas tecnolóxicas, de comunicacións e loxísticas nos órganos da Axencia Galega de Emerxencias, no Centro de Atención de Emerxencias 112 Galicia e aqueles outros cos que se coordinen actuacións.</p>
<p>g) O control e supervisión das infraestruturas, equipamentos, e sistemas informáticos e de comunicación da Axencia Galega de Emerxencias e do Centro de Atención de Emerxencias 112 Galicia.</p>
<p>h) A colaboración coas outras administracións que interveñen nas accións de emerxencias e outros grupos que se coordinen coa Axencia Galega de Emerxencias para a implantación das novas tecnoloxías nos seus ámbitos de actuación.</p>
<p>i) As demais funcións que, incluídas no ámbito respectivo, lle sexan asignadas.</p>
<p>4.1.2. Área de xestión de riscos e apoio á planificación. As súas funcións son as seguintes:</p>
<p>a) Estudo, identificación e localización dos riscos para a elaboración do mapa e catálogo de riscos de Galicia así como os catálogos de medios e recursos e o catálogo de servizos.</p>
<p>b) Realización dos estudos técnicos necesarios para a elaboración do Plan territorial de protección civil de Galicia, dos plans especiais e determinación das liñas directrices para a elaboracións dos plans territoriais que correspondan.</p>
<p>c) Apoio á xerencia no desenvolvemento de programas en materia de protección civil e xestión de riscos e de emerxencias así coma no eido da prevención e atenuación dos seus efectos.</p>
<p>d) Analizar e propor á xerencia a cualificación do risco que proceda cando sexa comunicada unha situación de emerxencia das que poden dar lugar á activación dun plan público de protección civil.</p>
<p>e) As demais funcións que, incluídas no ámbito respectivo, lle sexan asignadas.</p>
<p>4.2. Dependendo da Secretaría Xeral:</p>
<p>4.2.1. A área de coordinación xurídico-administrativa e asuntos financeiros. Ten encomendada a realización das seguintes funcións:</p>
<p>a) O asesoramento a todos os órganos da Axencia Galega de Emerxencias en materia legal e a de informar, cando se lle solicite, sobre a adecuación á legalidade de calquera actuación que vaia acometer a Axencia Galega de Emerxencias e, en xeral, a elaboración dos estudos e informes que lle sexan encomendados.</p>
<p>b) O estudo, tramitación e, se e o caso, a elaboración dos anteproxectos e proxectos de disposicións de carácter xeral, cando así se lle encomende, así como elaborar as propostas de informe de legalidade, acerto e oportunidade das disposicións de carácter xeral que deban ser informadas polo/a xerente.</p>
<p>c) O estudo, tramitación e elaboración das propostas de resolución das reclamacións e recursos formulados contra os actos e resolucións emanados dos distintos órganos da Axencia Galega de Emerxencias, cando aquelas non estean atribuídas a outros órganos desta, así como a coordinación dos órganos que interveñan na súa tramitación.</p>
<p>e) A tramitación dos requirimentos e peticións formulados á Axencia Galega de Emerxencias polos xulgados, tribunais, o Defensor do Pobo, o Valedor do Pobo e outros órganos e institucións.</p>
<p>f) A coordinación, para a súa remisión e correspondente publicación no Diario Oficial de Galicia, das disposicións e actos administrativos que teñan que ser publicados.</p>
<p>g) O rexistro, arquivo e custodia das disposicións xerais emanadas da Axencia Galega de Emerxencias ou dos seus centros directivos así coma a proposta de compilacións e refundicións das normas emanadas da Axencia Galega de Emerxencias.</p>
<p>h) Coidar que se lle faciliten aos letrados encargados da defensa xurisdicional todos os antecedentes que constan na Axencia Galega de Emerxencias.</p>
<p>i) Asistir ás mesas de contratación e ás sesións dos órganos colexiados cando así o estableza a normativa aplicable.</p>
<p>j) Elaborar os datos necesarios para que a xerencia poida redactar o anteproxecto de orzamentos anuais e as correspondentes programacións plurianuais.</p>
<p>k) Desenvolver todas as actuacións necesarias para o adecuado seguimento e control da xestión orzamentaria, propoñendo os axustes orzamentarios que resulten necesarios para garantir a adecuada xestión da Axencia Galega de Emerxencias.</p>
<p>l) Todas as cuestións relativas á xestión de persoal, nóminas, en relación coas disposicións en materia laboral (seguridade social, mutuas, etc.), incluíndo a tramitación dos expedientes administrativos relativos ao persoal funcionario, laboral e eventual e a habilitación dos gastos de persoal da Axencia Galega de Emerxencias.</p>
<p>m) A execución da xestión orzamentaria efectuando os trámites económico-administrativos dos expedientes de gastos e as propostas de pagamento.</p>
<p>n) A xestión da subministración de material de oficina, imprenta e consumibles informáticos, e demais subministracións que sexan necesarias, incluíndo os gastos de auga, electricidade, combustibles, seguros, etc.</p>
<p>o) As demais funcións que, incluídas no ámbito respectivo, lle sexan asignadas».</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan o establecido neste decreto.</p>
<p>Disposición derradeira</p>
<p>Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, dezasete de marzo de dous mil once.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>

