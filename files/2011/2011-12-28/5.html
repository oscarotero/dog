---
date: '2011-12-28'
id: C3F1-191211-10001
page: 38503
number: 247
agency: Consellería de Educación e Ordenación Universitaria
section: III. Outras disposicións.
title: >-
  ORDE do 16 de decembro de 2011 pola que se regula o réxime de axudas a centros
  privados concertados para a atención ao alumnado con necesidades específicas
  de apoio educativo.
range: Orde
url: >-
  https://www.xunta.gal/dog/Publicados/2011/20111228/AnuncioC3F1-191211-10001_gl.html
---
<p>A Lei orgánica 2/2006, do 3 de maio, de educación establece, no seu capítulo I do título II, relativo ao alumnado con necesidades específicas de apoio educativo, que as administracións educativas disporán os medios necesarios para que todo o alumnado acade o máximo desenvolvemento persoal, intelectual, social e emocional, así como os obxectivos establecidos con carácter xeral nesta lei. Así mesmo, especifica a igualdade de criterios para a determinación de recursos entre os centros públicos e os centros privados concertados.</p>
    <p>Por outro lado, o Decreto 30/2007, do 15 de marzo, polo que se regula a admisión do alumnado en centros sostidos con fondos públicos, publicado no DOG do 16 de marzo, establece que, coa finalidade de asegurar a calidade educativa para todos, a cohesión social e a igualdade de oportunidades, garántese unha adecuada e equilibrada escolarización do alumnado que presenta necesidades educativas especiais.</p>
    <p>Por isto, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. <em>Obxecto</em>.</p>
    <p>1. O obxecto desta orde é regular os criterios, requisitos, procedemento e dotación para conceder axudas económicas aos centros privados concertados para atender o alumnado con necesidades específicas de apoio educativo, naqueles aspectos que non estean xa cubertos polo correspondente concerto educativo, desde o día 1 de xaneiro de 2012 ata o 31 de outubro de 2012.</p>
    <p>2. Exclúense desta convocatoria de axudas os centros concertados específicos de educación especial e os centros con aulas concertadas de educación especial.</p>
    <p>3. Enténdese por alumnado que presenta necesidades específicas de apoio educativo aquel que requira por un período da súa escolarización, ou ao longo de toda ela, determinados apoios e atencións específicas derivadas de discapacidade motórica, sensorial, intelectual ou trastornos xeneralizados do desenvolvemento e a conduta.</p>
    <p>Artigo 2. <em>Solicitudes</em>.</p>
    <p>1. As solicitudes cubriranse no modelo que se xunta como anexo desta orde e irán acompadas da seguinte documentación:</p>
    <p>a) Unha memoria explicativa en que consten as necesidades específicas do centro para atender o alumnado de apoio educativo, xunto cunha certificación asinada polo responsable do centro educativo que acredite as circunstancias das persoas afectadas.</p>
    <p>b) No caso de que o centro solicite outras axudas para o mesmo proxecto ou actividade, achegará unha declaración do conxunto de todas as solicitudes efectuadas ou concedidas por outras administracións ou entes públicos e a súa contía. No caso contrario, certificación de non telas solicitado.</p>
    <p>c) Declaración responsable de non estar incurso nas prohibicións para obter a condición de beneficiario, de conformidade co artigo 10 da Lei 9/2007, do 13 de xuño.</p>
    <p>2. As solicitudes e demais documentación presentaranse no Rexistro Único da Administración da Comunidade Autónoma de Galicia, edificio administrativo de San Caetano s/n, 15781 Santiago de Compostela, ou noutro rexistro propio ou concertado conforme o Decreto 164/2005, do 16 de xuño, así como por calquera dos medios previstos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. Tamén se poderán presentar electronicamente a través da sede electrónica da Xunta de Galicia no enderezo: http://www.xunta.es/sede-electronica.</p>
    <p>3. Así mesmo, de conformidade co preceptuado na disposición adicional do Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, os solicitantes consenten que a Administración faga pública nos rexistros regulados neste decreto os datos relevantes referidos ás axudas recibidas. A negativa expresa a esta autorización poderá dar lugar á exclusión do proceso de participación ou á revogación do acto de outorgamento.</p>
    <p>4. O prazo de presentación de solicitudes será dun mes contado a partir do día seguinte ao da publicación desta orde no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día de prazo é inhábil, entenderase prorrogado ao primeiro día hábil seguinte e, se no mes do vencemento non houber día equivalente ao inicial do cómputo, entenderase que o prazo expira o derradeiro do mes.</p>
    <p>Artigo 3. <em>Finalidade das axudas</em>.</p>
    <p>As axudas reguladas nesta orde poderán empregarse, en atención das necesidades do centro, para os seguintes fins:</p>
    <p>– Contratación de persoal complementario: logopeda, fisioterapeuta, axudante técnico/a educativo/a, psicólogo/a, pedagogo/a, traballador/a social, intérprete de lingua de signos e coidador/a.</p>
    <p>– Reparacións, mantemento e pequenas obras de adaptación.</p>
    <p>– Compra de material específico ordinario non inventariable.</p>
    <p>Artigo 4. <em>Criterios de valoración e distribución</em>.</p>
    <p>1. Para a asignación das contías seguiranse os seguintes criterios:</p>
    <p>a) Alumnado matriculado que reúna os requisitos establecidos no artigo 73 da Lei orgánica de educación, debidamente xustificados. Por cada alumno ou alumna contabilizaranse 8 puntos. </p>
    <p>b) Alumnado cos mesmos requisitos da letra a) deste artigo matriculado no curso 2010-2011. Por cada alumno ou alumna contabilizaranse 4 puntos.</p>
    <p>c) Proporción entre o alumnado total do centro e o que reúna os requisitos desta convocatoria, con exclusión das etapas non concertadas. Calcularase a porcentaxe á que se aplicará a seguinte puntuación:</p>
    <table>
     <tbody>
      <tr>
       <td>%</td>
       <td>Puntos</td>
      </tr>
      <tr>
       <td>Menor ou igual a 0,1</td>
       <td>0</td>
      </tr>
      <tr>
       <td>Máis do 0,1 e ata o 0,3</td>
       <td>4</td>
      </tr>
      <tr>
       <td>Máis do 0,3 e ata o 0,5</td>
       <td>8</td>
      </tr>
      <tr>
       <td>Máis do 0,5 e ata o 1</td>
       <td>12</td>
      </tr>
      <tr>
       <td>Máis do 1</td>
       <td>16</td>
      </tr>
     </tbody>
    </table>
    <p>d) Grado de minusvalidez do alumnado:</p>
    <table>
     <tbody>
      <tr>
       <td>%</td>
       <td>Puntos por alumna/o</td>
      </tr>
      <tr>
       <td>Ata o 33</td>
       <td>8</td>
      </tr>
      <tr>
       <td>Máis do 33 e ata o 66</td>
       <td>12</td>
      </tr>
      <tr>
       <td>Máis do 66</td>
       <td>16</td>
      </tr>
     </tbody>
    </table>

