---
date: '2011-12-01'
id: CA01-251111-9201
page: 35523
number: 230
agency: Consellería de Facenda
section: I. Disposicións xerais.
title: >-
  DECRETO 220/2011, do 17 de novembro, polo que se modifica o Decreto 307/2009,
  do 28 de maio, polo que se establece a estrutura orgánica desta consellería.
range: Decreto
url: >-
  https://www.xunta.gal/dog/Publicados/2011/20111201/AnuncioCA01-251111-9201_gl.html
---
<p>Como consecuencia da nova organización da Administración da Comunidade Autónoma establecida polo Decreto 79/2009, do 19 de abril, polo que se establece a estrutura orgánica da Xunta de Galicia; do Decreto 83/2009, do 21 de abril, polo que se fixa a estrutura orgánica dos seus departamentos e do Decreto 245/2009, do 30 de abril, polo que se regulan as súas delegacións territoriais; ditouse o Decreto 307/2009, do 28 de maio, polo que se establece a estrutura orgánica da Consellería de Facenda, publicado no <em>Diario Oficial de Galicia</em> núm. 106, do 2 de xuño.</p>
    <p>Con posterioridade realizáronse modificacións da estrutura orgánica da consellería mediante o Decreto 199/2010, do 16 de decembro (<em>Diario Oficial de Galicia</em> núm. 241, do 17 de decembro) e o Decreto 59/2011, do 17 de marzo (<em>Diario Oficial de Galicia</em> núm. 68, do 6 de abril).</p>
    <p>A primeira modificación que se propón mediante este decreto é a supresión do Servizo de Réxime Interior, da Secretaría Xeral Técnica e do Patrimonio, ao que estaban atribuídas, fundamentalmente, as tarefas de rexistro da documentación da consellería. En efecto, nos últimos anos producíronse importantes novidades normativas en relación co acceso dos/as cidadáns/ás aos rexistros electrónicos da Xunta de Galicia: o Decreto 164/2005, do 16 de xuño, polo que se regulan e determinan as oficinas de rexistro propias ou concertadas da Administración da Comunidade Autónoma de Galicia, se crea o Rexistro Telemático da Xunta de Galicia e se regula a atención ao cidadán; o Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes ou a recente Orde do 15 de setembro de 2011 pola que se aproba a posta en funcionamento da sede electrónica da Xunta de Galicia, e o máis recente Decreto 191/2011, do 22 de setembro, de organización e funcionamento dos rexistros da Administración xeral e das entidades instrumentais da Comunidade Autónoma de Galicia. En consecuencia, as funcións de rexistro simplificáronse substancialmente, a través do uso de medios electrónicos e da centralización imposta pola normativa citada. Non se considera necesario, polo tanto, manter a existencia do Servizo de Réxime Interior, ben que deben atribuírse a outra unidade as funcións de distribución interna de documentación e de tramitación de expedientes de concesión de anticipos, que viña desenvolvendo esa unidade. Estas funcións pasan a ser exercidas polo Servizo de Control Orzamentario e Contratación, dependente da Vicesecretaría Xeral.</p>
    <p>No que se refire á modificación do artigo 21 do decreto, a xustificación deriva das reformas operadas na normativa básica estatal, en particular a través do Real decreto lei 11/2010, do 9 de xullo, de órganos de goberno e outros aspectos do réxime xurídico das caixas de aforros, e do Real decreto lei 2/2011, do 18 de febreiro, para o reforzamento do sistema financeiro.</p>
    <p>A aplicación destas normas supuxo o traspaso da actividade financeira das caixas de aforros a entidades de carácter bancario, a través das cales pasan a realizar o «exercicio indirecto da actividade financeira». Adicionalmente, nos próximos meses, a maioría destas caixas de aforros vanse transformar en fundacións de carácter especial, dedicándose, en exclusiva, á obra social.</p>
    <p>Tendo en conta que a comunidade autónoma carece de competencias sobre a actividade financeira das entidades bancarias, cómpre reducir a estrutura da Subdirección Xeral de Supervisión de Caixas de Aforro e Entidades Financeiras, adaptándoa ás competencias que se mantén. Neste sentido, concéntranse nun só servizo as competencias que antes aparecían distribuídas entre dous servizos, eliminándose o outro.</p>
    <p>De acordo co exposto, por proposta da conselleira de Facenda, cos preceptivos informes favorables e logo de deliberación do Consello da Xunta de Galicia na súa reunión do día dezasete de novembro de dous mil once,</p>
    <h2>DISPOÑO:</h2>
    <p>Artigo 1.</p>
    <p>Modifícase o artigo 6 do Decreto 307/2009, do 28 de maio, polo que se establece a estrutura orgánica da Consellería de Facenda, que pasa a ter a seguinte redacción:</p>
    <p>«Artigo 6. <em>Funcións e estrutura</em>. </p>
    <p>1. A Vicesecretaría Xeral, con nivel orgánico de subdirección xeral, exercerá as seguintes funcións: </p>
    <p>– Prestar asistencia ao/á secretario/a xeral técnico/a e do Patrimonio en cantos asuntos este/a lle encomende para a coordinación dos servizos. </p>
    <p>– Coordinar a elaboración do anteproxecto de orzamentos da consellería, propoñer as actuacións concernentes ao réxime interno dos servizos da consellería e cantas disposicións afecten o seu funcionamento. </p>
    <p>2. Contará coas seguintes unidades administrativas con nivel orgánico de servizo: </p>
    <p>2.1. O Servizo de Xestión de Persoal, ao que corresponde a xestión, control e coordinación de persoal dos servizos centrais e dos departamentos territoriais da consellería, a programación das necesidades do persoal dela e as funcións de habilitación dos gastos de persoal. </p>
    <p>2.2. O Servizo de Control Orzamentario, Contratación e Réxime Interior, que realizará as seguintes funcións:</p>
    <p>– O seguimento e a coordinación da execución orzamentaria e da contratación administrativa. </p>
    <p>– A distribución interna da documentación. </p>
    <p>– A tramitación de expedientes de concesión de anticipos ao persoal.</p>
    <p>2.3. O Servizo de Xestión Económica, que realizará a tramitación económico-administrativa dos expedientes de gasto.» </p>
    <p>Artigo 2.</p>
    <p>Modifícase o artigo 21.2.2 do Decreto 307/2009, do 28 de maio, polo que se establece a estrutura orgánica da Consellería de Facenda, que pasa a ter a seguinte redacción:</p>
    <p>«2.2. A Subdirección Xeral de Supervisión de Caixas de Aforro e Entidades Financeiras, que exercerá as seguintes funcións: </p>
    <p>– As de análise, supervisión, inspección financeira e sanción en materia de caixas de aforro e outras entidades financeiras. </p>
    <p>– O control e supervisión dos acordos e actuacións das caixas de aforro galegas, relativos á obra social e, en particular, os relativos á aprobación dos orzamentos anuais da obra social, ás súas modificacións, á súa liquidación e á creación de novas obras benéfico-sociais.</p>
    <p>– O control e supervisión dos investimentos e gastos en obra benéfico-social realizados en Galicia polas caixas de aforro foráneas.</p>
    <p>– O mantemento dos rexistros existentes na materia. </p>
    <p>– O informe das consultas e a proposta de resolución de autorizacións e, en xeral, cantas funcións lle atribúa á dirección xeral a lexislación vixente sobre estas materias. </p>
    <p>– Control e supervisión dos procesos electorais e do funcionamento dos órganos de goberno das caixas de aforro galegas. </p>
    <p>– A colaboración e coordinación con outras autoridades, órganos, organismos ou entes que teñan encomendadas funcións supervisoras de caixas de aforros e outras entidades financeiras. </p>
    <p>– Aqueloutras que puidesen corresponderlle á Comunidade Autónoma de Galicia en materia de ordenación de crédito e banca. </p>
    <p>– Supervisión e control das mutualidades de previsión social non integradas na Seguridade Social, así como doutras entidades aseguradoras. </p>
    <p>– Supervisión e control da mediación de seguros e reaseguros privados. </p>
    <p>– As de protección da clientela das entidades financeiras, aseguradoras e de mediación, sobre as que ten competencia a comunidade autónoma.</p>
    <p>Da Subdirección Xeral de Supervisión de Caixas de Aforro e Entidades Financeiras dependerán os seguintes servizos: </p>
    <p>2.2.1. O Servizo de Control e Supervisión de Entidades Financeiras, que será o encargado da vixilancia do cumprimento da normativa aplicable ás entidades baixo a súa supervisión, da realización dos informes periódicos sobre a evolución económico-financeira das mesmas entidades, de informar sobre as consultas que se lle formulen e do desempeño das funcións relativas á obra benéfico-social.</p>
    <p>2.2.2. O Servizo de Supervisión e Inspección de Entidades e Mediadores de Seguros, que terá ao seu cargo o desenvolvemento de todas as funcións que lle correspondan á comunidade autónoma en materia de supervisión, xestión de rexistros oficiais, protección da clientela, inspección e réxime sancionador de mutualidades de previsión social non integradas na Seguridade Social e doutras entidades aseguradoras, así como de mediación de seguros e reaseguros privados». </p>
    <p>Disposición derrogatoria.</p>
    <p>Quedan derrogadas todas as disposicións de igual ou inferior rango que se opoñan ao disposto neste decreto. </p>
    <p>Disposición derradeira primeira. </p>
    <p>A estrutura orgánica que se establece neste decreto non suporá aumento de gasto.</p>
    <p>Disposición derradeira segunda.</p>
    <p>A Consellería de Facenda proporá as modificacións que procedan na relación de postos de traballo, derivadas da modificación da estrutura orgánica que se establece neste decreto.</p>
    <p>Así mesmo, facúltase a persoa titular da Consellería de Facenda para ditar os actos e adoptar as medidas que sexan necesarios para a acomodación do persoal á estrutura establecida neste decreto ou derivada dela, así como as que cumpran para o seu desenvolvemento e execución.</p>
    <p>Disposición derradeira terceira. </p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, dezasete de novembro de dous mil once.</p>
    <footer><p>Alberto Núñez Feijóo<br>Presidente</p><p>Marta Fernández Currás<br>Conselleira de Facenda</p></footer>

