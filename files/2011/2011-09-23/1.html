---
date: '2011-09-23'
id: C3C1-200911-6340
page: 28073
number: 183
agency: 'Consellería de Presidencia, Administracións Públicas e Xustiza'
section: I. Disposicións xerais.
title: >-
  ORDE do 15 de setembro de 2011 pola que se aproba a posta en funcionamento da
  sede electrónica da Xunta de Galicia.
range: Orde
url: >-
  https://www.xunta.gal/dog/Publicados/2011/20110923/AnuncioC3C1-200911-6340_gl.html
---
<p>A aprobación do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes, supón un cambio organizativo substancial, xa que ordena o proceso de desenvolvemento dos servizos electrónicos e desenvolve, no ámbito da Comunidade Autónoma de Galicia, o dereito da cidadanía a relacionarse coa Administración pública galega por medios electrónicos. </p>
    <p>Dentro deste réxime, o capítulo II do Decreto 198/2010, que regula a sede e o rexistro electrónicos, crea a sede electrónica da Xunta de Galicia, instrumento que converte en realidade a posibilidade da cidadanía de relacionarse coa Administración xeral de Galicia coas garantías e dereitos exixidos pola Lei 11/2007, do 22 de xuño, de acceso electrónico dos cidadáns aos servizos públicos.</p>
    <p>A sede electrónica da Xunta de Galicia configúrase como o enderezo electrónico que asegura a calidade da información, a coherencia na navegación, a procura integrada e a accesibilidade. Igualmente, a sede electrónica debe asegurar a identificación e comunicación seguras, o acceso ao Rexistro Electrónico, ás comunicacións, ás notificacións e aos formularios de solicitude para iniciar os procedementos administrativos ou solicitar a prestación de servizos.</p>
    <p>Nesta liña, o Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes, ademais de regular esta figura nos seus artigos 8 a 10, determina especificamente na súa disposición transitoria primeira que, no prazo máximo dun ano desde a entrada en vigor do devandito decreto, a persoa titular da consellería con competencias en materia de administracións públicas ditará a orde pola cal se establecerá a súa posta en funcionamento.</p>
    <p>De acordo co exposto, esta consellería </p>
    <h2>DISPÓN:</h2>
    <p>Artigo 1. <em>Ámbito de aplicación da sede electrónica da Xunta de Galicia.</em></p>
    <p>1. O ámbito de aplicación da sede electrónica da Xunta de Galicia comprende a totalidade dos órganos da Administración xeral de Galicia e as entidades instrumentais do sector público autonómico.</p>
    <p>2. O desenvolvemento normativo previsto no Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes, por medio do protocolo de creación de sedes electrónicas, poderá determinar a creación doutras sedes electrónicas conforme o establecido no artigo 10 do devandito decreto. </p>
    <p>Artigo 2. <em>Enderezo electrónico da sede</em>.</p>
    <p>O enderezo de referencia da sede electrónica da Xunta de Galicia é https://sede.xunta.es. Así mesmo, o acceso á sede tamén estará dispoñible mediante unha ligazón no portal web institucional da Xunta de Galicia (www.xunta.es).</p>
    <p>Artigo 3. <em>Posta en funcionamento da sede electrónica</em>.</p>
    <p>A sede electrónica da Xunta de Galicia comezará a operar o mesmo día da publicación desta orde no <em>Diario Oficial de Galicia</em>.</p>
    <p>Disposición derradeira única.</p>
    <p>Esta orde entrará en vigor o mesmo día da súa publicación no<em> Diario Oficial de Galicia</em>.</p>
    <p>Santiago de Compostela, 15 de setembro de 2011.</p>
    <footer><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>

