---
date: '2011-05-13'
id: C3C1-050511-1082
page: 9355
number: 93
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  DECRETO 79/2011, do 20 de abril, polo que se declara a urxente ocupación, para
  efectos de expropiación forzosa, dos bens e dereitos necesarios para a
  realización das obras do proxecto de acondicionamento do entronque do acceso a
  Vilameá coa estrada OU-102.
range: Decreto
url: >-
  https://www.xunta.gal/dog/Publicados/2011/20110513/AnuncioC3C1-050511-1082_gl.html
---
<p>O Concello de Paderne de Allariz, en sesión que a Xunta de Goberno Local realizou o día seis de xullo de dous mil dez, acordou aprobar o proxecto técnico da obra denominado acondicionamento do entroncamento do acceso a Vilameá coa estrada OU-102 e, na mesma sesión, acordou solicitar da Deputación Provincial de Ourense que leve a cabo o expediente expropiatorio dos bens e dereitos afectados pola obra a que se refire o proxecto aprobado. A Deputación Provincial de Ourense, en sesión que tivo lugar o dezasete de decembro de dous mil dez, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens nos que se concreta a declaración de urxente ocupación están determinados no expediente que se someteu a información pública.</p>
    <p>Este expediente tivo entrada na Consellería de Presidencia, Administracións Públicas e Xustiza, e este contén a xustificación acreditativa da motivación para a declaración de urxente ocupación.</p>
    <p>O expediente tratouse na comisión de secretarios xerais previa á súa elevación ao Consello da Xunta de Galicia.</p>
    <p>Que o expediente contén a documentación a que se refire o artigo 1 da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado xa que, segundo sinala a deputación e o informe do técnico, o entroncamento do camiño de acceso de Vilameá coa estrada OU-102, na súa marxe esquerda, presenta un ángulo moi agudo e un xiro moi brusco que obriga os vehículos que acceden desde a estrada ata Vilameá a invadir o carril contrario do camiño, co conseguinte perigo de provocar accidentes que isto supón. Así mesmo, as beirarrúas existentes na estrada OU-102 están interrompidas nas inmediacións do entroncamento, pendentes de que se faga unha organización adecuada deste. O obxecto do proxecto é a execución racional do tráfico de vehículos e tamén de peóns coas correspondentes beirarrúas no mencionado entroncamento.</p>
    <p>A competencia para a declaración da urxente ocupación correspóndelle ao Consello da Xunta de Galicia, segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día vinte de abril de dous mil once,</p>
    <h2>DISPOÑO:</h2>
    <p>Artigo único. </p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de acondicionamento do entroncamento do acceso a Vilameá coa estrada OU-102 da Deputación Provincial de Ourense, debendo, se é o caso, unha vez ocupados os terreos necesarios, obter as autorizacións que foran necesarias dos organismos competentes, con carácter previo ao inicio das obras.</p>
    <p>Santiago de Compostela, vinte de abril de dous mil once.</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Conselleiro de Presidencia, Administracións Públicas e Xustiza </p></footer>

