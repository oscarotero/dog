---
date: '2011-12-29'
id: CA06-221211-10239
page: 40295
number: 248
agency: Consellería do Mar
section: III. Outras disposicións.
title: >-
  ORDE do 12 de decembro de 2011 pola que se convocan axudas aos investimentos a
  bordo de buques pesqueiros e selectividade para o exercicio 2012,
  cofinanciadas co Fondo Europeo de Pesca (FEP), tramitada como anticipado de
  gasto.
range: Orde
url: >-
  https://www.xunta.gal/dog/Publicados/2011/20111229/AnuncioCA06-221211-10239_gl.html
---
<p>Mediante a Orde do 31 de maio de 2010 (DOG número 105, do 4 de xuño) establecéronse as bases reguladoras para a concesión, en réxime de concorrencia competitiva, das axudas aos investimentos a bordo de buques pesqueiros e selectividade, cofinanciadas co Fondo Europeo de Pesca, en virtude do Regulamento (CE) n.º 1198/2006 do Consello, do 27 de xullo, relativo ao Fondo Europeo de Pesca (FEP).</p>
    <p>A orde de bases reguladoras establece no artigo 3 que o crédito anual existente fixarase en cada orde de convocatoria e no artigo 15 que os criterios de selección poderán ser modificados en cada convocatoria.</p>
    <p>Ademais, o artigo 1.1.1 da Orde do 11 de febreiro de 1998 (DOG número 34, do 19 de febreiro) sobre tramitación anticipada de expedientes de gasto, modificada pola Orde do 27 de novembro de 2000 (DOG número 231, do 29 de novembro) e pola Orde do 25 de outubro de 2001 (DOG número 209, do 29 de outubro), establece que os expedientes de gasto relativos a subvencións se poderán iniciar sempre que as necesidades que se teñan que satisfacer poidan ser razoablemente previstas anticipadamente no exercicio inmediatamente anterior ao dos orzamentos con cargo aos cales se vaian imputar os correspondentes gastos, mesmo cando a súa execución se realice nunha ou en varias anualidades; no primeiro caso, sempre que exista crédito adecuado e suficiente no proxecto de orzamentos xerais da Comunidade Autónoma aprobado polo Consello da Xunta de Galicia que corresponda ao exercicio orzamentario en que se vai materializar a contraprestación, e no segundo, sempre que exista crédito para a primeira anualidade e que se cumpran os requisitos do artigo 58 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
    <p>O artigo 3.3.3 estende expresamente esta posibilidade de tramitación anticipada aos expedientes relativos ás bases reguladoras ou convocatorias de axudas derivadas da aplicación de regulamentos comunitarios con financiamento procedente de fondos europeos, sempre que exista regulación das axudas pola Unión Europea ou de ámbito estatal ditada en desenvolvemento ou transposición dela e existan compromisos de financiamento destinados á aplicación das correspondentes medidas.</p>
    <p>Con base no anterior, procede convocar para o ano 2012 as axudas aos investimentos a bordo de buques pesqueiros e selectividade fixando o crédito orzamentario así como os criterios de selección que se van aplicar.</p>
    <p>Por todo isto, e de acordo co disposto no artigo 30.1.º.3 do Estatuto de autonomía de Galicia, e en uso da competencia que me confire a Lei 1/1983, do 22 de febreiro, de normas reguladoras da Xunta e da súa Presidencia,</p>
    <p class="dog-centrado-sin-cursiva-c-a">DISPOÑO:</p>
    <p>Artigo 1. <em>Convocatoria de axudas</em>.</p>
    <p>Convócanse para o exercicio 2012 axudas aos investimentos a bordo de buques pesqueiros e selectividade que se rexerán polas bases e condicións e de acordo co procedemento establecido na Orde do 31 de maio de 2010 pola que se establecen as bases reguladoras destas axudas (DOG número 105, do 4 de xuño). </p>
    <p>Artigo 2. <em>Crédito orzamentario</em>.</p>
    <p>1. Para o ano 2012 as axudas concederanse con cargo á aplicación orzamentaria 14.02.723A.770.3 da Lei de orzamentos xerais da Comunidade Autónoma de Galicia para ese ano, cun importe 7.000.000 euros. A concesión da subvención queda condicionada á existencia de crédito adecuado e suficiente.</p>
    <p>2. O importe fixado no punto anterior deste artigo poderase ampliar con fondos incorporados e remanentes adicionais, sen que iso dea lugar á apertura dun novo prazo de presentación de solicitudes.</p>
    <p>3. As axudas estarán limitadas, en todo caso, ás dispoñibilidades orzamentarias.</p>
    <p>4. As axudas mencionadas contan co financiamento do FEP nun 61% e do Estado membro nun 39%.</p>
    <p>Artigo 3.<em> Prazo de presentación de solicitudes</em>.</p>
    <p>1. Para esta convocatoria de 2012 o prazo de presentación de solicitudes será ata o 15 de marzo de 2012, sempre que houbese como mínimo un mes contado desde o día seguinte ao da publicación desta orde de convocatoria no <em>Diario Oficial de Galicia</em>. No caso contrario o prazo será dun mes contado desde o día seguinte ao da publicación desta orde no dito diario oficial. Neste último caso, entenderase como último día do prazo o correspondente ao mesmo ordinal do día da publicación. Se o último día do prazo fose inhábil, entenderase prorrogado ao primeiro día hábil seguinte e, se no mes de vencemento non houbese día equivalente ao inicial do cómputo, entenderase que o prazo expira o derradeiro día do mes.</p>
    <p>2. A solicitude e a documentación indicada no artigo 12 punto 2 da orde reguladora destas axudas (Orde do 31 de maio de 2010) presentaranse nas delegacións territoriais da Xunta de Galicia ou, en calquera dos lugares previstos no artigo 38.4.º da Lei 30/1992, do 26 de novembro, de réxime xurídico das administracións públicas e procedemento administrativo común. Así mesmo tamén se poderá presentar na sede electrónica https://sede.xunta.es.</p>
    <p>Artigo 4. <em>Criterios de selección</em>.</p>
    <p>1. Para a convocatoria do ano 2012 os criterios de selección serán os seguintes:</p>
    <p>A) Frota de artes menores.</p>
    <p>1.º. Investimentos na mellora das medidas de seguridade: 80 puntos.</p>
    <p>2.º. Investimentos na mellora das condicións de traballo: 64 puntos.</p>
    <p>3.º. Investimentos na mellora das condicións de hixiene ou na mellora da calidade dos produtos: entre 60 e 52 puntos.</p>
    <p>i) Substitución de madeira naquelas partes da embarcación ou noutros elementos que estean en contacto cos produtos da pesca por material impermeable e adecuado para o contacto cos produtos da pesca: 60 puntos.</p>
    <p>ii) Sistemas que melloren a conservación dos produtos da pesca a bordo (no caso do peixe, habilitación da embarcación para asegurar temperaturas próximas á fusión do xeo ou, no caso do marisco, que non afecte negativamente a súa inocuidade ou viabilidade): 56 puntos.</p>
    <p>iii) Sistema de mellora da rastrexabilidade dos produtos pesqueiros a bordo e outros investimentos distintos dos anteriores: 52 puntos.</p>
    <p>4.º. Investimentos na mellora da selectividade ou substitución das artes de pesca: 24 puntos.</p>
    <p>5.º. Investimentos do artigo 6.2 da orde reguladora destas axudas (Orde do 31 de maio de 2010): 16 puntos.</p>
    <p>6.º. Substitución do motor: 12 puntos.</p>
    <p>7.º. Cambio do motor auxiliar como mellora do rendemento enerxético distinto do abranguido na definición do artigo 2 da Orde do 10 de xuño de 2011 pola que se convocan para o ano 2011, en réxime de concorrencia competitiva, axudas a investimentos a bordo dos buques pesqueiros para mellorar o rendemento enerxético, cofinanciadas co Fondo Europeo de Pesca (DOG número 120, do 23 de xuño): 4 puntos.</p>
    <p>B) Frota de cerco.</p>
    <p>1.º. Investimentos na mellora das medidas de seguridade: 80 puntos.</p>
    <p>2.º. Investimentos na mellora das condicións de traballo: 64 puntos.</p>
    <p>3.º. Investimentos na mellora das condicións de hixiene ou na mellora da calidade dos produtos pesqueiros: entre 60 e 52 puntos.</p>
    <p>i) Substitución da madeira nas bodegas ou partes do buque que estean en contacto cos produtos pesqueiros por material impermeable e adecuado para o contacto cos produtos da pesca: 60 puntos.</p>
    <p>ii) Sistemas que melloren a conservación dos produtos da pesca a bordo: 56 puntos.</p>
    <p>iii) Sistema de mellora da rastrexabilidade dos produtos pesqueiros a bordo e outros investimentos distintos dos anteriores: 52 puntos.</p>
    <p>4.º. Investimentos na mellora da selectividade ou substitución das artes de pesca: 24 puntos.</p>
    <p>5.º. Investimentos do artigo 6.2 da orde reguladora destas axudas (Orde do 31 de maio de 2010): 16 puntos.</p>
    <p>6.º. Substitución do motor: 8 puntos.</p>
    <p>7.º. Cambio do motor auxiliar como mellora do rendemento enerxético distinto do abranguido na definición do artigo 2 da Orde do 10 de xuño de 2011 pola que se convocan para o ano 2011, en réxime de concorrencia competitiva, axudas a investimentos a bordo dos buques pesqueiros para mellorar o rendemento enerxético, cofinanciadas co Fondo Europeo de Pesca (DOG número 120, do 23 de xuño): 4 puntos.</p>
    <p>C) Frota de arrastre litoral e arrastre en augas de Portugal.</p>
    <p>1.º. Investimentos na mellora das medidas de seguridade: 80 puntos.</p>
    <p>2.º. Investimentos na mellora das condicións de traballo: 64 puntos.</p>
    <p>3.º. Investimentos na mellora das condicións de hixiene ou na mellora da calidade dos produtos pesqueiros: 52 puntos.</p>
    <p>4.º. Investimentos na mellora da selectividade ou substitución das artes de pesca: 40 puntos.</p>
    <p>5.º. Investimentos do artigo 6.2 da orde reguladora destas axudas (Orde do 31 de maio de 2010): 16 puntos.</p>
    <p>6.º. Substitución do motor: 8 puntos.</p>
    <p>7.º. Cambio do motor auxiliar como mellora do rendemento enerxético distinto do abranguido na definición do artigo 2 da Orde do 10 de xuño de 2011 pola que se convocan para o ano 2011, en réxime de concorrencia competitiva, axudas a investimentos a bordo dos buques pesqueiros para mellorar o rendemento enerxético, cofinanciadas co Fondo Europeo de Pesca (DOG número 120, do 23 de xuño): 4 puntos.</p>
    <p>D) Frota do caladoiro Cantábrico-Noroeste distinta das anteriores.</p>
    <p>1.º. Investimentos na mellora das medidas de seguridade: 80 puntos.</p>
    <p>2.º. Investimentos na mellora das condicións de traballo: 64 puntos.</p>
    <p>3.º. Investimentos na mellora das condicións de hixiene ou na mellora da calidade dos produtos pesqueiros: entre 60 e 52 puntos.</p>
    <p>i) Substitución da madeira nas bodegas ou partes do buque que estean en contacto cos produtos pesqueiros por material impermeable e adecuado para o contacto cos produtos da pesca: 60 puntos.</p>
    <p>ii) Sistemas que melloren a conservación dos produtos da pesca a bordo: 56 puntos.</p>
    <p>iii) Sistema de mellora da rastrexabilidade dos produtos pesqueiros a bordo e outros investimentos distintos dos anteriores: 52 puntos.</p>
    <p>4.º. Investimentos na mellora da selectividade ou substitución das artes de pesca: 24 puntos.</p>
    <p>5.º. Investimentos do artigo 6.2 da orde reguladora destas axudas (Orde do 31 de maio de 2010): 16 puntos.</p>
    <p>6.º. Substitución do motor: 8 puntos.</p>
    <p>7.º. Cambio do motor auxiliar como mellora do rendemento enerxético distinto do abranguido na definición do artigo 2 da Orde do 10 de xuño de 2011 pola que se convocan para o ano 2011, en réxime de concorrencia competitiva, axudas a investimentos a bordo dos buques pesqueiros para mellorar o rendemento enerxético, cofinanciadas co Fondo Europeo de Pesca (DOG número120, do 23 de xuño): 4 puntos.</p>
    <p>E) Frota de altura (pesqueira comunitaria).</p>
    <p>1.º. Investimentos na mellora das medidas de seguridade: 80 puntos.</p>
    <p>2.º. Investimentos na mellora das condicións de traballo: 64 puntos.</p>
    <p>3.º. Investimentos na mellora das condicións de hixiene ou na mellora da calidade dos produtos: 52 puntos.</p>
    <p>4.º. Investimentos na mellora da selectividade ou substitución das artes de pesca: 40 puntos.</p>
    <p>5.º. Investimentos do artigo 6.2 da orde reguladora destas axudas (Orde do 31 de maio de 2010): 20 puntos.</p>
    <p>6.º. Cambio do motor auxiliar como mellora do rendemento enerxético distinto do abranguido na definición do artigo 2 da Orde do 10 de xuño de 2011 pola que se convocan para o ano 2011, en réxime de concorrencia competitiva, axudas a investimentos a bordo dos buques pesqueiros para mellorar o rendemento enerxético, cofinanciadas co Fondo Europeo de Pesca (DOG número 120, do 23 de xuño): 12 puntos.</p>
    <p>7.º. Substitución do motor: 8 puntos.</p>
    <p>F) Frota de grande altura (pesqueira internacional).</p>
    <p>1.º. Investimentos na mellora das condicións de traballo: 64 puntos.</p>
    <p>2.º. Investimentos na mellora das condicións de hixiene ou na mellora da calidade dos produtos: 52 puntos.</p>
    <p>3.º. Investimentos na mellora das medidas de seguridade: 50 puntos.</p>
    <p>4.º. Investimentos na mellora da selectividade ou substitución das artes de pesca: 40 puntos.</p>
    <p>5.º. Investimentos do artigo 6.2 da orde reguladora destas axudas (Orde do 31 de maio de 2010): 20 puntos.</p>
    <p>6.º. Cambio do motor auxiliar como mellora do rendemento enerxético distinto do abranguido na definición do artigo 2 da Orde do 10 de xuño de 2011 pola que se convocan para o ano 2011, en réxime de concorrencia competitiva, axudas a investimentos a bordo dos buques pesqueiros para mellorar o rendemento enerxético, cofinanciadas co Fondo Europeo de Pesca (DOG número 120, do 23 de xuño): 12 puntos.</p>
    <p>7.º. Substitución do motor: 8 puntos.</p>
    <p>2. Ademais, engadiranse 5 puntos por cada un dos aspectos que a continuación se indican, para o cal deberán cubrir o anexo VI co que proceda:</p>
    <p>I. Naquelas frotas en que proceda, o buque sexa provedor habitual da marca de calidade «pescadeRías».</p>
    <p>II. O armador ou propietario do buque teña acordos con outros armadores para a redución de custos de polo menos o buque para o cal solicita axuda.</p>
    <p>III. O buque teña mulleres enroladas desde polo menos a data da presentación da solicitude.</p>
    <p>IV. O buque teña asinado un convenio colectivo ou estea adherido a algún existente.</p>
    <p>V. O buque pertenza a unha organización de produtores.</p>
    <p>VI. O buque pertenza a algunha organización promotora dalgunha medida de autorregulación (norma de extensión, etc...) nos últimos 3 anos.</p>
    <p>VII. O buque teña implantado un sistema de xestión da calidade, seguridade alimentaria ou de xestión ambiental.</p>
    <p>VIII. Polo menos nunha parte o buque interveña na comercialización dos seus produtos pesqueiros.</p>
    <p>IX. A empresa solicitante da axuda favoreza a inserción laboral de discapacitados ou persoas en situación de exclusión social.</p>
    <p>A Administración poderá requirir de oficio ou ao interesado a documentación que considere oportuna para a verificación destes feitos.</p>
    <p>3. No caso de empate terá preferencia o buque de menor antigüidade. De seguir o empate, terán preferencia os que presentasen antes a solicitude de axuda.</p>
    <p>En calquera caso, terán prioridade sobre o resto da frota os barcos de artes menores.</p>
    <p>4. Terase en conta o Rexistro de Buques Pesqueiros da Comunidade Autónoma de Galicia para a inclusión dos buques nas epígrafes indicadas no punto 1 deste artigo.</p>
    <p>Disposición transitoria primeira.</p>
    <p>Para esta convocatoria do 2012 entenderase por folla de asento actualizada, segundo indica o artigo 12, punto 2, letra f), aquela que sexa expedida nos 3 meses anteriores contados desde a data de publicación desta orde.</p>
    <p>Disposición transitoria segunda.</p>
    <p>Cando o buque estea nalgún porto fóra do territorio nacional, para esta convocatoria do ano 2012 e en relación ás certificacións de non inicio e fin de obra reguladas, respectivamente, nos artigos 9 e 19 da dita orde reguladora, a Administración, por causas xustificadas, poderá determinar a necesidade de que unha(s) persoa(s) designada polo director xeral de Competitividade e Innovación Tecnolóxica se despraze ata onde estea o buque para realizar a visita <em>in situ</em>,e correrá cos gastos do dito desprazamento o solicitante da axuda. </p>
    <p>Disposición transitoria terceira.</p>
    <p>Para a realización das actas de inicio e fin de obra desta convocatoria o interesado deberá poñer os medios necesarios que faculten a dita inspección, asumindo os gastos que deriven dela. </p>
    <p>Disposición transitoria cuarta.</p>
    <p>Para o ano 2012, salvo o cambio de motor auxiliar, os investimentos relacionados con melloras do rendemento enerxético serán obxecto dunha convocatoria específica, entendendo por rendemento enerxético todos aqueles investimentos que tenten optimizar a xeración de enerxía en relación coa súa demanda no buque, o aproveitamento da enerxía residual, así como aqueles investimentos que reduzan o consumo de combustible no buque. </p>
    <p>Disposición transitoria quinta.</p>
    <p>Unicamente para a convocatoria do ano 2012 terán validez as actas de non inicio realizadas con posterioridade ao 1 de xaneiro de 2011, cuxas solicitudes non se puidesen presentar por estar pechado o prazo ou existir a imposibilidade de que fosen atendidas no dito exercicio económico de 2011, salvo que o solicitante renunciase á axuda.</p>
    <p>Disposición transitoria sexta.</p>
    <p>Aqueles solicitantes aos cales se lles conceda a axuda nesta convocatoria do ano 2012, e renuncien, non acepten ou se lles declarare decaídos no seu dereito de cobramento, serán inadmitidos na seguinte convocatoria.</p>
    <p>Disposición derradeira única.</p>
    <p>Esta orde producirá efectos a partir do día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela,12 de decembro de 2011.</p>
    <footer><p>Rosa M.ª Quintana Carballo<br>Conselleira do Mar</p></footer>

