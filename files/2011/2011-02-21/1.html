---
date: '2011-02-21'
page: 2
number: 35
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Orde do 10 de febreiro de 2011 pola que se regula a utilización de datáfonos e
  caixeiros automáticos nas salas de bingo da Comunidade Autónoma de Galicia e
  se aproba o modelo para solicitar a súa instalación.
range: Orde
---
<p>Constitúe cada día unha característica determinante do normal funcionamento e desenvolvemento das actividades económicas a utilización de medios de pagamento de moi distinta natureza, distintos da entrega de diñeiro en efectivo ou metálico, de acordo coas novas tecnoloxías e hábitos impostos na sociedade moderna, e na que son partícipes activos as institucións financeiras reguladas e autorizadas, gozando de rigorosos controis por parte das autoridades financeiras que garanten unha adecuada transparencia e seguridade no tráfico.</p>
<p>Con esta finalidade de adaptación á evolución dos hábitos de pagamento introduciuse unha modificación da regulación desta materia mediante o Decreto 113/2010, do 1 de xullo, que modifica o Decreto 181/2002, do 10 de maio, polo que se aproba o Regulamento do xogo do bingo e que derroga expresamente o Decreto 523/1990, do 29 de novembro, polo que se prohibía a instalación de caixeiros automáticos nas salas de xogo e salas de bingo, e se limitaba a utilización de datáfonos, así como de aparellos automáticos auxiliares no xogo do bingo.</p>
<p>Coa aprobación do Decreto 113/2010, do 1 de xullo, resultou modificado o artigo 34º.5 do Decreto 181/2002, do 10 de maio, pasando a recollerse a posibilidade de regular a autorización para o pagamento dos cartóns a través de medios de pagamento electrónico.</p>
<p>Se ben tras esta modificación aínda se consagraba como principal medio de pagamento o tradicional pagamento en efectivo, o dito artigo xa prevía a posibilidade de que a consellería competente en materia de xogo ditase as normas conforme as cales se podería autorizar o emprego de medios de pagamento electrónicos así como da expedición de soportes ou tarxetas electrónicas de prepagamento ou reintegro.</p>
<p>Por outra banda, tamén se difería ao que se dispuxese nas normas aprobadas pola consellería competente en materia de xogo, a posibilidade de que se autorizase a instalación nas salas de bingo de caixeiros automáticos de entidades financeiras e bancarias.</p>
<p>Para permitir a aplicación dos instrumentos recollidos nesta última previsión do decreto, que son os que con máis urxencia demandaba o sector na nosa comunidade, e para que, de este modo, a Administración poida outorgar as autorizacións de instalación dos ditos datáfonos e caixeiros automáticos, garantindo, pola súa vez, unha correcta utilización dos ditos medios, procédese á aprobación desta orde.</p>
<p>Así mesmo, mediante a presente orde apróbase o modelo para presentar a dita solicitude ante a dirección xeral con competencia en materia de xogo.</p>
<p>No exercicio das facultades que me confire o artigo 34º da Lei 1/1983, do 22 de febreiro, reguladora da Xunta e da súa Presidencia,</p>
<p>DISPOÑO:</p>
<p>Artigo 1º.-Obxecto.</p>
<p>1. O obxecto desta orde é a regulación da instalación e utilización de datáfonos e caixeiros automáticos nas salas de bingo da Comunidade Autónoma de Galicia, así como a aprobación do modelo para realizar a solicitude de instalación.</p>
<p>2. A solicitude realizarase de acordo co modelo que se achega como anexo a esta orde. Poderá realizarse por vía electrónica, no enderezo web:</p>
<p><a href="http://www.xunta.">http://www.xunta.</a> es/presentacion-electronica-da-xunta-de-galicia</p>
<p>Artigo 2º.-Prohibición de préstamos e operacións de crédito aos xogadores.</p>
<p>Nas salas de bingo da comunidade autónoma de Galicia, os cartóns deberán ser pagados en efectivo polas persoas que xoguen, salvo o disposto no artigo seguinte, quedando prohibido o outorgamento de préstamos ou créditos aos xogadores, xa sexa por parte dos titulares ou persoal ao servizo dos propios establecementos, ou por terceiros.</p>
<p>Artigo 3º.-Instalación de datáfonos.</p>
<p>1. A dirección xeral competente en materia de xogo poderá autorizar a instalación e utilización de datáfonos para a adquisición de cartóns nas salas de xogo das salas de bingo.</p>
<p>Neste caso, os datáfonos só poderán estar instalados, ben na zona habilitada para caixa e cambios, ben nunha zona diferenciada especialmente para a súa instalación dentro da zona de xogo.</p>
<p>2. A solicitude de autorización de instalación de datáfonos para a adquisición de cartóns, que se realizará mediante a formalización do modelo que se aproba como anexo a esta orde, deberá precisar os seguintes extremos:</p>
<p>a) Identificación das unidades de datáfonos que se pretenden instalar.</p>
<p>b) Identificación da entidade financeira xestora titular destes.</p>
<p>3. Nas zonas destinadas a restaurante das salas de bingo, os datáfonos poderán instalarse libremente.</p>
<p>Artigo 4º.-Caixeiros automáticos.</p>
<p>1. A dirección xeral competente en materia de xogo poderá autorizar nas salas de bingo, fóra da sala de xogos, a instalación de caixeiros automáticos de entidades financeiras e bancarias autorizadas.</p>
<p>2. A solicitude de autorización de instalación de caixeiros automáticos para a adquisición de cartóns, que se realizará mediante a formalización do modelo que se aproba como anexo a esta orde, deberá precisar os seguintes puntos:</p>
<p>a) Identificación das unidades que se pretenden instalar.</p>
<p>b) Identificación da entidade financeira xestora titular destes.</p>
<p>Disposición derradeira</p>
<p>Única.-Esta orde entrará en vigor o día seguinte ao da súa publicación do DOG.</p>
<p>Santiago de Compostela, 10 de febreiro de 2011.</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>
<p>Ver referencia pdf "03500D001P006.PDF"</p>
<p>b) NOMEAMENTOS CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

