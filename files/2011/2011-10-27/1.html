---
date: '2011-10-27'
id: C3K1-211011-7811
page: 31554
number: 206
agency: Consellería de Sanidade
section: I. Disposicións xerais.
title: >-
  ORDE do 6 de outubro de 2011 pola que se modifica a Orde do 25 de maio de 2005
  pola que se regula a composición, organización e funcionamento do Consello
  Asesor do Sistema Sanitario de Galicia.
range: Orde
url: >-
  https://www.xunta.gal/dog/Publicados/2011/20111027/AnuncioC3K1-211011-7811_gl.html
---
<p>O Consello Asesor do Sistema Público de Saúde de Galicia defínese como o órgano non colexiado superior de consulta e asesoramento da Consellería de Sanidade, directamente dependente da/o titular desta, que estará integrado maioritariamente por profesionais do Sistema Público de Saúde de Galicia. </p>
    <p>A Orde do 25 de maio de 2005 regula a súa composición, organización e funcionamento, establecendo que estará constituído por un máximo de quince membros, nomeados por Orde da conselleira de Sanidade do 24 de xuño de 2009 entre profesionais do sistema sanitario galego e persoas de recoñecida competencia relacionadas coa actividade científica ou técnica nos eidos da saúde pública, a asistencia sanitaria, a docencia, a formación e a investigación.</p>
    <p>Coa finalidade de incluír nesta composición o persoal nomeado emérito como consecuencia da súa traxectoria especialmente distinguida na asistencia, na docencia ou na investigación sanitaria, aproveitando desa forma a experiencia e os coñecementos adquiridos durante a súa vida laboral, cómpre modificar o artigo 2 da Orde do 25 de maio de 2005 e incrementar o número de membros do Consello Asesor, que pasan dun máximo de quince a un máximo de vinte.</p>
    <p>De acordo co disposto no artigo 78.2 da Lei 8/2008, do 10 de xullo, de saúde de Galicia, e no uso das facultades que me confiren o artigo 38 da Lei 1/1983, do 22 de febreiro, reguladora da Xunta e da súa Presidencia, modificada pola Lei 11/1988, do 20 de outubro,</p>
    <p class="dog-centrado-sin-cursiva-c-a">DISPOÑO:</p>
    <p>Artigo único. Modifícase o punto 1 do artigo  2 da Orde do 25 de maio de 2005, pola que se regula a composición, organización e funcionamento do Consello Asesor do Sistema Sanitario de Galicia, que queda redactado como segue:</p>
    <p>«Artigo 2. Composición.</p>
    <p>1. O Consello Asesor do Sistema Sanitario de Galicia estará constituído por un máximo de vinte (20) membros, escollidos entre profesionais do sistema sanitario galego e persoas de recoñecida competencia relacionados coa actividade científica ou técnica nos eidos da saúde pública, a asistencia sanitaria, a docencia, a formación e a investigación».</p>
    <p>Disposición derradeira.</p>
    <p>Esta orde entrará en vigor o mesmo día da súa publicación no <em>Diario Oficial de Galicia.</em></p>
    <p>Santiago de Compostela, 6 de outubro de 2011.</p>
    <footer><p>Pilar Farjas Abadía <br>Conselleira de Sanidade</p></footer>

