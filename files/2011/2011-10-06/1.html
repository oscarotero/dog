---
date: '2011-10-06'
id: CA04-210911-6576
page: 29537
number: 192
agency: Consellería de Economía e Industria
section: I. Disposicións xerais.
title: >-
  ORDE do 15 de setembro de 2011 pola que se modifican os anexos XII e XIII do
  Decreto 51/2011, do 17 de marzo, polo que se actualiza a normativa en materia
  de seguridade industrial na Comunidade Autónoma de Galicia para a súa
  adaptación á Directiva 2006/123/CE do Parlamento Europeo e do Consello, do 12
  de decembro de 2006, relativa aos servizos no mercado interior.
range: Orde
url: >-
  https://www.xunta.gal/dog/Publicados/2011/20111006/AnuncioCA04-210911-6576_gl.html
---
<p>No <em>Diario Oficial de Galicia</em> núm. 65, do 1 de abril de 2011, publicouse o Decreto 51/2011, do 17 de marzo, polo que se actualiza a normativa en materia de seguridade industrial na Comunidade Autónoma de Galicia para a súa adaptación á Directiva 2006/123/CE do Parlamento Europeo e do Consello, do 12 de decembro de 2006, relativa aos servizos no mercado interior.</p>
    <p>O anexo XII do dito decreto fai referencia ás empresas instaladoras frigoristas e o anexo XIII ás empresas conservadoras-reparadoras frigoristas. Estes dous tipos de empresa están regulados no Real decreto 3099/1977, do 8 de setembro, polo que se aproba o Regulamento de seguridade para plantas e instalacións frigoríficas (BOE núm. 291, do 6 de decembro).</p>
    <p>O 8 de novembro de 2011 entrou en vigor o Real decreto 138/2011, do 4 de febreiro, polo que se aproba o Regulamento de seguridade para instalacións frigoríficas e as súas instrucións técnicas complementarias (BOE núm. 57, do 8 de marzo).</p>
    <p>O Real decreto 138/2011 derroga o Real decreto 3099/1977 e introduce cambios nos tipos de empresa recollidos nos anexos XII e XIII do Decreto 51/2011, polo que é necesario modificar os ditos anexos. Os cambios consisten nunha variación da clasificación das empresas. No Real decreto 3099/1977 as empresas clasificábanse en empresas instaladoras frigoristas e empresas conservadoras-reparadoras frigoristas, mentres que no Real decreto 138/2011 clasifícanse en empresas frigoristas de nivel 1 e empresas frigoristas de nivel 2.</p>
    <p>Estes cambios non afectan a regulación substantiva do Decreto 51/2011, do 17 de marzo, xa que as actividades reguladas son as mesmas e non varía o réxime de habilitación, baseado na declaración responsable.</p>
    <p>A disposición derradeira primeira do Decreto 51/2011, do 17 de marzo, faculta a persoa titular da consellería con competencias en materia de industria para modificar os anexos cando non supoña unha modificación substantiva do contido dos preceptos do decreto.</p>
    <p>En consecuencia, en uso das atribucións que me foron conferidas,</p>
    <h2>DISPOÑO:</h2>
    <p>Artigo único.</p>
    <p>Modificar os anexos XII e XIII do Decreto 51/2011, do 17 de marzo, que quedan redactados segundo se indica nos anexos desta orde.</p>
    <p>Disposición derradeira.</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 15 de setembro de 2011.</p>
    <footer><p>Javier Guerra Fernández<br>Conselleiro de Economía e Industria</p></footer>

