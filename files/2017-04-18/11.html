---
date: '2017-04-18'
id: G0482-060417-0002
page: 18188
number: 74
agency: Instituto Galego do Consumo e da Competencia
section: III. Outras disposicións.
title: >-
  RESOLUCIÓN do 23 de marzo de 2017 sobre delegación de competencias en diversos
  órganos deste instituto.
range: Resolución
url: >-
  https://www.xunta.gal/dog/Publicados/2017/20170418/AnuncioG0482-060417-0002_gl.html
---
<p>Mediante o Decreto 118/2016, do 4 de agosto, créase o Instituto Galego do Consumo e da Competencia como integración do Instituto Galego de Consumo e o Consello Galego da Competencia, froito da autorización contida no artigo 38 da Lei 14/2013, do 26 de decembro, de racionalización do sector público autonómico.</p>
    <p>O Instituto Galego do Consumo e da Competencia é un organismo autónomo encadrado dentro das entidades públicas instrumentais reguladas no título III da Lei 16/2010, do 17 de decembro, de organización e funcionamiento da Administración xeral e do sector público autonómico de Galicia. O dito organismo está adscrito á consellería competente en materia de consumo.</p>
    <p>A actividade administrativa do Instituto Galego do Consumo e da Competencia implica unha concentración de funcións arredor do seu presidente que aconsella, dado o seu volume, recorrer á delegación de competencias noutros órganos, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1.</p>
    <p>A delegación de competencias permite a axilización administrativa necesaria e redunda en beneficio tanto da Administración como dos administrados, dentro do máis rigoroso respecto ás garantías xurídicas que a tutela dos intereses públicos exixe.</p>
    <p>O Decreto 118/2016, do 4 de agosto, polo que se crea o Instituto Galego do Consumo e da Competencia, deroga o Decreto 60/2011, do 17 de marzo, polo que se desenvolve a estrutura organizativa do Consello Galego da Competencia, e o Decreto 184/2011, do 15 de setembro, polo que se establece a estructura orgánica do Instituto Galego de Consumo. Ao mesmo tempo, o dito Decreto 118/2016 establece a estructura do novo Instituto Galego do Consumo e da Competencia en diferentes órganos para o exercicio das súas competencias e o cumprimento dos fins que lle están encomendados.</p>
    <p>Ademais de garantir as vantaxes da técnica da delegación de competencias, mediante a adopción desta resolución preténdese a clarificación, unificación e plena adaptación da dita delegación á nova estrutura organizativa do Instituto Galego do Consumo e da Competencia.</p>
    <p>Por isto, facendo uso das facultades que me confiren o artigo 43.3 da Lei 1/1983, do 22 de febreiro, de normas reguladoras da Xunta e da súa presidencia; o artigo 9 da Lei 40/2015, de outubro, de réxime xurídico do sector público; o artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e demais disposicións de xeral aplicación, </p>
    <h2>DISPOÑO:</h2>
    <p>Artigo 1. Delegación na Dirección</p>
    <p>Deléganse na persoa titular da Dirección do Instituto Galego do Consumo e da Competencia as seguintes competencias: </p>
    <p>– Subscribir con entidades públicas e privadas convenios de colaboración excluidos da lexislación de contratos do sector público.</p>
    <p>Artigo 2. Réxime xurídico da delegación de competencias</p>
    <p>1. Os actos e resolucións administrativas ditados por delegación farán constar esta circunstancia, con referencia ao número e data da súa publicación no <em>Diario Oficial de Galicia</em>, e consideraranse ditados polo órgano delegante.</p>
    <p>2. En calquera momento, a persoa titular da consellería poderá reclamar o exercicio das competencias que son delegadas por esta resolución.</p>
    <p>3. En todo caso, quedan excluídos das delegacións contidas nesta resolución os supostos previstos no artigo 6.4 da Lei 16/2010, do 17 de decembro, de organización e funcionamento da Administración xeral e do sector público de Galicia; no artigo 9.2 da Lei 40/2015, de outubro, de réxime xurídico do sector público, e no artigo 44.2 da Lei 1/1983, do 22 de febreiro, de normas reguladoras da Xunta e da súa presidencia. </p>
    <p>Disposición derradeira única. Entrada en vigor</p>
    <p>Esta resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 23 de marzo de 2017</p>
    <footer><p>Francisco José Conde López<br>Presidente do Instituto Galego do Consumo e da Competencia</p></footer>

