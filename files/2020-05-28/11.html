---
date: '2020-05-28'
id: G0520-250520-0001
page: 21613
number: 102
agency: Axencia Galega da Industria Forestal
section: III. Outras disposicións.
title: >-
  RESOLUCIÓN do 25 de maio de 2020 pola que se acorda continuar a tramitación do
  procedemento de convocatoria para o ano 2020 das axudas á valorización e á
  segunda transformación das pequenas e medianas empresas da industria forestal
  galega e do contract e, en consecuencia, proceder á publicidade da
  convocatoria (código de procedemento IN500B).
range: Resolución
url: >-
  https://www.xunta.gal/dog/Publicados/2020/20200528/AnuncioG0520-250520-0001_gl.html
---
<p>I. O día 14 de marzo de 2020 publicouse no <em>Boletín Oficial del Estado</em> e entrou en vigor o Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19. Nas súas disposicións adicionais terceira e cuarta decreta a suspensión de prazos administrativos e de prescrición e caducidade.</p>
    <p>II. No mesmo sentido, a Resolución do 15 de marzo de 2020, da Secretaría Xeral Técnica da Consellería de Presidencia, Administracións Publicas e Xustiza, pola que se dá publicidade ao Acordo do Centro de Coordinación Operativa (Cecop), mediante o que se adoptan medidas preventivas en lugares de traballo do sector público autonómico como consecuencia da evolución epidemiolóxica do coronavirus COVID-19, no seu punto sétimo decreta a suspensión e a interrupción dos prazos dos procedementos das entidades do sector público da Comunidade Autónoma de Galicia e, no oitavo, a interrupción dos prazos de prescrición e caducidade.</p>
    <p>III. Con posterioridade ao Acordo do Cecop do 15 de marzo publicouse no BOE núm. 73, do 18 de marzo, o Real decreto 465/2020, do 17 de marzo, polo que se modiﬁca o Real decreto 463/2020, do 14 de marzo. Entre outras modiﬁcacións dáse nova redacción ao número 4 da disposición adicional terceira daquel real decreto. Conforme a redacción vixente, as entidades do sector público poderán acordar motivadamente a continuación daqueles procedementos administrativos que veñan referidos a situacións estreitamente vinculadas aos feitos xustiﬁcativos do estado de alarma, ou que sexan indispensables para a protección do interese xeral ou para o funcionamento básico dos servizos.</p>
    <p>IV. En consecuencia, de acordo co disposto no número 4 da disposición adicional terceira do Real decreto 463/2020, do 14 de marzo, para a continuación dos procedementos de adxudicación de contratos e de concesión de subvencións que estivesen en tramitación no momento da entrada en vigor do dito real decreto, e que actualmente se atopan suspendidos, debe adoptarse unha decisión motivada polos órganos en cada caso competentes, que permita, se é o caso, o ditado da correspondente resolución de adxudicación do contrato ou de concesión da subvención.</p>
    <p>V. Con carácter previo á entrada en vigor do Real decreto 463/2020, o 14 de marzo, a Axencia Galega da Industria Forestal iniciara a tramitación para a convocatoria para o ano 2020 das axudas á valorización e á segunda transformación das pequenas e medianas empresas da industria forestal galega e do contract (código de procedemento IN500B).</p>
    <p>Neste sentido, o referido procedemento tiña completada a tramitación interna, xa que o expediente contaba con todos os informes preceptivos, incluída a fiscalización realizada pola Intervención Delegada, e xa tivera lugar a aprobación das bases reguladoras con data do 6 de marzo de 2020, polo que só faltaba a publicidade da correspondente Resolución do 6 de marzo de 2020 pola que se aproban as bases reguladoras e se convocan para o ano 2020 en réxime de concorrencia competitiva as axudas á valorización e á segunda transformación das pequenas e medianas empresas da industria forestal galega e do contract (código de procedemento IN500B).</p>
    <p>VI. De acordo co disposto nos antecedentes anteriores, coa entrada en vigor do Real decreto 463/2020, o 14 de marzo, suspendeuse a tramitación do procedemento relativo ás ditas axudas (código de procedemento IN500B), e en consecuencia, non tivo lugar a consecuente publicidade da convocatoria deste procedemento.</p>
    <p>VII. O Acordo do Consello de Xunta do 3 de abril sobre a iniciación, continuación e aprobación de procedementos de expedientes de contratación de contratos e de subvencións que estivesen en tramitación no momento da entrada en vigor do Real decreto 463/2020, do 14 de marzo, establece aspectos relativos á continuación dos procedementos de concesión de subvencións respecto dos cales, unha vez completada a tramitación interna dos expedientes nos termos indicados, ata o momento previo á ﬁscalización e á aprobación.</p>
    <p>VIII. O 22.05.2020 o Consello da Xunta acordou valorar favorablemente a proposta de continuación da Axencia Galega da Industria Forestal do expediente de subvencións actualmente en tramitación, concretamente o correspondente á tramitación da convocatoria para o ano 2020 das axudas á valorización e á segunda transformación das pequenas e medianas empresas da industria forestal galega e do contract e en consecuencia, proceder á publicidade da convocatoria (código de procedemento IN500B), respecto do cal o expediente contaba con todos os informes preceptivos, incluída a fiscalización realizada pola Intervención Delegada, e xa tivera lugar a aprobación das bases reguladoras con data do 6 de marzo de 2020, polo que só faltaba a publicidade da correspondente convocatoria.</p>
    <p>IX. As axudas recollidas na devandita convocatoria van dirixidas ao financiamento de proxectos de investimento dirixidos á valorización, potenciación, innovación e mellora das pequenas e medianas empresas da industria forestal de Galicia e do contract. Neste sentido, configúranse como un apoio imprescindible a aquelas pemes galegas que, nun marco de crise como actual, precisan de realizar investimentos que permitan mellorar os seus procesos produtivos.</p>
    <p>Polo que antecede e co fin de que os posibles interesados poidan participar na citada convocatoria de axudas, </p>
    <h2>RESOLVO:</h2>
    <p>Acordar continuar a tramitación deste procedemento de convocatoria para o ano 2020 das axudas á valorización e á segunda transformación das pequenas e medianas empresas da industria forestal galega e do contract e, en consecuencia, proceder á publicidade da convocatoria (código de procedemento IN500B). </p>
    <p>Santiago de Compostela, 25 de maio de 2020</p>
    <footer><p>José Ignacio Lema Piñeiro<br>Director da Axencia Galega da Industria Forestal</p></footer>

