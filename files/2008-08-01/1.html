---
date: '2008-08-01'
page: 14
number: 148
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 156/2008, do 10 de xullo, sobre asunción dos medios persoais adscritos
  ao Hospital Básico da Defensa en Ferrol (A Coruña) traspasados á Comunidade
  Autónoma de Galicia mediante Real decreto 1081/2008, do 30 de xuño, e a súa
  adscrición ao Servizo Galego de Saúde.
range: Decreto
---
<p>A Constitución, no seu artigo 149.1.16ª, reserva para o Estado a competencia exclusiva en materia de sanidade exterior, bases e coordinación xeral da sanidade.</p>
<p>Pola súa parte, o Estatuto de autonomía de Galicia establece no seu artigo 33.1º que lle corresponde á comunidade autónoma o desenvolvemento lexislativo e a execución da lexislación básica do Estado en materia de sanidade interior. Así mesmo, o artigo 33.4º dispón que a comunidade autónoma poderá organizar e administrar para tales fins e dentro do seu territorio todos os servizos relacionados coas materias antes expresadas, e exercerá a tutela das institucións, entidades e fundacións en materia de sanidade e seguranza social, reservando o Estado para si a alta inspección conducente ao cumprimento das funcións e competencias contidas neste artigo.</p>
<p>A través do convenio de colaboración entre o Ministerio de Defensa e a Xunta de Galicia para a execución do protocolo subscrito para regular o uso compartido civil e militar do Hospital Básico da Defensa en Ferrol, asinado polo presidente da Xunta deGalicia e o ministro de Defensa con data 10 de xullo de 2007, establécese que mediante real decreto será efectuado o traspaso á Xunta de Galicia do persoal civil do citado hospital.</p>
<p>Mediante Real decreto 1081/2008, do 30 de xuño, traspásanse á Comunidade Autónoma de Galicia os medios persoais adscritos ao Hospital Básico da Defensa en Ferrol.</p>
<p>Procede, en virtude do citado traspaso de medios, asumilos de forma expresa, nos termos e condicións especificados no acordo da Comisión Mixta de Transferencias Administración do Estado-Comunidade Autónoma de Galicia na súa reunión do 23 de xuño de 2008 sobre traspaso á Comunidade Autónoma de Galicia dos medios persoais adscritos ao Hospital Básico da Defensa en Ferrol.</p>
<p>Na súa virtude, por proposta do conselleiro de Presidencia, Administracións Públicas e Xustiza e logo de deliberación do Consello da Xunta de Galicia na súa reunión do día dez de xullo de dous mil oito,</p>
<p>DISPOÑO:</p>
<p>Artigo 1º.-Asunción do traspaso.</p>
<p>Quedan asumidos os medios persoais traspasados pola Administración do Estado á Comunidade Autónoma de Galicia en virtude do Real decreto 1081/2008, do 30 de xuño, sobre traspaso á comunidade autónoma dos medios persoais adscritos ao Hospital Básico da Defensa en Ferrol (A Coruña), nos termos e condicións especificados no acordo da Comisión Mixta de Transferencias Administración do Estado-Comunidade Autónoma de Galicia na súa reunión do 23 de xuño de 2008, publicado como anexo ao Real decreto 1081/2008.</p>
<p>Artigo 2º.-Adscrición dos medios persoais traspasados.</p>
<p>1. Adscríbense ao Servizo Galego de Saúde os medios asumidos a que fai referencia o artigo anterior.</p>
<p>2. A Consellería de Sanidade e o Servizo Galego de Saúde exercerán, no marco das súas respectivas competencias, as funcións que viña desempeñando o Ministerio de Defensa, sen prexuízo das competencias que correspondan a outras consellerías de acordo coas disposicións vixentes.</p>
<p>Artigo 3º.-Efectividade do traspaso.</p>
<p>A asunción dos medios obxecto deste decreto terá efectividade a partir do 1 de xullo de 2008, de acordo co disposto no Real decreto 1081/2008.</p>
<p>Disposicións derradeiras</p>
<p>Primeira.-Facúltase a conselleira de Sanidade para ditar cantas disposicións sexan necesarias para o desenvolvemento deste decreto e para adoptar as medidas precisas para a plena efectividade e executividade práctica dos medios traspasados.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, dez de xullo de dous mil oito.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións</p>
<p>Públicas e Xustiza</p>

