---
date: '1998-08-17'
id: 467A
page: 9461
number: 158
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 30 de xullo de 1998 pola que se regulamenta a realización dos exames e
  prácticas de seguridade e navegación para a obtención dos títulos para o
  goberno de embarcacións de lecer na Comunidade Autónoma de Galicia.
range: Orde
url: 'https://www.xunta.gal/dog/Publicados/1998/19980817/Anuncio467A_gl.html'
---
<p>O Real decreto 89/1996, do 26 de xaneiro, sobre o traspaso á Comunidade Autónoma de Galicia das funcións e servicios en materia de ensinanzas náutico-deportivas, transfírelle á Comunidade Autónoma, entre otras funcións, a realización dos exames para a obtención dos títulos para o goberno das embarcacións de lecer.</p>
<p>A Orde do 17 de xuño de 1997 do Ministerio de Fomento, regula as condicións para o goberno de embarcacións de lecer, e establece para obtelas un exame teórico e un práctico ou no lugar deste último, a obriga de realiza-las prácticas de seguridade e navegación nunha escola de navegación de lecer recoñecida ou nunha entidade autorizada.</p>
<p>É necesario, logo, establece-las condicións en que han de realizarse estas probas de aptitude e as prácticas obrigatorias de acordo coa nova realidade que supón esta orde, para que os aspirantes a obte-las titulacións para o goberno de embarcacións de lecer, acrediten o nivel axeitado de coñecementos á titulación a que aspiran, e garantirlles unha avaliación transparente e xusta.</p>
<p>Polo exposto,</p>
<p>DISPOÑO:</p>
<p>Título I</p>
<p>Dos exames e prácticas de seguridade e navegación</p>
<p>Artigo 1º</p>
<p>Os exames teóricos e prácticos e as prácticas de seguridade e navegación que poden substituír este último, necesarios para obte-los títulos para o goberno de embarcacións de lecer, realizaranse consonte o establecido na presente orde e a Orde do 17 de xuño de 1997 do Ministerio de Fomento, que regula as condicións para o goberno de embarcacións de lecer.</p>
<p>Artigo 2º</p>
<p>A avaliación dos coñecementos dos aspirantes nos exames teóricos e prácticos será efectuado por un tribunal oficial designado para o efecto.</p>
<p>A realización das prácticas de seguridade e navegación será supervisada e certificada polo instructor de prácticas.</p>
<p>Capítulo I</p>
<p>Dos exames teóricos e prácticos</p>
<p>Artigo 3º</p>
<p>Os exames para a obtención das titulacións serán realizados pola Consellería de Pesca, Marisqueo e Acuicultura, a través dos seus centros de formación mediante convocatorias ordinarias, extraordinarias e especiais.</p>
<p>As convocatorias ordinarias realizaranse nos centros propios da consellería nos meses de xaneiro, abril e outubro de cada ano. As datas concretas de realización serán fixadas pola Dirección Xeral de Formación Pesqueira e Investigación.</p>
<p>As convocatorias extraordinarias realizaranse por solicitude das escolas recoñecidas logo da autorización da Dirección Xeral de Formación Pesqueira e Investigación, sempre que reúnan un mínimo de 15 alumnos.</p>
<p>As convocatorias especiais serán realizadas pola Dirección Xeral de Formación Pesqueira e Investigación cando existan circunstancias obxectivas que o aconsellen e serán autorizados por resolución motivada desta.</p>
<p>Artigo 4º</p>
<p>Os candidatos ó exame teórico deberán solicita-la súa admisión a exame mediante instancia dirixida ó presidente do correspondente tribunal de exame mediante solicitude do modelo que figura no anexo I.</p>
<p>Xunto á solicitude, será preciso presenta-la documentación que acredite o cumprimento dos requisitos esixidos para presentarse a cada titulación.</p>
<p>Artigo 5º</p>
<p>A proba teórica consistirá na formulación dun cuestionario dun número determinado de preguntas sobre materias do programa oficial, conforme o establecido na Orde do 17 de xuño de 1997 do Ministerio de Fomento.</p>
<p>Artigo 6º</p>
<p>Rematadas e corrixidas as probas teóricas, expoñeranse as listas das cualificacións destas, no taboleiro de anuncios dos centros examinadores, das delegacións territoriais e oficinas comarcais da Consellería de Pesca, Marisqueo e Acuicultura e, de</p>
<p>se-lo caso, na escola recoñecida que solicitase o exame.</p>
<p>Os interesados poderán, se é o caso, formula-las reclamacións que estimen oportunas perante o presidente do tribunal, no prazo de 15 días, contados desde a data na que sexan publicadas as listas.</p>
<p>Artigo 7º</p>
<p>Os candidatos ó exame práctico deberán solicita-la súa admisión a exame mediante instancia dirixida ó presidente do correspondente tribunal de exame mediante solicitude do modelo que figura no anexo I.</p>
<p>Xunto á solicitude, será preciso acreditar ter aprobado o exame teórico correspondente presentando a documentación necesaria.</p>
<p>Artigo 8º</p>
<p>O exame práctico será realizado consonte o establecido na Orde do 17 de xuño de 1997 do Ministerio de Fomento, diante do tribunal ou do membro deste no que delegue, na embarcación presentada polo alumno. A dita embarcación deberá cumpri-los requisitos legais establecidos para as embarcacións de prácticas pola Orde do 17 de xuño de 1997 do Ministerio de Fomento.</p>
<p>Para a realización do exame práctico o tribunal fixará para cada aspirante o lugar e hora en que debe presentarse para efectua-la proba, quedando condicionada a realización desta ás condicións do mar.</p>
<p>Rematado o exame de cada aspirante o tribunal comunicaralle a cualificación de apto ou non apto. Finalizadas as probas da totalidade, o tribunal publicará a lista de cualificacións nos mesmos lugares fixados para o exame teórico.</p>
<p>Artigo 9º</p>
<p>Os tribunais que xulgarán os exames teóricos e prácticos axustaranse á seguinte composición:</p>
<p>1. Exames teóricos:</p>
<p>Presidente: o director do centro onde se realice o exame ou persoa en quen delegue.</p>
<p>Secretario: o secretario do centro onde se realice o exame ou persoa en quen delegue.</p>
<p>Vocais que serán designados para o efecto polo presidente, en función do tipo de exame no número de:</p>
<p>-Catro no caso dos exames de patrón para navegación básica e patrón de embarcacións de lecer.</p>
<p>-Cinco no caso dos exames de patrón de iate e capitán de iate.</p>
<p>De ser necesario polo número de inscritos, o presidente poderá nomear vocais colaboradores.</p>
<p>De existir un número reducido de inscritos, poderase constituír un tribunal único para celebrar conxuntamente as probas de patrón para navegación básica e patrón de embarcacións de lecer ou as de patrón de iate e capitán de iate.</p>
<p>2. Exames prácticos:</p>
<p>Presidente: o director do centro onde se realice o exame ou persoa en quen delegue.</p>
<p>Secretario: o secretario do centro onde se realice o exame ou persoa en quen delegue.</p>
<p>Dous vocais designados para o efecto polo presidente do tribunal.</p>
<p>Os membros dos tribunais terán preferentemente titulación náutica superior.</p>
<p>Artigo 10º</p>
<p>Os candidatos que van participar nas probas deberán acreditar:</p>
<p>1. Exames teóricos:</p>
<p>1.1. Ter cumpridos 18 anos, e no caso do patrón para navegación básica e patrón de embarcacións de lecer, se é menor non emancipado, ter cumpridos 16 anos e contar coa autorización dos pais ou titores.</p>
<p>1.2. Ter ingresados os correspondentes dereitos do exame, segundo as cantidades fixadas na Lei de orzamentos xerais da Comunidade Autónoma de Galicia en vigor no período de matrícula.</p>
<p>1.3. Os solicitantes deberán reuni-las condicións físicas previstas na Resolución do 30 de decembro de 1997 da Dirección Xeral da Mariña Mercante.</p>
<p>Esta condición acreditarase mediante a presentación de certificado médico expedido de conformidade coa dita resolución, cando se solicite a tarxeta acreditativa.</p>
<p>2. Exame práctico:</p>
<p>2.1. Ter aprobada a proba teórica nos dezaoito meses anteriores á data do exame práctico.</p>
<p>2.2. Ter ingresados os correspondentes dereitos do exame, segundo as cantidades fixadas na Lei de orzamentos xerais da Comunidade Autónoma de Galicia en vigor no período de matrícula.</p>
<p>3. Realización das prácticas:</p>
<p>3.1. Ter aprobada a proba teórica nos dezaoito meses anteriores á data da realización das prácticvas.</p>
<p>Capítulo II</p>
<p>Da realización das prácticas</p>
<p>Artigo 11º</p>
<p>As prácticas obrigatorias de seguridade e navegación que substitúen o exame práctico, só poderán realizalas os aspirantes nunha escola recoñecida para a titulación que se demande ou, de se-lo caso, nunha entidade autorizada.</p>
<p>Artigo 12º</p>
<p>As prácticas serán impartidas polo instructor acreditado da escola ou da entidade autorizada, que será responsable en todo o momento do goberno da embarcación no período de prácticas e da seguridade dos alumnos participantes. O instructor poderá estar asistido por axudantes, de xeito que a relación de alumnos non supere a ratio 1 a 5.</p>
<p>Artigo 13º</p>
<p>Os instructores deberán posuír unha titulación profesional náutica axeitada ó nivel de recoñecemento da escola.</p>
<p>Artigo 14º</p>
<p>As prácticas serán realizadas axustándose ó establecido na orde do Ministerio de Fomento do 17 de xuño de 1997, por todos e cada un dos alumnos participantes.</p>
<p>Artigo 15º</p>
<p>Para a realizacion das prácticas básicas de seguridade e navegación, a escola ou entidade autorizada comunicará á capitanía marítima da zona e ó Rexistro de Escolas de Navegación de Lecer da Dirección Xeral de Formación Pesqueira e Investigación, previamente ó seu inicio, a relación de alumnos, as saídas previstas e a data, hora e embarcación nas que se levarán a cabo.</p>
<p>O instructor comunicará ó centro de coordinación e salvamento correspondente o inicio do período de prácticas e o seu remate.</p>
<p>Artigo 16º</p>
<p>As prácticas que se realicen anotaranse no libro de rexistro de prácticas de cada centro recoñecido, onde se fará consta-la relación de alumnos participantes, as datas e horas de inicio/partida e finalización/regreso de cada unha delas e a que práctica corresponden. Deberá ser referendado pola sinatura orixinal do instructor en cada unha das súas anotacións.</p>
<p>A custodia do libro de rexistro de prácticas é responsabilidade do secretario da escola ou do director, de non existir este.</p>
<p>O libro de rexistro de prácticas será expedido e dilixenciado nas delegacións territoriais da Consellería de Pesca, Marisqueo e Acuicultura, co formato do modelo do anexo II.</p>
<p>Artigo 17º</p>
<p>As entidades autorizadas á realización de prácticas realizarán a anotación destas nunha acta de prácticas que custodiará o responsable da entidade, e que unha vez finalizadas, será enviada para o seu arquivo no Rexistro de Escolas de Navegación de Lecer da Dirección Xeral de Formación Pesqueira e Investigación. O formato da acta será o mesmo có dunha folla do libro de rexistro de prácticas.</p>
<p>Artigo 18º</p>
<p>A escola recoñecida ou entidade autorizada expedirá a cada participante que realizase a totalidade das prácticas e do seu programa, unha certificación expedida polo instructor validado coa súa sinatura orixinal e co referendado da escola ou entidade segundo o modelo do anexo III.</p>
<p>Disposicións derradeiras</p>
<p>Primeira.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Segunda.-Facúltase a Dirección Xeral de Formación Pesqueira e Investigación para a publicación daquelas disposicións necesarias para o desenvolvemento da presente orde.</p>
<p>Santiago de Compostela, 30 de xullo de 1998.</p>
<p>Amancio Landín Jaraiz</p>
<p>Conselleiro de Pesca, Marisqueo e Acuicultura</p>
<p>ANEXO II</p>
<p>Modelo de portada do libro de rexistro de prácticas.</p>
<p>Nº de serie :</p>
<p>Nome da ENAL</p>
<p>Nº de rexistro na consellería:</p>
<p>O presente Libro de Rexistro de Prácticas, consonte o artigo  segundo a Orde do 30 de xullo de 1998 da Consellería de Pesca, Marisqueo e Acuicultura, correspondente a ENAL de referencia, consta de  follas numeradas do 1 ó</p>
<p>,  de de</p>
<p>Nota: tódalas follas teñen no seu bordo superior dereito o número e selo da Delegación Territorial da Consellería de Pesca, Marisqueo e Acuicultura</p>
<p>ANEXO III</p>
<p>Modelo de certificado de prácticas:</p>
<p>Anagrama da escola.</p>
<p>Anagrama de la escuela.</p>
<p>Nº de rexistro de autorización:</p>
<p>Nº de registro de autorización:</p>
<p>D/Dª, con DNI</p>
<p>Instructor da ENAL de referencia.</p>
<p>Instructor de la ENAL de referencia.</p>
<p>CERTIFICA:</p>
<p>CERTIFICA:</p>
<p>Que D/Dª, con DNI</p>
<p>Que D/Dª, con DNI</p>
<p>que aprobou o exame teórico en :,</p>
<p>que aprobó el examen teórico en</p>
<p>con data do , realizou as prácticas de seguridade e navegación</p>
<p>con fecha , realizó las prácticas de seguridad y navegación</p>
<p>correspondentes á titulación de ,</p>
<p>correspondientes a la titulación de ,</p>
<p>segundo a lexislación vixente e que consta no libro de rexistro de prácticas</p>
<p>según la legislación vigente y que consta en el libro de registro de prácticas</p>
<p>nas páxinas</p>
<p>en las páginas</p>
<p>E para que conste para efectos de ter realizadas as prácticas de seguridade e</p>
<p>Y para que conste a efectos de haber realizado las prácticas de seguridad y</p>
<p>navegación, asino o presente certificado en , o</p>
<p>navegación, firmo el presente certificado en</p>
<p>de de .</p>
<p>Vº e prace:</p>
<p>Visto bueno:</p>
<p>O director da escola ou entidade</p>
<p>El director de la escuela o entidad</p>
<p>Asdo:</p>
<p>Asdo:</p>
<p>7708</p>

