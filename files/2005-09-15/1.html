---
date: '2005-09-15'
page: 15
number: 178
agency: CONSELLERÍA DE INNOVACIÓN E INDUSTRIA
section: III. OUTRAS DISPOSICIÓNS
title: >-
  Orde do 5 de setembro de 2005 sobre delegación de competencias para a
  concesión e revogación do título licenza para axencias de viaxes e
  autorización de sucursais de axencias de viaxes xa autorizadas e de
  delegacións de axencias de viaxes estranxeiras.
range: Orde
---
<p>O Decreto 42/2001, do 1 de febreiro, de refundición en materia de axencias de viaxes, guías de turismo e turismo activo, nos seus artigos 7, 11, 12 e 15 respectivamente, establece a competencia para outorgar e revogar os títulos licenza das axencias de viaxes, así como para autorizar as sucursais das axencias de viaxes xa autorizadas e as delegacións de axencias de viaxes estranxeiras a favor do titular da consellería competente en materia de turismo.</p>
<p>Á luz da nova estrutura orgánica da Xunta de Galicia, recollida no Decreto 232/2005, do 11 de agosto, polo que se fixa a estrutura orgánica dos departamentos da Xunta de Galicia, estas competencias correspóndenlle ao titular da Consellería de Innovación e Industria.</p>
<p>Non obstante, co obxecto de manter a uniformidade dos procedementos administrativos relativos ás empresas e actividades turísticas e evitar a excesiva concentración de funcións arredor do titular da Consellería de Innovación e Industria, dado o seu volume, resulta conveniente establecer a delegación de competencias no director xeral de Turismo.</p>
<p>A delegación de competencias permite a axilización administrativa necesaria que redunda en beneficio tanto da Administración como dos administrados dentro do máis rigoroso respecto ás garantías xurídicas que a tutela dos intereses públicos exixe.</p>
<p>En consecuencia, facendo uso das facultades que confiren os artigos 43.3º da Lei 1/1983, do 22 de febreiro, reguladora da Xunta e do seu presidente, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común e demais disposicións de xeral aplicación,</p>
<p>DISPOÑO:</p>
<p>Artigo 1º</p>
<p>Deléganse no director xeral de Turismo as seguintes competencias:</p>
<p>a) A concesión de títulos licenza de axencias de viaxes no ámbito da Comunidade Autónoma de Galicia.</p>
<p>b) A autorización de sucursais de axencias de viaxes xa autorizadas.</p>
<p>c) A autorización de delegacións de axencias de viaxes estranxeiras.</p>
<p>d) A revogación dos títulos licenza de axencias de viaxes no ámbito da Comunidade Autónoma de Galicia.</p>
<p>Artigo 2º</p>
<p>As resolucións administrativas que se adopten facendo uso da delegación conferida nesta orde farán constar expresamente esta circunstancia e consideraranse ditadas pola autoridade delegante.</p>
<p>Artigo 3º</p>
<p>En calquera momento, o conselleiro poderá reclamar o exercicio das competencias que se delegan pola presente orde, da que quedan excluídos, en todo caso, os supostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 44.2º da Lei 1/1983, do 22 de febreiro, reguladora da Xunta e do seu presidente.</p>
<p>Disposición derrogatoria</p>
<p>Quedan derrogadas as ordes da Consellería de Cultura, Comunicación Social e Turismo do 12 de xaneiro de 1998 e do 20 de febreiro de 1998 e cantas disposicións de igual ou inferior rango se opoñan ao establecido nesta orde.</p>
<p>Disposición derradeira</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 5 de setembro de 2005.</p>
<p>Fernando Xabier Blanco Álvarez</p>
<p>Conselleiro de Innovación e Industria</p>

