---
date: '1997-03-06'
id: F146
page: 2017
number: 45
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 20 de febreiro de 1997 pola que se establecen axudas para dotacións e
  adquisición de equipos para a defensa contra incendios forestais durante o ano
  1997.
range: Orde
url: 'https://www.xunta.gal/dog/Publicados/1997/19970306/AnuncioF146_gl.html'
---
<p>A Consellería de Agricultura, Gandería e Montes, coa colaboración de tódolos sectores e axentes socioeconómicos implicados, e co fin de minorar ó máximo as consecuencias e os impactos negativos que os incendios forestais provocan sobre a capacidade potencial de desenvolvemento e producción dos nosos montes, así como sobre a fauna, a flora, e a paisaxe de Galicia, considera necesario continua-la súa política de defensa contra os incendios forestais.</p>
<p>Por todo isto, e de acordo co establecido no artigo 30.1.3. do Estatuto de autonomía para Galicia e no Real decreto 1535/1984, do 20 de xuño, polo que se transfiren á Comunidade Autónoma de Galicia funcións e servicios en materia de conservación da natureza, e en uso das atribucións que me confire a Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro e pola Lei 12/1989, do 4 de outubro,</p>
<p>DISPOÑO:</p>
<p>Obxecto, órgano competente e conxunto de axudas.</p>
<p>Artigo 1º</p>
<p>Establécense as axudas que os distintos axentes sociais poderán percibir para a defensa contra os incendios forestais, de acordo coa seguinte acción que se vai subvencionar:</p>
<p>Contratación de persoal para cuadrillas de extinción de incendios. Dotación de equipos de persoal e de medios complementarios.</p>
<p>Artigo 2º.-Condicións xerais.</p>
<p>Para o conxunto de axudas, os interesados solicitarán a súa concesión baixo as seguintes condicións:</p>
<p>1ª. Deberán presenta-la solicitude antes de comenza-lo servicio ou de merca-los equipos.</p>
<p>2ª. No caso de ser concedida a subvención, o seu pagamento, será feito unha vez realizado o servicio, e a compra de equipos, sen prexuízo dos anticipos que para cada caso se establecen nos artigos que seguen.</p>
<p>3ª. Cando as axudas consistan nunha porcentaxe do orzamento do servicio, ou subministración, o total da axuda calcularase segundo o orzamento apreciado e aprobado pola Consellería de Agricultura, Gandería e Montes.</p>
<p>4ª. O persoal e medios incluídos nas actividades que hai que subvencionar deberán estar en perfecto funcionamento na data que se estableza pola Dirección Xeral de Montes e Medio Ambiente Natural, no escrito de aprobación que se remita.</p>
<p>Artigo 3º.-Actividades subvencionables.</p>
<p>1. As actividades, accións ou materiais que se subvencionarán corresponden á contratación de persoal para cuadrillas de extinción de incendios e a súa dotación de equipos de persoal e de medios complementarios, e os importes das axudas sobre orzamento aprobado serán as seguintes:</p>
<p>-Contratación de persoal para cuadrillas, incluída seguridade social. Subvención: ata o 70%.</p>
<p>-Alugueiro de vehículos todo terreo de transporte. Subvención: ata o 70%.</p>
<p>-Compra de ferramenta e material de equipo. Subvención: ata o 50%.</p>
<p>-Batelumes. Subvención: ata o 100%.</p>
<p>-Vestiario ignífugo e equipo de seguridade persoal. Subvención: ata o 50%.</p>
<p>-Caixa de urxencias de primeiros auxilios. Subvención: ata o 50%.</p>
<p>2. Homoxeneidade e integración.</p>
<p>As características do material obxecto da subvención supeditaranse ás Directivas Comunitarias sobre EPIs de acordo co Real decreto 1.407, do 20 de novembro de 1992.</p>
<p>Artigo 4º.-Anticipos.</p>
<p>Por petición dos solicitantes, poderanse conceder anticipos nos termos previstos na lexislación aplicable.</p>
<p>Artigo 5º.-Colaboración e ámbito de actuación.</p>
<p>1. As cuadrillas de extinción que se formen ó abeiro desta orde quedarán a disposición do Servicio de Defensa contra Incendios Forestais (SDCIF) da Consellería de Agricultura, Gandería e Montes, integraranse no seu despregamento deberán estar dota</p>
<p>das dos medios de comunicación precisos para esta integración. Así mesmo, estarán obrigadas a colaborar na extinción en calquera ámbito territorial cando sexan requiridas polo SDCIF e disporán dun coche todo terreo (alugado ou propio) para o seu transporte.</p>
<p>O incumprimento desta esixencia será motivo de anulación parcial ou total da subvención, mediante resolución razoada do mesmo órgano que a concedeu.</p>
<p>2. A concesión de axudas para cuadrillas de extinción, estará condicionada por unha distribución territorial adecuada ós recursos, sexan do Servicio de Defensa contra Incendios Forestais, ou sexan de terceiros.</p>
<p>3. Así mesmo, deberá ser acordado, previamente polo beneficiario e o SDCIF, o horario e o punto de traballo, onde estarán realizando os labores de prevención de incendios forestais (rozas, desbroces, etc.) mentres non sexan requiridas para acudir á extinción.</p>
<p>4. A actividade subvencionada comenzará e rematará na data que determine a Dirección Xeral de Montes e Medio Ambiente Natural ó aproba-la subvención, debéndose incluír como días de traballo os domingos, festivos e festas locais para as axudas que consideren a contratación de persoal: cuadrillas de extinción.</p>
<p>5. Calquera modificación na localización ou composición do persoal contratado, deberá ser comunicada ó Servicio de Defensa contra Incendios Forestais para o seu coñecemento.</p>
<p>Artigo 6º.-Beneficiarios.</p>
<p>Poderán ser beneficiarios destas axudas:</p>
<p>1. Comunidades de veciños (CV), comunidades de montes veciñais en man común (CMVMC), sociedades agrarias de transformación (SAT), cooperativas, asociacións forestais (AF) legalmente constituídas, agrupacións de defensa forestal (ADF), persoas físicas e empresas con persoalidade xurídica; nestes dous últimos casos os interesados deberán acreditar documentalmente a súa participación na actividade forestal. A subvención, nestes casos, virá condicionada pola existencia de, polo menos, unha superficie de monte para defender de 250 has. En todo caso, os solicitantes deberán acreditar documentalmente a representación que ostentan.</p>
<p>Cando os citados beneficiarios non alcancen, por si mesmos, a superficie mínima esixida poderán solicita-la subvención en agrupación.</p>
<p>2. No caso de que os beneficiarios estean legalmente constituídos en agrupacións, asociacións, xuntas, etc., deberán achegar certificado do acordo, tomado en asemblea, no que soliciten as axudas económicas para executa-las accións propostas.</p>
<p>Primas, prezos, solicitudes, prazos e obrigas dos solicitantes.</p>
<p>Artigo 7º</p>
<p>Cando o solicitante teña aprobado pola Dirección Xeral de Montes e Medio Ambiente Natural un plan anual de defensa contra incendios forestais, a axuda incrementarase nun 10%.</p>
<p>A porcentaxe final da subvención total con cargo a esta ou outra normativa non poderá supera-lo 100% do orzamento aprobado para as axudas que se recollan na presente orde.</p>
<p>No anexo desta orde figura unha relación de prezos que se aplicará para valora-las accións, equipos ou subministracións. Estes prezos son indicativos para o titular da solicitude e obrigatorio como tope máximo na aplicación polos servicios de defensa contra incendios forestais para a aprobación dos orzamentos.</p>
<p>Artigo 8º</p>
<p>As solicitudes deberán presentarse en impreso normalizado que facilitarán os servicios de defensa contra incendios forestais nas súas oficinas provinciais ou comarcais, utilizando o modelo anexo a esta orde. A presentación das solicitudes poderá realizarse en calquera lugar dos previstos pola Lei 30/1992, de réxime xurídico das administracións públicas e do procedemento administrativo común, dirixidas ó conselleiro de Agricultura, Gandería e Montes.</p>
<p>Artigo 9º</p>
<p>O prazo de presentación de solicitudes para a concesión das axudas comezará na data de publicación da presente orde no Diario Oficial de Galicia e finalizará ó mes contado a partir da entrada en vigor da presente orde.</p>
<p>Mediante orde da Consellería de Agricultura, Gandería e Montes, da que se dará publicidade no DOG, poderán ser ampliados os citados prazos.</p>
<p>Artigo 10º</p>
<p>A aprobación da subvención implicará o compromiso dos solicitantes de executa-las accións indicadas nas condicións propostas. A execución das actividades obxecto de axuda deberán realizarse na extensión e co orzamento indicado no impreso de solicitude. Unha realización da acción subvencionada un 50% inferior á proposta, excepto por causa de forza maior, suporá a anulación da subvención concedida, logo da valoración dos técnicos dos Servicios de defensa contra incendios forestais.</p>
<p>Artigo 11º</p>
<p>A organización e materialización das actividades subvencionadas será responsabilidade exclusiva do beneficiario.</p>
<p>Artigo 12º</p>
<p>Os gastos de execución das accións subvencionadas serán debidamente xustificados polo beneficiario, mediante a presentación de facturas, documentos TC da Seguridade Social, contratos e demais documentos acreditativos da xustificación do investimento. O prazo para a achega de xustificantes das accións realizadas, obxecto da subvención, rematará o 31 de outubro.</p>
<p>O órgano xestor poderá rebaixa-la contía das subvencións se non se adaptasen ós prezos de mercado ou á calidade prevista.</p>
<p>Artigo 13º</p>
<p>As accións previstas nesta orde financiaranse con cargo á aplicación orzamentaria 09.04.422-C-770.0, dotada na Lei 11/1996, de orzamentos xerais da Comunidade Autónoma de Galicia para 1997, con cento cincuenta e nove millóns de pesetas (159.000.000 de ptas.).</p>
<p>Disposicións adicionais</p>
<p>Primeira.-As axudas contidas nesta orde son compatibles con outras subvencións de calquera administración pública para as mesmas finalidades, agás as concedidas ó amparo do Real decreto 1887/91, modificado polo Real decreto 62/1994, de 21 de xaneiro, sempre e cando a suma das subvencións concedidas non supere o importe total do orzamento aprobado.</p>
<p>A concesión doutra subvención compatible, distinta da regulada pola presente orde, obriga ó beneficiario a facer declaración dela perante a Consellería de Agricultura, Gandería e Montes, independentemente da fase na que se atopa o trámite da solicitude presentada á citada consellería.</p>
<p>Segunda.-As solicitudes tramitadas ó amparo da Orde da Consellería de Agricultura, Gandería e Montes do 26 de abril de 1996 que, reunindo os requisitos establecidos nela, e que por falta de dotación orzamentaria non puideran ser atendidas, poderán acollerse ós beneficios da presente orde.</p>
<p>Terceira.-A Dirección Xeral de Montes e Medio Ambiente Natural realizará a aprobación, se é o caso, do orzamento e do importe da correspondente subvención e comunicaralle ó peticionario a oportuna resolución. A aprobación deberá realizarse, se é o caso, nun prazo máximo de tres meses a partir da data límite para a presentación das solicitudes.</p>
<p>O beneficiario unha vez recibida a resolución de aprobación citada no anterior parágrafo, e trala realización ou execución das accións, dos traballos ou das adquisicións correspondentes, comunicaralle ó</p>
<p>Servicio Provincial de Defensa contra Incendios Forestais que corresponda, o seu remate.</p>
<p>Realizadas as comprobacións oportunas polos citados servicios, a Consellería de Agricultura, Gandería e Montes, procederá ó pagamento do importe da subvención executada. Con independencia da súa contía, e antes de proceder ó seu cobramento, os beneficiarios das subvencións terán que acreditar, se é o caso, que se encontran ó corrente das súas obrigas tributarias e sociais e que non teñen pendente de pago ningunha débeda por ningún concepto coa administración pública da Comunidade Autónoma.</p>
<p>Cuarta.-No caso de non recaer resolución expresa nun prazo máximo de tres meses a partir da data límite para a presentación das solicitudes entenderase desestimada a solicitude.</p>
<p>Quinta.-A entrada en vigor da presente orde será o día seguinte ó da súa publicación.</p>
<p>Disposición derradeira</p>
<p>Facúltase o director xeral de Montes e Medio Ambiente Natural para dictar tódalas disposicións complementarias, co obxecto de desenvolve-la presente orde.</p>
<p>Santiago de Compostela, 20 de febreiro de 1997.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>ANEXO</p>
<p>Prezos máximos que se aplicarán para valorar orzamentos de persoal e equipos.</p>
<table><tbody><tr><td></td></tr>
<tr><td>Unidade</td><td>Descrición</td><td>Prezo máximo aplicable en pesetas</td></tr>
<tr><td></td></tr>
</tbody></table>
<table><tbody><tr><td>Xornal</td><td>Contratación por xornada de 8 horas e con dedicación plena durante elas para cuadrillas de extinción, incluído seguros.
Réxime xeral:</td><td>5.200</td></tr>
<tr><td>Día</td><td>Alugueiro de vehículo todo terreo de 9 prazas para cuadríllas de extinción, ó día.</td><td>4.000</td></tr>
<tr><td>Unidade</td><td>Batelumes de caucho con mango.</td><td>2.625</td></tr>
<tr><td>Unidade</td><td>Ferramenta forestal.</td><td>3.150</td></tr>
<tr><td>Unidade</td><td>Equipamento de protección individual completo (funda, botas, casco, cinto, mascarilla, gafas, luvas e lanternas).</td><td>24.250</td></tr>
<tr><td>Unidade</td><td>Caixa de urxencias de primeiros auxilios.</td><td>4.510</td></tr>
</tbody></table>
<p>1677</p>

