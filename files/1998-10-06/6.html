---
date: '1998-10-06'
id: 2D96
page: 10
number: 194
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 30 de setembro de 1998 pola que se establecen axudas ós investimentos
  de mellora da transformación e comercialización de productos agrarios.
range: Orde
url: 'https://www.xunta.gal/dog/Publicados/1998/19981006/Anuncio2D96_gl.html'
---
<p>A orde da Consellería de Agricultura, Gandería e Política Agroalimentaria do 8 de setembro de 1995, modificada pola Orde do 11 de maio de 1998, regula para o período 1994-1999 no ámbito desta Comunidade Autónoma o procedemento de xestión das axudas establecidas no Regulamento (CEE) 951/90, así como no Real decreto 633/1995, do 21 de abril. O importante volume de peticións de axuda recibidas nos últimos meses supera amplamente as dispoñibilidades orzamentarias establecidas, polo que se considera necesario establecer axudas adicionais para os investimentos considerados como prioritarios.</p>
<p>En consecuencia, e de acordo co disposto no artigo 30.1º.3 do Estatuto de autonomía de Galicia, e no uso das competencias que me confire a Lei 1/1983, do 22 de febreiro, reguladora da Xunta e do seu presidente, e demais normativa de aplicación</p>
<p>DISPOÑO:</p>
<p>Artigo 1º.-Obxecto.</p>
<p>O obxecto da presente orde é establecer e regula-la concesión de axudas a investimentos en modernización de instalacións de transformación e comercialización de productos agrarios, que se van executar en 1998.</p>
<p>Artigo 2º.-Investimentos subvencionables.</p>
<p>Consideraranse subvencionables os investimentos en maquinaria e equipamentos que cumpran os seguintes requisitos:</p>
<p>1. Que estean incluídos en peticións de axuda presentadas ó amparo da Orde do 8 de setembro de 1995 e modificacións posteriores, sobre o procedemento de xestión das axudas comunitarias relativas á mellora das condicións de transformación e comercialización de productos agrarios, cumprindo tódolos requisitos dela.</p>
<p>2. Que se executen no ano 1998, con data límite de finalización e pagamento do 31 de outubro de 1998.</p>
<p>3. Que o importe mínimo do investimento subvencionable sexa de cinco millóns de pesetas (5.000.000 de ptas).</p>
<p>Artigo 3º.-Contía e compatibilidade das axudas.</p>
<p>1. As axudas teñen a natureza de subvencións de capital, e poderán acadar ata o 30% dos investimentos subvencionables.</p>
<p>2. Estas axudas son compatibles con calquera outra das administracións públicas ata un límite do 50% de subvención. Deste límite exclúense as axudas ó tipo de xuro de créditos, se ben a subvención neta equivalente total consideradas estas, non poderá supera-lo 75% do investimento.</p>
<p>Artigo 4º.- Solicitudes.</p>
<p>1. As solicitudes de axuda, dirixidas ó conselleiro de Agricultura, Gandería e Política Agroalimentaria, presentaranse, por duplicado, no modelo que figura no anexo I, prioritariamente nos servicios provinciais de industrialización agroalimentaria, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. Xunto coa solicitude de axuda, o peticionario deberá presenta-la seguinte documentación complementaria:</p>
<p>1) Breve memoria explicativa dos investimentos previstos, onde se indiquen os seus obxectivos, cuantificación económica acreditada con facturas proforma ou definitivas, e prazos de finalización e pagamento.</p>
<p>2) Declaración sobre outras axudas solicitadas e/ou concedidas para o mesmo fin.</p>
<p>3. Para a selección das solicitudes que se vaian aprobar, así como para establece-las porcentaxes de subvención que se vaian conceder, a Consellería de Agricultura, Gandería e Política Agroalimentaria terá en conta os seguintes criterios:</p>
<p>-Viabilidade técnica, económica e financeira.</p>
<p>-Beneficio ós productores de base galegos.</p>
<p>-Aproveitamento e grao de transformación das materias primas agrarias galegas.</p>
<p>-Calidade dos productos obtidos e/ou comercializados.</p>
<p>-Xeración de postos de traballo.</p>
<p>-Data máxima de presentación da documentación completa.</p>
<p>4. A Consellería de Agricultura, Gandería e Política Agroalimentaria resolverá as peticións presentadas en función dos criterios sinalados no número anterior e as dispoñibilidades orzamentarias. Se non se notificase a resolución no prazo de 3 meses desde a presentación, entenderase desestimada a axuda solicitada.</p>
<p>Artigo 5º.-Pagamento das axudas.</p>
<p>As solicitudes de pagamento presentaranse prioritariamente nos servicios provinciais de industrias agroalimentarias, xunto coa seguinte documentación por duplicado:</p>
<p>1. Listaxe de xustificantes segundo o modelo que figura no anexo II, debidamente cuberto, xunto coas facturas orixinais sobre as que se realizarán a toma de razón, e das que se entregará ademais unha fotocopia. As facturas deberán estar acompañadas dos xustificantes do seu pagamento efectivo, dos que se entregarán ademais unha fotocopia.</p>
<p>2. Acreditación formal actualizada de estar ó día nas súas obrigas tributarias (Ministerio de Economía e Facenda) e fronte á Seguridade Social, así como de non ter débedas pendentes de pagamento coa Administración pública da Comunidade Autónoma (Consellería de Economía e Facenda).</p>
<p>3. Fotocopia do NIF e certificado bancario da titulariedade da conta bancaria onde se solicita que se ingrese a subvención, xunto coa ficha de domiciliación de pagamentos correspondente.</p>
<p>Artigo 6º.-Revogación de axudas.</p>
<p>As axudas poderán revogarse nos seguintes casos:</p>
<p>a) Por renuncia expresa do beneficiario á totalidade da axuda.</p>
<p>b) Por non presentar nos prazos sinalados a documentación requirida.</p>
<p>c) Por calquera outra causa que modifique os investimentos inicialmente aprobados e que non estea comunicada e aceptada pola consellería.</p>
<p>Artigo 7º.-Prazo de presentación de solicitudes.</p>
<p>O prazo de presentación de solicitudes será de 20 días hábiles desde a entrada en vigor desta orde.</p>
<p>Artigo 8º.-Financiamento.</p>
<p>O pagamento das axudas efectuarase con cargo ós conceptos orzamentarios 09.04.615 A.770.0 e 09.04.714 A.770.0 dos orzamentos xerais da Comunidade Autónoma de Galicia para 1998, dotados inicialmente con 275.000.000 de ptas e 50.000.000 de ptas., respectivamente, así como con cargo ós remanentes adicionais que puidesen existir nos mesmos conceptos.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación para dicta-las disposicións que considere oportunas para o desenvolvemento desta orde.</p>
<p>Segunda.-A presente orde entrará en vigor o día da súa publicación no Diario Oficial de Galicia.</p>
<p>Santiago de Compostela, 30 de setembro de 1998.</p>
<p>Cástor Gago Álvarez</p>
<p>Conselleiro de Agricultura, Gandería e Política Agroalimentaria</p>
<p>8612</p>

