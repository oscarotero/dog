---
date: '2005-08-25'
page: 14
number: 163
agency: CONSELLERÍA DO MEDIO RURAL
section: II. AUTORIDADES E PERSOAL
title: >-
  Orde do 22 de agosto de 2005 pola que se dispón o cesamento e o nomeamento do
  director e os vogais do Consello de Dirección do Fondo Galego de Garantía
  Agraria (Fogga).
range: Orde
---
<p>O artigo 4 da Lei 7/1994, do 29 de decembro, de creación do Fondo Galego de Garantía Agraria (Fogga), conforme a denominación actual do organismo establecida pola disposición adicional quinta da Lei 7/2002, do 27 de decembro, dispón que o consello de dirección estará formado polo seu presidente, un vicepresidente, o seu director, cinco vogais e un secretario, correspondendo o nomeamento dos vogais e do director ao conselleiro do Medio Rural.</p>
<p>O compromiso asumido polo Goberno galego de redución da estrutura directiva da Xunta de Galiza plásmase nesta orde ao designar como director do Fogga a mesma persoa que é titular da Dirección Xeral de Desenvolvemento Rural, ao entendermos non só compatible senón complementario o exercicio simultáneo de ambos os cargos, o que redundará nunha maior eficiencia, eficacia e coordinación da acción administrativa da Consellería do Medio Rural e do organismo autónomo Fogga.</p>
<p>A Lei 7/1994, do 29 de decembro, e o Decreto 128/1996, do 14 de marzo, de desenvolvemento da devandita lei, dispoñen que o vicepresidente do Fogga é por razón do seu cargo, o director xeral da denominada Dirección Xeral de Produción Agropecuaria e Industrias Agroalimentarias. En virtude do Decreto 232/2005, do 11 de agosto, polo que se fixa a estrutura orgánica dos departamentos da Xunta de Galicia, correspóndelle asumir as funcións da vicepresidencia do Fogga ao actual titular da Dirección Xeral de Produción, Industrias e Calidade Agroalimentaria.</p>
<p>Xa que logo, cómpre proceder ao cesamento do director e vogais do consello de dirección do dito organismo autónomo nomeados pola anterior Consellería de Política Agroalimentaria e Desenvolvemento Rural e proceder ao nomeamento dos novos titulares dos órganos de dirección do Fogga.</p>
<p>Na súa virtude, e en uso das competencias que me atribúen os puntos 3º e 4º do artigo 4 da Lei 7/1994, do 29 de decembro, e 9.1º e 14.1º do Decreto 128/1996, do 14 de marzo,</p>
<p>DISPOÑO:</p>
<p>Artigo 1º</p>
<p>Que cesen Antonio Crespo Iglesias como director do Fondo Galego de Garantía Agraria (Fogga), e José Antonio Álvarez Vidal, Miguel Fernández Fernández, José Luis Díez Díez e José Álvarez Robledo</p>
<p>como vogais do Consello de Dirección do Fogga, en representación da Consellería de Política Agroalimentaria e Desenvolvemento Rural, agradecéndolles os servizos prestados.</p>
<p>Artigo 2º</p>
<p>Nomear o director xeral de Desenvolvemento Rural, Edelmiro López Iglesias como director do Fondo Galego de Garantía Agraria (Fogga).</p>
<p>Artigo 3º</p>
<p>Nomear as seguintes persoas como vogais do Consello de Dirección do Fogga, en representación da Consellería do Medio Rural:</p>
<p>-Alberte Souto Souto, secretario xeral da Consellería do Medio Rural.</p>
<p>-Xosé Carballido Presas, director xeral de Estruturas e Infraestruturas Agrarias.</p>
<p>-José Luis Díez Díez, subdirector xeral do Fogga.</p>
<p>-José Álvarez Robledo, sudirector xeral de Explotacións Agrarias.</p>
<p>Disposición adicional</p>
<p>Para os efectos do disposto nos artigos 4.2º da Lei 7/1994, do 29 de decembro, e 9.1º b) do Decreto 128/1996, do 14 de marzo, o vicepresidente do Fondo Galego de Garantía Agraria (Fogga) será, por razón do seu cargo, o director xeral de Produción, Industrias e Calidade Agroalimentaria.</p>
<p>Disposición derradeira</p>
<p>Esta orde entrará en vigor o mesmo día da súa públicación no Diario Oficial de Galicia.</p>
<p>Santiago de Compostela, 22 de agosto de 2005.</p>
<p>Alfredo Suárez Canal</p>
<p>Conselleiro do Medio Rural</p>

