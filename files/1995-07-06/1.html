---
date: '1995-07-06'
id: '2386'
page: 5349
number: 129
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 198/1995, do 16 de marzo, polo que se crea o Rexistro de Contratos da
  Comunidade Autónoma de Galicia.
range: Decreto
url: 'https://www.xunta.gal/dog/Publicados/1995/19950706/Anuncio2386_gl.html'
---
<p>O volume da contratación administrativa da Comunidade Autónoma de Galicia aconsella a creación dun rexistro especializado no que se centralice a información sobre os contratos administrativos máis relevantes celebrados pola Administración autónomica e sobre os seus adxudicatarios.</p>
<p>Esta información debe servir para diferentes obxectivos. Por unha parte, debe facilita-la emisión de informes e a adopción de medidas tendentes a mellora-la xestión contractual desta Comunidade Autónoma. Por outra banda, coa finalidade de permiti-la constitución de fianzas globais por parte dos contratistas, debe servir para cuantifica-los importes de que debe responder cada un destes fronte á Comunidade Autónoma. E, así mesmo, a través da publicidade do rexistro, debe facilita-la transparencia da contratación administrativa.</p>
<p>Na súa virtude, por proposta da Consellería de Economía e Facenda, logo de deliberación do Consello da Xunta de Galicia na súa reunión do día dezaseis de marzo de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Créase o Rexistro de Contratos da Comunidade Autónoma de Galicia, que quedará adscrito á Secretaría Xeral e do Patrimonio da Consellería de Economía e Facenda.</p>
<p>Este rexistro ten por obxecto a inscrición de tódolos contratos administrativos, así como a anotación das incidencias que orixine o seu cumprimento, celebrados pola Administración da Comunidade Autónoma, e polos organismos autónomos e sociedades públicas autonómicas a que se refiren os artigos 11 e 12 da Lei 11/1992, do 7 de outubro, de réxime financeiro e orzamentario de Galicia.</p>
<p>Artigo 2º</p>
<p>Correspóndelle á Secretaría Xeral do Patrimonio, en relación co Rexistro de Contratos:</p>
<p>a) Elaborar unha memoria anual na que se analice a xestión contractual da Comunidade Autónoma nos seus aspectos administrativo, económico e técnico, propoñendo as medidas adecuadas para unha constante mellora do sistema de contratación.</p>
<p>b) Confeccionar relacións estatísticas dos contratos inscritos, segundo o seu obxecto, importe e adxudicatarios.</p>
<p>c) Informar ós organos de contratación, ó Rexistro de Contratistas da Comunidade Autónoma de Galicia e ós particulares que acrediten un interese lexítimo, sobre os contratos, as incidencias que se produzan na súa execución, sistemas de adxudicación, adxudicatarios e cantos datos estean relacionados co rexistro.</p>
<p>Artigo 3º</p>
<p>Será obrigatorio inscribir e anotar no rexistro, respectivamente, a celebración e as incidencias que orixine a execución dos seguintes contratos administrativos:</p>
<p>a) Os de execución de obras.</p>
<p>b) Os de realización de subministracións.</p>
<p>c) Os de asistencia con empresas consultoras ou de servicios, así como os de traballos específicos e concretos non habituais.</p>
<p>d) Os de natureza administrativa especial previstos na lexislación estatal de contratos.</p>
<p>Artigo 4º</p>
<p>Non se tomará razón no Rexistro de Contratos, dos seguintes:</p>
<p>a) Os contratos de persoal, regulados pola lexislación laboral.</p>
<p>b) Os convenios con entidades de dereito público e con persoas físicas ou xurídicas de dereito privado.</p>
<p>c) Os contratos de xestión de servicios públicos previstos na lexislación estatal de contratos.</p>
<p>Artigo 5º</p>
<p>No prazo de un mes contado desde a data de formalización do correspondente contrato, o órgano de contratación remitiralle unha copia daquel ó Rexistro de Contratos.</p>
<p>Así mesmo, remitiralle, en duplicado exemplar, unha ficha resumo, segundo modelo que se aprobará por orde da Consellería de Economía e Facenda, que conteña a información sobre as características esenciais do contrato.</p>
<p>O Rexistro de Contratos devolverá ó organo de xestión un dos exemplares da dita ficha-resumo, o cal se deberá unir ó primeiro recoñecemento da obriga do correspondente contrato.</p>
<p>Artigo 6º</p>
<p>Os actos administrativos de modificación, prórroga, resolución, suspensión, prórroga, conclusión ou calquera outra incidencia que afecte ós contratos inscribibles comunicaranse ó Rexistro de Contratos polo órgano que os acordara. Esta comunicación consistirá no envío dunha copia do correspondente acto administrativo e terá lugar no prazo de un mes contado desde a súa adopción.</p>
<p>Artigo 7º</p>
<p>As sociedades públicas autonómicas a que se refire o artigo 12 da Lei 11/1992, do 7 de outubro, de réxime financeiro e presupostario de Galicia, están obrigadas</p>
<p>a subministra-la información que sobre a súa contratación lles sexa solicitada pola Secretaría Xeral e do Patrimonio.</p>
<p>Disposición transitoria</p>
<p>Primera.-En relación ós contratos celebrados antes do 1 de xaneiro de 1995, as obrigas contidas neste decreto só serán esixibles cando se produzan incidencias no cumprimento dos devanditos contratos.</p>
<p>Segundo.-Os contratos celebrados desde o 1 de xaneiro de 1995 deberán ser obxecto de inscrición e de anotación nos supostos previstos neste decreto.</p>
<p>Disposición derradeiras</p>
<p>Primeira.-Facúltase o conselleiro de Economía e Facenda para dicta-las disposicións necesarias para o desenvolvemento e execución deste decreto.</p>
<p>Segunda.-Este decreto entrará en vigor ós tres meses da súa publicación no Diario Oficial de Galicia.</p>
<p>Santiago de Compostela, dezaseis de marzo de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>4711</p>

