---
date: '2019-03-27'
id: O92-210319-0001
page: 16118
number: 60
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 22 de marzo de 2019 pola que se modifica a Resolución do 20 de
  decembro de 2018 pola que se dá publicidade do acordo do Consello de Dirección
  que aproba as bases reguladoras para a concesión de axudas, en réxime de
  concorrencia non competitiva, a establecementos hoteleiros para a adquisición
  de materiais para a reforma dos establecementos (Reforma-Tur 19), así como a
  selección de entidades colaboradoras que participarán na súa xestión, e se
  procede á súa convocatoria.
range: Resolución
url: >-
  https://www.xunta.gal/dog/Publicados/2019/20190327/AnuncioO92-210319-0001_gl.html
---
<p>Mediante Resolución do 20 de decembro de 2018 publicouse o acordo do Consello de Dirección que aproba as bases reguladoras para a concesión de axudas, en réxime de concorrencia non competitiva, a establecementos hoteleiros para a adquisición de materiais para a reforma dos establecementos (Reforma-Tur 19), así como a selección de entidades colaboradoras que participarán na súa xestión, e se procede á súa convocatoria (DOG núm. 19, do 28 de xaneiro de 2019).</p>
    <p>Tras as primeiras tres semanas de vixencia dos incentivos obsérvase que o ritmo de execución é menor do esperado, o cal pode deberse á novidade dos incentivos e á necesidade de executar a adquisición antes da solicitude da axuda.</p>
    <p>En consecuencia, para incrementar no posible a oportunidade de acollerse ás axudas por parte dos seus beneficiarios, e dado que non causa prexuízo a terceiros, acórdase ampliar os prazos previstos na resolución citada.</p>
    <p>Na súa virtude e de conformidade coas facultades que teño conferidas,</p>
    <h2>RESOLVO:</h2>
    <p>Primeiro. Modifícanse os prazos indicados na Resolución do 20 de decembro de 2018 que quedan establecidos como segue:</p>
    <p>O prazo de adhesión das entidades colaboradoras amplíase ata o 30 de abril de 2019.</p>
    <p>O prazo de presentación de solicitudes de axuda amplíase ata o 30 de maio de 2019, agás que se produza o suposto de esgotamento de crédito. Neste caso informarase do peche adiantado do prazo de solicitude a través da páxina web do Igape e no Diario Oficial de Galicia (procedemento do Igape co código IG259).</p>
    <p>O prazo de execución do proxecto, entendido como o prazo en que se deben ter adquiridos os bens subvencionables, amplíase ata o 14 de xuño de 2019.</p>
    <p>O prazo de xustificación da axuda estenderase ata o 28 de xuño de 2019.</p>
    <p>Segundo. Esta modificación entrará en vigor o día da súa publicación no Diario Oficial de Galicia.</p>
    <p>Santiago de Compostela, 22 de marzo de 2019</p>
    <footer><p>Juan Manuel Cividanes Roger<br>Director do Instituto Galego de Promoción Económica</p></footer>

