---
date: '2019-03-27'
id: G0424-140319-0004
page: 16095
number: 60
agency: 'Consellería de Economía, Emprego e Industria'
section: III. Outras disposicións.
title: >-
  EXTRACTO da Orde do 11 de marzo de 2019 pola que se establecen as bases
  reguladoras para a concesión, en réxime de concorrencia competitiva, das
  subvencións para o fomento da comercialización da artesanía galega e impulso
  da competitividade do sector artesán, e se procede á súa convocatoria para o
  ano 2019 (código de procedemento IN201G).
range: Orde
url: >-
  https://www.xunta.gal/dog/Publicados/2019/20190327/AnuncioG0424-140319-0004_gl.html
---
<p>BDNS (Identif.): 445518.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publicase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.go.es/bdnstrans/index).</p>
    <p>Primeiro. Beneficiarias/os</p>
    <p>Titulares de obradoiros artesanais que figuren inscritos/as no Rexistro Xeral de Artesanía de Galicia.</p>
    <p>Asociacións profesionais e empresariais de artesáns/ás de Galicia.</p>
    <p>Concellos da Comunidade Autónoma de Galicia que organicen feiras de artesanía.</p>
    <p>Segundo. Obxecto</p>
    <p>As subvencións reguladas por estas bases teñen por obxecto o fomento e a comercialización da artesanía galega para actuacións realizadas desde o 1 de xaneiro ata o 31 de outubro de 2019 e, excepcionalmente a organización e participación en feiras do Nadal 2018-2019 e os gastos efectuados desde o 1 de novembro ata o 31 de decembro de 2018 derivados destas.</p>
    <p>Considéranse actuacións subvencionables:</p>
    <p>– Para titulares de obradoiros artesáns:</p>
    <p>a) A participación como expositor/a en feiras profesionais nacionais ou internacionais en que non se realiza venda directa con retirada de mercadoría.</p>
    <p>Tícket de feira profesional cun importe máximo de axuda cada un de 500 euros, 1.500 euros e 3.000 euros (IVE excluído). O tícket de 3.000 euros concederase unicamente para a asistencia a feiras cuxo investimento subvencionable (sen IVE) sexa superior a 3.000 euros. </p>
    <p>b) A participación como expositor/a en feiras non profesionais de artesanía, nacionais ou internacionais, celebradas fóra do ámbito da Comunidade Autónoma de Galicia.</p>
    <p>Tícket de feira non profesional cun importe máximo de axuda de 750 euros (IVE excluído) cun máximo de seis tíckets por obradoiro.</p>
    <p>c) Feiras non profesionais de artesanía, nacionais ou internacionais, do Nadal 2018-2019.</p>
    <p>Tícket de feira non profesional de Nadal cun importe máximo de axuda de 2.000 euros (IVE excluído) cun máximo de dous tíckets por obradoiro.</p>
    <p>A porcentaxe subvencionable por cada feira será do 80 % do investimento subvencionable.</p>
    <p>O importe máximo de subvención para o conxunto de todas estas actuacións subvencionables non poderá superar 8.000 euros, IVE excluído.</p>
    <p>– Para concellos:</p>
    <p>a) Feiras monográficas cuxo obxectivo sexa a venda e posta en valor de produtos dun mesmo oficio tradicional, cun número mínimo de 15 edicións, incluíndo a edición en curso. A porcentaxe subvencionable acadará o 80 % do investimento cun máximo de 15.000 euros de subvención por feira.</p>
    <p>b) Feiras non monográficas de distintos oficios cun número mínimo de 5 edicións, incluíndo a edición en curso. O importe máximo de subvención será de 3.000 euros por feira se contan cun mínimo dun 80 % de expositores/as, sobre o total de postos, de produtos artesanais inscritos na Sección Segunda do Rexistro Xeral de Artesanía de Galicia (obradoiros artesáns). Para as que non acaden o 80 % dos expositores mencionados, o importe máximo de subvención será de 1.500 euros por feira.</p>
    <p>No caso de concellos fusionados, as contías da subvención incrementaranse nun 15 %.</p>
    <p>O importe máximo de subvención para o conxunto de todas as actuacións subvencionables non poderá ser superior aos 15.000 euros.</p>
    <p>– Para asociacións profesionais e empresariais de artesáns/ás:</p>
    <p>a) Organización de feiras de artesanía no ámbito da Comunidade Autónoma de Galicia de distintos oficios cun número de 15 edicións, incluíndo a edición en curso, e que conten cun mínimo de 80 % de expositores de produtos artesanais inscritos na sección segunda do Rexistro Xeral de Artesanía de Galicia (obradoiros artesáns).</p>
    <p>A porcentaxe subvencionable acadará o 80 % do investimento cun máximo de 30.000 euros de subvención por certame.</p>
    <p>b) Participación como expositor/a en feiras profesionais nacionais ou celebradas no extranxeiro nas cales non se realice venda directa con retirada de mercadoría.</p>
    <p>A axuda consistirá nun tícket de impulso á comercialización a través de asistencia á feira profesional cun importe máximo de axuda de 7.000 euros.</p>
    <p>A porcentaxe subvencionable acadará o 80 % do investimento e o importe máximo de subvención para estas actuacións subvencionables non poderá superar os 15.000 euros.</p>
    <p>O importe máximo de subvención para o conxunto de todas as actuacións subvencionables non poderá superar os 45.000 euros.</p>
    <p>Terceiro. Bases reguladoras</p>
    <p>Publícanse conxuntamente coa convocatoria.</p>
    <p>Cuarto. Importe</p>
    <p>Destínase un total de 255.000 euros, das aplicacións orzamentarias seguintes:</p>
    <p>– 09.30.751A.770.3: 130.000 euros para titulares de obradoiros artesanais.</p>
    <p>– 09.30.751A.761.5: 80.000 euros para concellos da Comunidade Autónoma de Galicia.</p>
    <p>– 09.30.751A.781.4: 45.000 euros para asociacións profesionais e empresariais de artesáns/ás de Galicia.</p>
    <p>Quinto. Prazo de presentación de solicitudes</p>
    <p>Un mes, que se contará a partir do día seguinte ao da publicación desta orde no DOG. Entenderase como último día do prazo o correspondente ao mesmo ordinal do día da súa publicación.</p>
    <p>Santiago de Compostela, 11 de marzo de 2019</p>
    <footer><p>Francisco José Conde López<br>Conselleiro de Economía, Emprego e Industria</p></footer>

