---
date: '2010-11-23'
page: 19
number: 225
agency: SERVIZO GALEGO DE SAÚDE
section: I. DISPOSICIÓNS XERAIS
title: >-
  Resolución do 16 de novembro de 2010, da Xerencia do Servizo Galego de Saúde,
  pola que se determina o inicio dos procedementos de nomeamento de persoal
  emérito.
range: Resolución
---
<p>A Orde do 27 de outubro de 2010 pola que se desenvolve o procedemento para o nomeamento e prórroga de persoal emérito no ámbito sanitario establece no seu artigo 2º que, mediante resolución da Xerencia do Servizo Galego de Saúde, se habilitará un prazo para a presentación das solicitudes de nomeamento de persoal emérito polas corporacións e institucións públicas relacionadas co ámbito sanitario; se sinalará o momento en que as xerencias de xestión integrada, directores/as xerentes de atención especializada ou de atención primaria deberán iniciar os procedementos para o nomeamento de persoal emérito e, por último, se especificará o número de persoas que poderán ser nomeadas persoal emérito.</p>
<p>En desenvolvemento da devandita previsión,</p>
<p>RESOLVO:</p>
<p>Primeiro.-As xerencias de xestión integrada, xerentes de atención especializada ou de atención primaria deberán iniciar, se é o caso, os procedementos para o nomeamento de persoal emérito na data de entrada en vigor desta resolución.</p>
<p>Segundo.-As corporacións e institucións públicas relacionadas co ámbito sanitario poderán presentar as solicitudes de nomeamento de persoal emérito no prazo de 10 días contados desde a entrada en vigor desta resolución, ante as xerencias de xestión integrada, directores/as xerentes de atención especializada ou de atención primaria, que se correspondan co posto de traballo que desempeñaba antes da súa xubilación a persoa cuxo nomeamento se solicita.</p>
<p>Terceiro.-Determinar que o número de persoas que poderán ser nomeadas persoal emérito ao abeiro desta resolución será de tres.</p>
<p>Esta resolución entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 16 de novembro de 2010.</p>
<p>Rocío Mosquera Álvarez</p>
<p>Xerente do Servizo Galego de Saúde</p>

