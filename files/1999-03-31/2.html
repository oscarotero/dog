---
date: '1999-03-31'
id: 5DB6
page: 3
number: 62
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: I. DISPOSICIÓNS XERAIS
title: >-
  Decreto 69/1999, do 18 de marzo, polo que se modifica o Decreto 25/1998, do 22
  de xaneiro, polo que se establece a estructura orgánica da Consellería de
  Agricultura, Gandería e Política Agroalimentaria e do Instituto Lácteo e
  Gandeiro de Galicia.
range: Decreto
url: 'https://www.xunta.gal/dog/Publicados/1999/19990331/Anuncio5DB6_gl.html'
---
<p>O Decreto 25/1998, do 22 de xaneiro, como consecuencia do Decreto 351/1997, do 10 de decembro, polo que se estableceu a estructura orgánica da Xunta de Galicia e seus distintos departamentos, determinou a estructura orgánica e funcional da Consellería de Agricultura, Gandería e Política Agroalimentaria.</p>
<p>A experiencia acadada no primeiro ano de funcionamento da consellería fai necesario acomete-la modificación da súa estructura orgánica co fin de acomodala dun xeito máis eficaz no desenvolvemento das súas funcións e máis acorde con elas.</p>
<p>Na súa virtude, de conformidade co disposto na Lei de Galicia 1/1983, do 22 de febreiro, reguladora da Xunta e do seu presidente, modificada pola Lei de Galicia 11/1988, do 20 de outubro, por proposta do conselleiro de Agricultura, Gandería e Política Agroalimentaria, logo do informe favorable das consellerías da Presidencia e Administración Pública e Economía e Facenda e logo de deliberación do Consello da Xunta de Galicia na súa reunión do día dezaoito de marzo de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>1. Modifícase a denominación da Subdirección Xeral de Desenvolvemento Rural contida no artigo 8 do Decreto 25/1998, do 22 de xaneiro, que pasará a denominarse Subdirección Xeral de Estructuras Rurais.</p>
<p>2. Engádese un novo punto 1.3 ó artigo 8 do Decreto 25/1998, do 22 de xaneiro, que queda redactado do seguinte xeito:</p>
<p>«1.3. Servicio de Supervisión de Proxectos: corresponderalle a supervisión e coordinación de tódolos proxectos de obras da consellería, así como as súas modificacións e a vixilancia do cumprimento das normas reguladoras na materia. Poderá tamén redactar ou colaborar na redacción dos proxectos, así como exerce-la superior vixilancia, seguimento e apoio da execución das obras que correspondan».</p>
<p>3. Modifícase o punto 2.2 do artigo 8 do Decreto 25/1998, do 22 de xaneiro, que queda redactado do seguinte xeito:</p>
<p>«2.2. Servicio de Capacitación Agraria: desenvolverá as funcións referentes á promoción, capacitación e formación dos agricultores, nos seus aspectos de ensinanzas regradas e non regradas.</p>
<p>Deste servicio dependerán funcionalmente os centros de capacitación agraria, aínda que organicamente queden integrados dentro da estructura da delegación provincial na que territorialmente estean radicados».</p>
<p>Artigo 2º</p>
<p>Modifícase o artigo 13 do Decreto 25/1998, do 22 de xaneiro, queda redactado do seguinte xeito:</p>
<p>«Para o cumprimento dos seus cometidos, a delegación provincial contará coas seguintes unidades con categoría de servicio:</p>
<p>1. Secretaría.</p>
<p>Baixo a autoridade e supervisión do delegado, correspóndelle o exercicio das funcións relativas ó réxime interior, a tramitación administrativa, xestión de personal, parque móbil da consellería, información ó público, elaboración do anteproxecto de orzamentos da delegación, e administración, control contable e xustificación dos créditos que se lle asignen; elaboración de estatísticas dos demais servicios da delegación provincial e, en xeral, prestar asesoramento e asistencia técnica e administrativa ó delegado e substituílo nos casos de enfermidade, ausencia e vacante.</p>
<p>2. Servicio Técnico-Xurídico.</p>
<p>3. Servicio de Estructuras Rurais.</p>
<p>4. Servicio de Extensión e Capacitación Agraria.</p>
<p>5. Servicio de Sanidade e Producción Animal.</p>
<p>6. Servicio de Sanidade e Producción Vexetal.</p>
<p>7. Servicio de Industrias e Comercialización Agroalimentaria».</p>
<p>Disposición derogatoria</p>
<p>Queda derrogada calquera disposición de rango igual ou inferior que se opoña ó establecido no presente decreto.</p>
<p>Disposicións finais</p>
<p>Primeira.-Facúltase o conselleiro de Agricultura, Gandería e Política Agroalimentaria para dicta-las disposicións que sexan necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezaoito de marzo de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

