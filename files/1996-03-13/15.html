---
date: '1996-03-13'
id: 41EA
page: 2
number: 52
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Decreto 101/1996, do 29 de febreiro, polo que se declara de utilidade pública
  e urxente execución a concentración parcelaria da zona de Camporredondo
  (Baralla-Lugo).
range: Decreto
url: 'https://www.xunta.gal/dog/Publicados/1996/19960313/Anuncio41EA_gl.html'
---
<p>A parroquia de Pedrafita de Camporredondo, que pertence ó concello de Baralla, está situada no centro-leste da provincia de Lugo, e resultan afectadas pola concentración parcelaria aproximadamente 350 ha.</p>
<p>A dispersión parcelaria que presentan os terreos da dita parroquia, posta de manifesto polos agricultores destas mediante solicitude dirixida ó conselleiro de Agricultura, Gandería e Montes, motivou un estudio de viabilidade e de valoración das posibilidades que ofrece a zona para incrementa-lo rendemento dos recursos agropecuarios, e deducíndose a conveniencia de levar a cabo a concentración parcelaria por razóns de utilidade pública e interese social.</p>
<p>Na súa virtude, por proposta do conselleiro de Agricultura, Gandería e Montes, formulada conforme o establecido na Lei galega 10/1985, do 14 de agosto, de concentración parcelaria para Galicia, logo de deliberación do Consello da Xunta de Galicia na súa reunión do día vintenove de febreiro de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>Declárase de utilidade pública e urxente execución a concentración parcelaria da zona de Camporredondo (Baralla-Lugo).</p>
<p>Artigo 2º</p>
<p>O perímetro da zona será, en principio, o correspondente á totalidade dos terreos da parroquia de Pedrafita de Camporredondo. O referido perímetro quedará en definitiva modificado polas rectificacións, inclusións ou exclusións que se acorden, ó abeiro dos artigos 23 e seguintes da Lei 10/1985, do 14 de agosto, de concentración parcelaria para Galicia.</p>
<p>Artigo 3º</p>
<p>A esta zona seranlle de aplicación os beneficios económicos programados ou asumidos pola Xunta de Galicia, para mellorar ou moderniza-las explotacións agrarias, e, en concreto, as que sinale o artigo 6 da Lei de concentración parlaria para Galicia.</p>
<p>Artigo 4º</p>
<p>Os traballos de execución desta concentración parcelaria iniciaranse nun prazo non superior ós 6 meses a partir da publicación do presente decreto.</p>
<p>Disposicións derradeiras</p>
<p>Primeira.-Facúltase a consellería de Agricultura, Gandería e Montes para dicta-las disposicións complementarias que requiran a execución do presente decreto.</p>
<p>Segunda.-A presente disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintenove de febreiro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Tomás Pérrez Vidal</p>
<p>Conselleiro de Agricultura, Gandería e Montes</p>
<p>1631</p>

