---
date: '1996-03-13'
id: 42B2
page: 2
number: 52
agency: CONCELLO DE PEREIRO DE AGUIAR
section: VI. ANUNCIOS
title: Anuncio.
range: Anuncio.
url: 'https://www.xunta.gal/dog/Publicados/1996/19960313/Anuncio42B2_gl.html'
---
<p>O Pleno da Corporación Municipal, en sesión do día 9 de febreiro de 1996, aprobou definitivamente a modificación puntual número 1 ó plan parcial do parque empresarial deste municipio, co texto literal seguinte:</p>
<p>«Aprobación definitiva da modificación puntual número 1 ó plano parcial do parque empresarial.-A presidencia ordena dar conta dos trámites seguidos para a aprobación da citada modificación puntual que xorde como necesaria despois de aprobar unha subdivisión en dous polígonos ou unidades de execución, e a petición deste concello de cambia-la situación da parcela de cesión con fachada directa á via de Monterrei e acceso interno desde o polígono o que orixina desprazamento das zonas verdes e o dotacional deportivo; modificación dunha vía secundaria; supresión de parcelas pequenas; posibilidade</p>
<p>de instalación sanitaria; estación terminal de transportes; reducción orzamentaria para o investimento polo Instituto Galego da Vivenda e Solo, e modificación de altura en posibles edificios para actividades industriais e comerciais.</p>
<p>Isto deu lugar á alteración e supresión de determinados preceptos ou artigos da normativa do citado plan parcial, quedando modificados os artigos 66, equipamento comercial e social; artigo 67 sobre altura de edificacións; e artigo 69 zona terminal de transportes. Suprímese o artigo 68 zona comercial ó pasa-lo solo correspondente a ser clasificado como industrial-comercial que se regulamenta no artigo 67.</p>
<p>Redactado o proxecto de modificación, foi enviado á Delegación Provincial da Consellería de Política Territorial, Obras Públicas e Vivenda para emisión de informe, o que tipo lugar en comunicación do día 16 de novembro de 1995. Introducidas as modificacións ordenadas, someteuse á aprobación inicial do Pleno desta Corporación que tivo lugar en sesión do día 4 de decembro pasado, con exposición ó público no DOG e diario La Región, sen que se presentasen reclamacións.</p>
<p>Enviado o expediente completo á mencionada consellería, emítese informe favorable para a súa aprobación definitiva, pero condicionado á corrección relativa ó uso sanitario, pois se prohíbe a hospitalización.</p>
<p>Comunicado así ós técnicos redactores da modificación, introduciron as correccións correspondentes nos folios 9 e 46 da memoria do expediente modificativo.</p>
<p>Polo tanto, e así o considera e o informa o secretario, quedaron cumpridos tódolos trámites previstos nos artigos 7 e 8 da Lei 7/1995, do 29 de xuño do Parlamento galego e que regulamenta o procedemento de aprobación do planeamento e pode ser sometido o expediente á aprobación definitiva deste concello.</p>
<p>O concelleiro Fernández Vázquez manifesta que votará en contra por non pagarlles a tódolos propietarios a expropiación dos terreos para o parque empresarial do Pereiro de Aguiar.</p>
<p>A Corporación, despois de ampla deliberación e concorrendo os once membros que de feito e de dereito a compoñen, por maioría absoluta (votaron a favor tódolos membros da corporación agás o concelleiro Fernández Vázquez que votou en contra), acorda:</p>
<p>1.-Aproba-la modificación ordenada no informe da delegación provincial da consellería con data 26 de xaneiro de 1996, suprimindo, dentro do uso sanitario previsto, a posibilidade de hospitalización e polo tanto aproba-la alteración do texto que sobre isto conteñen os folios 9 e 46 da memoria.</p>
<p>2.-Aprobar definitivamente esta modificación puntual número 1 do proxecto de modificación ó plano parcial correspondente ó parque empresarial.</p>
<p>3.-Remításelle ó DOG anuncio para informar sobre esta aprobación definitiva; e ó BOP desta provincia o texto das normas do devandito plano parcial que foron modificadas ou suprimidas con trascrición do seu novo texto legal, conforme esixe o artigo 70 da Lei de bases de réxime local número 7/1994, do 30 de decembro.</p>
<p>4.-Comuníqueselle a aprobación definitiva á consellería citada enviándolle copia certificada do expediente administrativo completo e dous exemplares do instrumento de planeamento aprobado definitivamente con tódolos planos e documentos que integran a modificación do plano parcial aprobado, debidamente dilixenciados polo secretario».</p>
<p>Pereiro de Aguiar, 13 de febreiro de 1996.</p>
<p>Eliseo Fernández Gómez</p>
<p>Alcalde</p>
<p>1237</p>

