---
date: '2002-12-04'
id: 1A9D6
page: 16
number: 234
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 22 de outubro de 2002, da Delegación Provincial de Lugo, pola
  que se dispón a inscrición no rexistro e a publicación, no Diario Oficial de
  Galicia, do convenio colectivo de ámbito provincial para a empresa Plastifer,
  S.A.
range: Resolución
url: 'https://www.xunta.gal/dog/Publicados/2002/20021204/Anuncio1A9D6_gl.html'
---
<p>Visto o texto do convenio colectivo para a empresa Plastifer, S.A. (código 2700592), da provincia de</p>
<p>Lugo, asinado o día 9 de outubro de 2002, pola representación da citada empresa e a dos seus traballadores, e de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo,</p>
<p>Esta delegación provincial</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do citado convenio colectivo á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 22 de outubro de 2002.</p>
<p>Manuel Teijeiro Álvarez</p>
<p>Delegado provincial de Lugo</p>
<p>Convenio colectivo da empresa Plastifer, S.A.</p>
<p>Capítulo I</p>
<p>Disposicións xerais</p>
<p>Artigo 1º.-Ámbito funcional.</p>
<p>Este convenio regula as condicións de traballo da empresa Plastifer, S.A., dedicada á fabricación e venda de toda clase de tuberías e accesorios de PVC, así como de toda clase de artigos e materiais de construcción e saneamento.</p>
<p>Artigo 2º.-Ámbito territorial.</p>
<p>Este convenio será de aplicación para tódolos traballadores da empresa Plastifer, S.A. que presten os seus servicios no actual centro de traballo, estendéndose así mesmo a calquera outro centro de traballo que, relacionado coa actividade principal da empresa, puidese esta ter na provincia de Lugo.</p>
<p>Artigo 3º.-Ámbito persoal.</p>
<p>As presentes condicións de traballo afectarán á totalidade dos traballadores así como ó persoal que ingrese na empresa, incluíndo neste epígrafe os contratados en empresas de traballo temporal.</p>
<p>Artigo 4º.-Ámbito temporal.</p>
<p>Este convenio entra en vigor o día seguinte ó da súa publicación no BOP de Lugo ou, en todo caso, ós quince días despois da súa sinatura, e substituirá integramente o anterior, asinado o 28 de xuño de 1999.</p>
<p>A súa duración será de dous anos, entendéndose prorrogado automaticamente por un período dun ano, no suposto de non ser denunciado por ningunha das partes nos 30 días anteriores á data do seu vencemento.</p>
<p>Artigo 5º.-Vinculación á totalidade e garantías persoais.</p>
<p>As condicións aquí pactadas forman un todo orgánico e indivisible, e para efectos da súa aplicación práctica, serán aplicadas globalmente.</p>
<p>Respectaranse a título individual as condicións de traballo que fosen superiores ás establecidas neste convenio, consideradas no seu conxunto e a título individual e en cómputo anual.</p>
<p>Artigo 6º.-Comisión mixta paritaria.</p>
<p>Para a interpretación deste convenio créase unha comisión paritaria composta por dous representantes dos traballadores e dous representantes da empresa.</p>
<p>Capítulo II</p>
<p>Organización do traballo</p>
<p>Artigo 7º.-Organización do traballo.</p>
<p>A organización do traballo, conforme o prescrito neste convenio e segundo a lexislación vixente, é facultade e responsabilidade da dirección da empresa.</p>
<p>A organización do traballo ten por obxectivo acadar na empresa un nivel de productividade adecuado, baseado na utilización óptima dos recursos humanos e materiais. Isto é posible cunha actitude activa e responsable das partes integrantes, dirección, traballadores e representación dos traballadores.</p>
<p>Sen mingua da facultade aludida no parágrafo 1º deste artigo, os representantes dos traballadores terán funcións de orientación, proposta, emisión de informes, etc., no relacionado coa organización e racionalización do traballo, de conformidade coa lexislación vixente e de acordo co establecido neste convenio e no artigo 64 do Estatuto dos traballadores.</p>
<p>Artigo 8º.-Roupa de traballo.</p>
<p>Entregaránselle ó persoal dúas pezas de roupa traballo, fundas, batas ou chaquetas curtas, dependendo do posto de traballo, por ano. O traballador deberá mantelas en bo estado de conservación e limpeza.</p>
<p>O uso da roupa de traballo ou sistemas de prevención será obrigatorio dentro da xornada laboral.</p>
<p>Todo traballador responsable dun equipo de traballo, sexa cal sexa as súas características, terá a obriga de coidar da súa boa conservación e do seu mantemento, e poderanse esixir responsabilidades por incumprimento das súas obrigas.</p>
<p>Equipos de protección individual, segundo a actividade que se vaia desempeñar e de acordo coa normativa actual en materia de saúde laboral, responsabilizándose o traballador do seu coidado e mantemento.</p>
<p>Artigo 9º.-Xornada laboral.</p>
<p>A xornada de traballo será de 1.800 horas ó ano, tendo en conta as festividades de carácter nacional ou local, e de acordo co disposto na lexislación vixente.</p>
<p>Artigo 10º.-Vacacións.</p>
<p>As vacacións terán unha duración de trinta días naturais ó ano, e para o seu desfrute aplicarase o disposto no artigo 38 do Estatuto dos traballadores.</p>
<p>Artigo 11º.-Comunicación de cesamento.</p>
<p>O persoal queda obrigado a lle comunicar á empresa o seu cesamento nos seguintes prazos.</p>
<p>Técnicos: 3 meses.</p>
<p>Especialistas: 15 días.</p>
<p>Non cualificados: 10 días.</p>
<p>O incumprimento deste aviso previo dará lugar á perda das retribucións dos días que correspondan.</p>
<p>Artigo 12º</p>
<p>No referente ás modificacións substanciais nas condicións de traballo, período de proba, contratación, ascensos, uso de empresas de traballo temporal, mobilidade funcional, traslados e desprazamentos, permisos e licencias, seguridade e saúde no traballo e dereitos sindicais, aplicarase o legalmente previsto no Estatuto dos traballadores ou norma legal que o substitúa ou complemente.</p>
<p>Por circunstancias do mercado, acumulación de tarefas ou exceso de pedidos que así o esixisen, poderase, nun período de 18 meses, realizar contratos que non superen as 3/4 partes do período establecido.</p>
<p>Capítulo III</p>
<p>Clasificación persoal, salario e réxime asistencial</p>
<p>Artigo 13º.-Clasificación do persoal.</p>
<p>Categorías:</p>
<p>-Cargos de dirección.</p>
<p>-Persoal titulado superior.</p>
<p>-Persoal titulado medio.</p>
<p>-Xefe de grupo, técnico de organización, xefe de laboratorio, oficial administrativo.</p>
<p>-Oficial administrativo de segunda, oficial de primeira de oficio, conserxe, vendedor, auxiliar da organización.</p>
<p>-Auxiliar de laboratorio, vixilante, almaceneiro, conductor, axudante de oficio, especialista de primeira, auxiliar administrativo.</p>
<p>-Especialista de segunda, peón especializado.</p>
<p>-Peón ordinario, muller de limpeza.</p>
<p>-Persoal contrato aprendizaxe ou formación.</p>
<p>Artigo 14º.-Salario.</p>
<p>O réxime retributivo salarial para todo o persoal de Plastifer, S.A. afectado por este convenio será establecido para cada categoría profesional nas táboas salariais, constituído polo salario base e os diferentes complementos que se recollen nas táboas salariais que se xuntan ó presente convenio.</p>
<p>Para o ano 2002 o incremento retributivo será do 3%.</p>
<p>No suposto de que o IPC a data 31-12-2002 supere o 3%, a empresa aboaralle a cada traballador a diferencia que exceda desta porcentaxe, que será aboado coa nómina do mes de xaneiro de 2003.</p>
<p>Para o cálculo do salario de 2003 terase en conta a cantidade resultante correspondente ó 2002, aplicándolle a esta o IPC de 2002 + 0,5%.</p>
<p>Artigo 15º.-Pagas extraordinarias.</p>
<p>As correspondentes a paga de Nadal e de xullo, serán do importe dunha mensualidade de salario base máis antigüidade consolidada.</p>
<p>Os períodos de enfermidade, ó percibirse durante eles a parte proporcional das pagas extraordinarias, non se computarán para o devengo destas pagas.</p>
<p>Artigo 16º.-Paga de beneficios.</p>
<p>A paga de beneficios será rateada mensualmente, a razón de salario base máis antigüidade consolidada e percibirase en proporción ó tempo realmente traballado durante o mes.</p>
<p>Artigo 17º.-Premio por xubilación.</p>
<p>Establécense uns premios por xubilación nas seguintes contías, sempre que esta sexa efectiva dentro do primeiro mes de cumprimento de idade:</p>
<p>Por xubilación voluntaria ós 64 anos: 2.800 A.</p>
<p>Por xubilación voluntaria ós 63 anos: 3.900 A.</p>
<p>Por xubilación voluntaria ós 62 anos: 5.000 A.</p>
<p>Por xubilación voluntaria ós 61 anos: 6.500 A.</p>
<p>Por xubilación voluntaria ós 60 anos: 7.500 A.</p>
<p>Artigo 18º.-Incapacidade laboral transitoria.</p>
<p>A empresa, en caso de accidente ou ILT, que esixa hospitalización, completará o salario ata o 100% dos conceptos salariais que integran a base de cotización durante todo o período de duración desta hospitalización.</p>
<p>Artigo 19º.-Póliza de seguros.</p>
<p>A empresa obrígase a concertar unha póliza de seguros que cubra os riscos de morte ou incapacidade permanente absoluta ou gran invalidez, motivada por accidente sexa ou non laboral, na contía de 18.500 A.</p>
<p>Capítulo IV</p>
<p>Réxime disciplinario</p>
<p>Artigo 20º.-Faltas e sancións.</p>
<p>Os traballadores poderán ser sancionados pola dirección da empresa, en virtude de incumprimentos laborais, de acordo coa graduación das faltas e sancións que se establecen nos artigos seguintes.</p>
<p>A valoración das faltas e as correspondentes sancións impostas pola dirección da empresa serán sempre revisables ante a xurisdicción competente.</p>
<p>Artigo 21º.-Graduación.</p>
<p>Toda falta cometida por un traballador clasificarase, atendendo á súa importancia, trascendencia e intención, en leve, grave ou moi grave.</p>
<p>Artigo 22º.-Faltas leves.</p>
<p>Consideraranse faltas leves as seguintes:</p>
<p>A falta de puntualidade, ata tres nun mes, na asistencia ó traballo, con atraso superior a cinco minutos en horario de entrada.</p>
<p>Falta de traballo un día ó mes sen xustificala.</p>
<p>Non cursar en tempo oportuno a baixa correspondente, cando se falte por motivo xustificado, a non ser que se probe a imposibilidade de facelo.</p>
<p>O abandono de servicio sen causa fundada, mesmo cando sexa por breve tempo. Se como consecuencia disto se orixinase prexuízo dalgunha consideración á empresa ou fose causa de accidente para os seus compañeiros de traballo, esta falta poderá ser considerada como grave ou moi grave segundo os casos.</p>
<p>Fumar en lugares prohibidos.</p>
<p>Pequenos descoidos na conservación do material. Se destes descoidos ou mal uso se producisen avarías que ocasionen prexuízos dalgunha consideración á empresa ou fose causa de accidente para os seus compañeiros de traballo, esta falta poderá ser considerada como grave ou moi grave segundo os casos.</p>
<p>Falta de aseo e limpeza persoal, cando sexa de tal índole que poida afectar á relación cos outros traballadores, ó proceso productivo da empresa, ou á imaxe que desta poidan te-los clientes.</p>
<p>Non atende-lo público coa corrección e dilixencia debidas a non ser que a esta sexa de tal índole que deba ser considerada como falta grave ou moi grave.</p>
<p>Non lle comunicar á empresa os cambios de residencia ou domicilio.</p>
<p>As discusións sobre asuntos estraños ó traballo dentro das dependencias da empresa. Se tales discusións producisen escándalo notorio, poderán ser consideradas como faltas graves ou moi graves.</p>
<p>Artigo 23º.-Faltas graves.</p>
<p>Consideraranse faltas graves as seguintes:</p>
<p>Máis de tres faltas non xustificadas de puntualidade, superior a cinco minutos na asistencia ó traballo nun período de 30 días.</p>
<p>Ausencias sen causa xustificada, por dous días durante un período de trinta días.</p>
<p>Non comunicar coa puntualidade debida os cambios experimentados na familia que poidan afectar á Seguridade Social ou a retención á conta do imposto da renda das persoas físicas. A falta maliciosa nestes datos considerarase como falta moi grave.</p>
<p>Entregarse a xogos ou distraccións nas horas de traballo.</p>
<p>A desobediencia ós superiores en calquera materia de traballo. Se implicase prexuízo notorio para a empresa, poderá ser considerada como falta moi grave.</p>
<p>Simula-la presencia doutro traballador contestando ou asinando por el.</p>
<p>Neglixencia ou desidia no traballo, que afecte á boa marcha do servicio.</p>
<p>A imprudencia en acto de traballo se implicase risco de accidente para o traballador, para os seus compañeiros ou perigo de avaría para as instalacións, poderá ser considerada como moi grave.</p>
<p>Realizar sen o oportuno permiso da dirección traballos particulares durante a xornada, así como empregar ferramentas da empresa para outros usos.</p>
<p>Manifestar síntomas de embriaguez ou de intoxicación de drogas tóxicas, estupefacientes ou substancias psicotrópicas no centro de traballo.</p>
<p>A reincidencia en falta leve (excluída a de puntualidade), aínda que sexa de distinta natureza, dentro dun trimestre e tendo mediado comunicación escrita.</p>
<p>O incumprimento das obrigas previstas no artigo 29 da Lei 31/1995, do 8 de novembro, de prevención de riscos laborais, cando tal incumprimento orixine risco de danos graves para a seguridade e saúde dos traballadores.</p>
<p>Artigo 24º.-Faltas moi graves.</p>
<p>Consideraranse faltas moi graves as seguintes:</p>
<p>Máis de dez faltas non xustificadas de puntualidade, superior a cinco minutos, cometidas nun período de seis meses ou vinte durante un ano.</p>
<p>Ausencias sen causa xustificada, a partir de dous días durante un período de trinta días.</p>
<p>A simulación de enfermidade ou accidente.</p>
<p>A fraude, a deslealdade ou o abuso de confianza nas xestións encomendadas e o furto ou roubo, tanto á empresa coma ós compañeiros de traballo ou a calquera outra persoa dentro das dependencias da empresa ou durante o traballo en calquera outro lugar.</p>
<p>Facer desaparecer, inutilizar, estragar ou causar desperfectos en materias primas, útiles, ferramentas, maquinaria, aparellos, instalacións, edificios, enxoval e documentos da empresa.</p>
<p>A condena por delicto, roubo, furto ou malversación cometidos fóra da empresa, ou por calquera outra clase de feitos que poidan implicar esta desconfianza respecto ó seu autor.</p>
<p>A continuada e habitual falta de aseo e limpeza de tal índole que produzan queixas xustificadas dos seus compañeiros de traballo.</p>
<p>Manifestar síntomas de embriaguez ou de intoxicación de drogas tóxicas, estupefacientes ou substancias psicotrópicas no centro de traballo, que supoña un risco para si mesmo ou para os seus compañeiros.</p>
<p>A embriaguez habitual, a reiterada intoxicación de drogas tóxicas, estupefacientes ou substancias psicotrópicas.</p>
<p>Introducir no centro de traballo bebidas alcohólicas ou drogas tóxicas, estupefacientes ou substancias psicotrópicas.</p>
<p>Consumir no traballo bebidas alcohólicas ou drogas tóxicas, estupefacientes ou substancias psicotrópicas.</p>
<p>Viola-lo segredo de correspondencia ou documentos reservados da empresa ou revelar a elementos estraños a ela datos de reserva obrigada.</p>
<p>Os malos tratos de palabra e obra, abuso de autoridade ou a falta grave de respecto ou consideración ós xefes ou ós seus familiares, así como a compañeiros e subordinados.</p>
<p>Causar accidentes graves por neglixencia ou imprudencia.</p>
<p>Abandona-lo traballo en posto de responsabilidade.</p>
<p>A diminución voluntaria e continuada no rendemento normal de traballo, sempre que non estea motivada polo exercicio de ningún dereito polas leis.</p>
<p>Orixinar frecuentes rifas e liortas cos compañeiros de traballo.</p>
<p>A reincidencia en falta grave, aínda que sexa de distinta natureza, sempre que se cometa dentro dos seis meses seguintes de se produci-la primeira.</p>
<p>O abuso de autoridade por parte dos xefes será sempre considerado como falta moi grave. O que o sufra porao inmediatamente en coñecemento da dirección da empresa e da representación dos traballadores.</p>
<p>O acoso sexual, entendendo por tal unha conducta de natureza sexual, de palabra ou acción, desenvolvida no ámbito laboral e que sexa ofensiva para o traballador obxecto dela. Nun suposto acoso sexual protexerase a continuidade no seu posto de traballo da persoa obxecto del.</p>
<p>O incumprimento das obrigas previstas no artigo 29 da Lei 31/1995, do 8 de novembro, de prevención de riscos laborais, sempre que de tal incumprimento se derive un risco grave e inminente para a seguridade e saúde dos traballadores.</p>
<p>Artigo 25º.-Réxime de sancións.</p>
<p>1. Correspóndelle á empresa, a facultade de impor sancións nos termos do estipulado neste convenio.</p>
<p>2. A sanción das faltas requirirá comunicación escrita dirixida ó traballador e/ou representante dos traballadores.</p>
<p>3. En calquera caso, a empresa dará conta ós representantes dos traballadores, ó mesmo tempo que ó propio afectado, de toda sanción que se impoña por faltas graves e moi graves e o motivo polo que esta se impón.</p>
<p>Artigo 26º.-Sancións máximas.</p>
<p>As sancións que se poderán impor en cada caso, atendendo á gravidade da falta cometida, serán as seguintes:</p>
<p>Por faltas leves: amoestación verbal, amoestación por escrito, suspensión de emprego e soldo ata dous días.</p>
<p>Por faltas graves: suspensión de emprego e soldo de tres a quince días.</p>
<p>3. Por faltas moi graves: desde a suspensión de emprego e soldo de dezaseis a sesenta días ata a rescisión do contrato de traballo, nos supostos en que a falta fose cualificada dun grao máximo.</p>
<p>Artigo 27º.-Prescrición.</p>
<p>A facultade da empresa para sancionar prescribirá, para as faltas leves ós dez días, para as faltas graves ós vinte días e para as moi graves ós sesenta días,</p>
<p>a partir da data en que aquela tivo coñecemento da súa comisión e, en calquera caso, ós seis meses de se cometeren.</p>
<p>En Lugo, 26 de setembro de 2002.</p>
<p>Representante da empresaRepresentante dos traballadores</p>
<p>Domingo Canto Vila José Manuel Sánchez López</p>
<p>Táboa salarial ano 2002</p>
<table><tbody><tr><td></td></tr>
<tr><td>Categoría</td><td>Salario</td><td>C. convenio</td><td>C. extrasalarial</td></tr>
<tr><td></td></tr>
</tbody></table>
<table><tbody><tr><td>1</td><td>642,64</td><td>77,59</td><td>195,31</td></tr>
<tr><td></td></tr>
<tr><td>2</td><td>606,31</td><td>77,59</td><td>132,15</td></tr>
<tr><td></td></tr>
<tr><td>3</td><td>592,26</td><td>77,59</td><td>70,23</td></tr>
<tr><td></td></tr>
<tr><td>4</td><td>592,26</td><td>77,59</td><td>70,23</td></tr>
<tr><td></td></tr>
<tr><td>5</td><td>574,53</td><td>77,59</td><td>51,08</td></tr>
<tr><td></td></tr>
<tr><td>6</td><td>567,51</td><td>77,59</td><td>29,50</td></tr>
<tr><td></td></tr>
<tr><td>7</td><td>543,63</td><td>77,59</td><td>29,50</td></tr>
<tr><td></td></tr>
<tr><td>8</td><td>539,41</td><td>77,59</td><td>29,50</td></tr>
<tr><td></td></tr>
<tr><td>9</td><td>402,01</td><td>34,11</td><td>14,05</td></tr>
<tr><td></td></tr></tbody></table>

