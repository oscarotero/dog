---
date: '2017-11-06'
id: G0426-261017-0007
page: 51133
number: 210
agency: Consellería do Medio Rural
section: III. Outras disposicións.
title: >-
  ORDE do 24 de outubro de 2017 pola que se acorda a cesión en propiedade dun
  vehículo pulverizador á Universidade de Santiago de Compostela con destino á
  Escola Politécnica Superior de Enxeñaría do Campus de Lugo.
range: Orde
url: >-
  https://www.xunta.gal/dog/Publicados/2017/20171106/AnuncioG0426-261017-0007_gl.html
---
<p>No Decreto 166/2015, do 13 de novembro, polo que se establece a estrutura orgánica da Consellería do Medio Rural, regúlase que lle corresponden á Secretaría Xeral Técnica, a través do Servizo de Réxime Interior, as funcións relativas ao mantemento, inventariado, xestión e control dos bens inmobles e mobles adscritos á consellería.</p>
    <p>Á USC segundo o artigo 4 do Decreto 14/2014, do 30 de xaneiro, polo que se aproban os estatutos da Universidade de Santiago de Compostela, lle corresponde a creación, desenvolvemento, transmisión e crítica do coñecemento científico e técnico, de forma que se potenciará unha educación baseada nos principios democráticos, así como a preparación para o exercicio de actividades profesionais que exixan coñecementos científicos e técnicos entre outros. Na Escola Politécnica Superior de Enxeñaría do Campus de Lugo, pertencente á Universidade de Santiago de Compostela, impártense, entre outras especialidades, os graos de Enxeñaría Forestal e do Medio Natural; grao en Enxeñaría Agrícola e Agroalimentaria, e grao en Enxeñaría Agrícola e do Medio Rural.</p>
    <p>Á Consellería do Medio Rural, segundo o citado Decreto 166/2015, do 13 de novembro, correspóndenlle, entre outras, as competencias de fomento das accións de mellora da produción forestal, programación e coordinación da formación agroforestal, divulgación dos resultados da investigación agraria, alimentaria e en materia agroforestal, para acadar a incorporación das innovacións tecnolóxicas aos sistemas produtivos primarios e de transformación, así como a realización de estudos, publicacións e estatísticas agroforestais, todas elas competencias estreitamente vinculadas coas ensinanzas das enxeñarías impartidas na Escola Politécnica Superior de Enxeñaría do Campus de Lugo.</p>
    <p>Segundo o artigo 82 da Lei 5/2011, do 30 de setembro, do patrimonio da Comunidade Autónoma galega, os bens da Comunidade Autónoma de Galicia poden ser cedidos gratuitamente para a realización de fins de utilidade pública ou interese social a outras administracións públicas, fundacións públicas ou entidades sen ánimo de lucro, sempre que a súa afectación ou explotación non se considerase previsible.</p>
    <p>Para tal fin, e para que poidan ter recursos para exerceren as competencias previstas consonte o artigo 4 do Decreto 14/2014, do 30 de xaneiro, polo que se aproban os estatutos da Universidade de Santiago de Compostela, a Consellería do Medio Rural tramita o expediente de cesión, de conformidade co disposto nos artigos 82 a 87 da Lei 5/2011, do 30 de setembro, do patrimonio da Comunidade Autónoma de Galicia, onde se regula a cesión gratuíta de bens e dereitos.</p>
    <p>Polo exposto, e en uso das facultades que me confire o artigo 83 da Lei 5/2011, do 30 de setembro, do patrimonio da Comunidade Autónoma de Galicia, así como os artigos 34.6 e 38 da Lei 1/1983, do 22 de febreiro, de normas reguladoras da Xunta e da súa Presidencia.</p>
    <h2>DISPOÑO:</h2>
    <p>Artigo 1</p>
    <p>Acórdase a cesión en propiedade á Universidade de Santiago de Compostela do vehículo pulverizador que se sinala a continuación co fin de ser destinado á realización de tarefas de ensino e prácticas segundo a programación docente de varias materias cursadas na Escola Superior de Enxeñaría do Campus de Lugo.</p>
    <table>
     <tbody>
      <tr>
       <td>Matrícula</td>
       <td>Marca</td>
      </tr>
      <tr>
       <td>E 3754 BFG</td>
       <td>Tecnoma Boostair 1000</td>
      </tr>
     </tbody>
    </table>
    <p>Artigo 2</p>
    <p>A cesión sinalada no artigo anterior queda sometida ás seguintes cláusulas:</p>
    <p>1. De conformidade co establecido polo artigo 82 da Lei 5/2011, do 30 de setembro, do patrimonio da Comunidade Autónoma de Galicia, o ben cedido será destinado pola universidade cesionaria a fins de utilidade pública ou de interese social, de xeito especial, a realización de tarefas de ensino e prácticas segundo a programación docente de varias materias cursadas na Escola Superior de Enxeñaría do Campus de Lugo.</p>
    <p>2. O cesionario deberá cumprir coas obrigas da Dirección Xeral de Tráfico e realizar o trámite de cambio de titularidade do vehículo e farase cargo de todos os gastos de mantemento do vehículo e os derivados do seu uso así como dos necesarios para a reparación e posta en funcionamento de dito ben, os derivados do seguro, da inspección técnica de vehículos (ITV) e do imposto de vehículos de tracción mecánica (IVTM).</p>
    <p>3. Tanto se os bens cedidos non se aplican aos fins sinalados, como se se descoida ou utiliza con grave quebrantamento, ou se incumpren as condicións do acordo, considerarase resolta a cesión e os bens reverterán á Comunidade Autónoma de Galicia (Consellería do Medio Rural), que terá dereito a percibir, logo da taxación pericial, o valor dos detrimentos ou deterioracións que sufra.</p>
    <p>Así mesmo, por razóns de interese público, a Consellería do Medio Rural poderá resolver a cesión e os bens reverterán á Comunidade Autónoma de Galicia.</p>
    <p>4. O cesionario responderá do valor do ben cedido no caso da destrución, roubo ou perda e asumirá a obriga de constituír un seguro de responsabilidade civil coa finalidade de garantir a cobertura dos danos que se poidan ocasionar, tanto ás persoas como ás propiedades, coa utilización do ben cedido.</p>
    <p>5. Correspóndelle á consellería competente en materia de patrimonio verificar a aplicación dos bens ao fin para o que foron cedidos, e poderá adoptar para iso cantas medidas sexan necesarias segundo dispón o artigo 85 da Lei 5/2011, do 30 de setembro. Á Consellería do Medio Rural correspóndelle, se for o caso, a resolución dos expedientes de reversión.</p>
    <p>Artigo 3</p>
    <p>Esta cesión formalizarase mediante acta subscrita polo secretaria xeral técnica desta consellería ou funcionario en que delegue, e o xerente da universidade cesionaria, ou funcionario en que delegue, e deberá constar nela o acordo da cesión e a aceptación do cesionario.</p>
    <p>Artigo 4</p>
    <p>O presente acordo de cesión leva implícito a desafectación do ben que se cede, citado no artigo 1.</p>
    <p>Disposición derradeira primeira. A Consellería do Medio Rural, a través da Secretaría Xeral Técnica, realizará os trámites necesarios para a efectividade desta orde.</p>
    <p>Disposición derradeira segunda. Esta orde producirá efectos o día seguinte ao da súa publicación no <em>Diario Oficial de Galicia</em>.</p>
    <p>Contra a presente orde, que pon fin á vía administrativa, poderase interpoñer recurso contencioso-administrativo perante o Tribunal Superior de Xustiza de Galicia, no prazo de dous meses contados desde o día seguinte ao da súa publicación, conforme o artigo 46 da Lei 29/1998, do 13 de xullo, reguladora da xurisdición contencioso-administrativa, e poderase requirir previamente que se anule ou revogue o acto, de conformidade co artigo 44 da Lei 29/1998.</p>
    <p>Santiago de Compostela, 24 de outubro de 2017</p>
    <footer><p>Ángeles Vázquez Mejuto<br>Conselleira do Medio Rural</p></footer>

