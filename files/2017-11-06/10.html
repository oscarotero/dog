---
date: '2017-11-06'
id: G0426-031117-0001
page: 51137
number: 210
agency: Consellería do Medio Rural
section: III. Outras disposicións.
title: >-
  ORDE do 3 de novembro de 2017 pola que se regulan os pagamentos anticipados
  nas axudas destinadas á reparación dos danos nas explotacións agrícolas e
  gandeiras polos incendios correspondentes ao ámbito competencial desta
  consellería.
range: Orde
url: >-
  https://www.xunta.gal/dog/Publicados/2017/20171106/AnuncioG0426-031117-0001_gl.html
---
<p>O pasado luns 30 de outubro, no Diario Oficial de Galicia número 206, publicouse a Orde conxunta do 27 de outubro de 2017 mediante a que se establecen as bases reguladoras e a convocatoria das axudas previstas polo Decreto 102/2017, do 19 de outubro, de medidas urxentes de axuda para a reparación de danos causados polos incendios que se produciron en Galicia durante o mes de outubro do ano 2017.</p>
    <p>A Consellería do Medio Rural quere posibilitar que os beneficiarios das súas axudas accedan á concesión de anticipos, polo cal procede prever este mecanismo para que os interesados teñan canto antes acceso á subvención e poidan complementar os gastos que supoñan a reposición dos materiais danados.</p>
    <p>Á vista do anteriormente exposto, e de conformidade co establecido no artigo 38.4 da Lei 16/2010, do 17 de decembro, de organización e funcionamento da Administración xeral e do sector público de Galicia, de conformidade co previsto no artigo 30.1.3 do Estatuto de autonomía de Galicia e no uso das facultades que me confiren os artigos 7, 14 e 20 da Lei 9/2007, do 13 de xuño, de subvencións de Galicia,</p>
    <h2>DISPOÑO:</h2>
    <p>Artigo único. Pagamentos anticipados </p>
    <p>1. No procedemento contido no artigo 21, do capítulo VII, relativo ás axudas destinadas á reparación dos danos nas explotacións agrícolas e gandeiras polos incendios correspondentes ao ámbito competencial da Consellería do Medio Rural, poderáse realizar un primeiro pagamento do 50 % da contía da subvención concedida, en concepto de pagamento anticipado, que se fará efectivo unha vez realizada a notificación da subvención, e non estará obrigado o interesado á presentación de avais, consonte o establecido nos artigos 63.1.dous e o artigo 65.4.i) do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>2. Estes pagamentos anticipados realizaranse cando a subvención concedida sexa igual ou superior a 1.000 euros.</p>
    <p>Disposición derradeira. Entrada en vigor</p>
    <p>Esta orde entrará en vigor o día da súa publicación no Diario Oficial de Galicia.</p>
    <p>Santiago de Compostela, 3 de novembro de 2017</p>
    <footer><p>Ángeles Vázquez Mejuto<br>Conselleira do Medio Rural</p></footer>

