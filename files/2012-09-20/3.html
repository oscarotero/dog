---
date: '2012-09-20'
id: CA02-120912-0005
page: 36717
number: 180
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 6 de setembro de 2012 de aprobación definitiva da modificación puntual
  do PXOU do Concello de Silleda, na zona do recinto feiral da Semana Verde.
range: Orde
url: >-
  https://www.xunta.gal/dog/Publicados/2012/20120920/AnuncioCA02-120912-0005_gl.html
---
<p>O Concello de Silleda remite a modificación puntual do Plan Xeral de Ordenación Urbana, no Recinto Feiral da Semana Verde, para a súa aprobación definitiva, conforme o previsto nos artigos 85.7 e 94.4 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. O Concello de Silleda dispón dun Plan Xeral de Ordenación Urbana actualmente vixente, aprobado definitivamente o 4 de xuño de 1981.</p>
    <p>2. No ámbito do Recinto Feiral da Semana Verde constan outras dúas modificacións puntuais, aprobadas definitivamente con datas 22.10.1991 e 8.4.2002.</p>
    <p>3. Consta decisión da Secretaría Xeral de Calidade e Avaliación Ambiental do 23.12.2011 pola que non é necesario someter a presente modificación puntual ao procedemento de avaliación ambiental estratéxica.</p>
    <p>4. O Concello de Silleda non solicitou a emisión do informe previsto no artigo 85.1 da LOUG, previo á aprobación inicial da modificación puntual, con base no disposto no artigo 93.4 desa mesma lei.</p>
    <p>5. A modificación puntual foi aprobada inicialmente polo Concello Pleno en sesión do 29 de decembro de 2011. Foi sometida a información pública durante dous meses mediante publicación no DOG do 31.1.2012 e nos xornais <em>La Voz de Galicia</em> e <em>Faro de Vigo</em> do 25.1.2012; e notificados os concellos limítrofes de Vila de Cruces, Lalín, Boqueixón, Forcarei e A Estrada, así como a Consellería de Facenda da Xunta de Galicia.</p>
    <p>6. Constan informes municipais, técnicos do arquitecto asesor do Concello, con datas 24.11.2011 (previo á aprobación inicial), 25.1.2012 e 10.5.2012 (previo á aprobación provisional); e xurídicos da secretaría xeral, con datas 24.11.2011 (previo á aprobación inicial) e 15.5.2012 (previo á aprobación provisional).</p>
    <p>7. Consta informe da Secretaría Xeral Técnica e do Patrimonio da Consellería de Facenda da Xunta de Galicia, con data 7.1.2012, sobre a falla de incidencias significativas que afecten as propiedades da comunidade autónoma no ámbito da modificación puntual.</p>
    <p>8. Constan, así mesmo, informes sectoriais emitidos en sentido favorable por Augas de Galicia, con data 21.12.2011; e pola Dirección Xeral de Aviación Civil do Ministerio de Fomento, con data 26.3.2012.</p>
    <p>9. A modificación puntual aprobada provisionalmente polo Concello Pleno do 15.5.2012.</p>
    <p>II. Análise e consideracións.</p>
    <p>Analizada a documentación remitida polo Concello de Silleda, e vista a proposta que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>1. O obxecto da modificación é ampliar os usos permitidos na ordenanza SC de servizos comunitarios do PXOU de Silleda, soamente no ámbito territorial do Recinto Feiral Semana Verde, engadindo o uso industrial complementario da actividade terciaria alí existente, que apoie e potencie a actividade gandeira.</p>
    <p>2. A implantación dun uso complementario da actividade gandeira existente relacionado coa industria complementaria potenciará o plan de viabilidade posto en marcha, revitalizando e impulsando a actividade feiral, contribuíndo ao desenvolvemento do sector agrario galego, reforzando a posición estratéxica de Galicia no sector.</p>
    <p>Estas motivacións poden incluírse entre as razóns determinadas no artigo 94.1 da LOUG e, polo tanto, fundamentar o interese público requirido para promover a modificación.</p>
    <p>3. A modificación afecta os artigos 49 (usos admitidos nos servizos complementarios, limitados ao ámbito do Recinto Feiral Semana Verde); 51 (condicións complementarias, engadindo as condicións impostas no informe sectorial en materia de servidumes aeronáuticas); e 123 (establecendo un novo grao –o 6º «Industria complementaria da actividade terciaria»– no uso industrial) da normativa do PXOU de Silleda.</p>
    <p>4. Coa modificación proxectada promóvese a cooperación público-privada no desenvolvemento de actividades feirais e promocionais no campo agrario, alimentario, industrial e comercial, continuando a senda iniciada na anterior modificación puntual do ámbito, aprobada en abril de 2002, que recoñece a posibilidade de coexistencia de usos públicos e privados no eido do recinto feiral, co ditame favorable da Comisión Superior de Urbanismo de Galicia. </p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 316/2009, do 4 de xuño, polo que se establece a estrutura orgánica da CMATI.</p>
    <p>III. Resolución.</p>
    <p>En consecuencia, e visto todo o que antecede,</p>
    <h2>RESÓLVESE:</h2>
    <p>Primeiro. Outorgar a aprobación definitiva á modificación puntual do Plan Xeral de Ordenación Urbana do Concello de Silleda na zona do recinto feiral da Semana Verde, de acordo co establecido no artigo 85.7.a) da Lei 9/2002, de ordenación urbanística e de protección do medio rural de Galicia.</p>
    <p>Segundo. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e as ordenanzas do PXOM aprobado definitivamente.</p>
    <p>Terceiro. Notifíquese esta orde ao Concello e publíquese no <em>Diario Oficial de Galicia</em>.</p>
    <p>Cuarto. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 6 de setembro de 2012 </p>
    <footer><p>Agustín Hernández-Fernández de Rojas<br>Conselleiro de Medio Ambiente, Territorio e Infraestruturas</p></footer>

