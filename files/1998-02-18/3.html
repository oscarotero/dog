---
date: '1998-02-18'
id: '10186'
page: 1
number: 33
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 6 de febreiro de 1998 pola que se regula a extracción de poliquetos,
  vermes mariños para cebo, no litoral de Galicia.
range: Orde
url: 'https://www.xunta.gal/dog/Publicados/1998/19980218/Anuncio10186_gl.html'
---
<p>Dada a crecente importancia que ten a recollida de poliquetos no litoral galego e o seu crecente valor comercial, faise necesario regulalo con fin de preserva-lo recurso.</p>
<p>A Lei 6/1993, do 11 de maio, de pesca de Galicia establece que toda explotación de recursos mariños deberá realizarse de forma controlada e non se permitirá, en ningún caso ningunha actividade que non estea autorizada debidamente.</p>
<p>O Decreto 425/1993, do 17 de decembro, establece que para realiza-la extracción de recursos mariños é necesario estar en posesión do permiso de explotación. Se o dito permiso é para a extracción de recursos específicos virá condicionado á inscrición previa do seu titular nun plan de explotación específico.</p>
<p>Con base nas competencias atribuídas na Lei de pesca e no Decreto 425/1993, e unha vez consultado o sector.</p>
<p>DISPOÑO:</p>
<p>Artigo 1º</p>
<p>Autorízaselle-la extracción de poliquetos (vermes mariños) en augas e zonas marítimo-terrestres do litoral de Galicia a aquelas persoas que, contando co correspondente permiso de explotación, cumpran os requisitos esixidos nesta orde.</p>
<p>Artigo 2º</p>
<p>1. A extracción de poliquetos poderá ser realizada mediante dúas modalidades distintas:</p>
<p>a) A pé.</p>
<p>b) Mergullo.</p>
<p>2. Na modalidade a pé poderanse utilizar un sacho, pa ou forquita.</p>
<p>Na modalidade de mergullo, unicamente poderá realizarse a extracción de poliquetos a man, podendo axudarse cunha panca.</p>
<p>En ámbalas dúas modalidades, se se levantan ou removen substrato ou pedras, deberán volverse a colocar na posición orixinal para evitarlles danos ós organismos epibiontes.</p>
<p>Artigo 3º</p>
<p>A explotación de poliquetos requirirá a presentación dun plan de explotación segundo o establecido no Decreto 425/1993, do 17 de decembro (DOG nº 13, do 20 de xaneiro de 1994). O dito plan deberá contar con informe favorable da/s confraría/s do ámbito territorial onde se vaia desenvolver.</p>
<p>Artigo 4º</p>
<p>1. Todas aquelas persoas que queiran dedicarse á extracción de poliquetos deberán figurar nun plan de explotación e estar en posesión dun permiso de explotación de poliquetos segundo o regulado no Decreto 425/1993, do 17 de decembro.</p>
<p>2. Para as persoas que pretendan realiza-la extracción por medio de técnicas de mergullo, o permiso de explotación quedará condicionado á posesión da titulación profesional correspondente.</p>
<p>3. O permiso de explotación poderá ser compatible coa explotación doutros recursos, en ningún caso poderá simultanearse a explotación.</p>
<p>4. Para a renovación do citado permiso, acreditarase unha actividade extractiva suficiente.</p>
<p>Artigo 5º</p>
<p>A extracción de poliquetos (vermes mariños) en calquera das súas modalidades poderá realizarse tódolos días laborables, agás os sábados e en horario comprendido entre dúas horas antes e dúas horas despois da baixamar diúrna, sen que en ningún caso poidan superarse as 17 horas.</p>
<p>Artigo 6º</p>
<p>1. Establécese, con carácter provisional, unha cota de capturas que será de 800 individuos/día por persoa autorizada.</p>
<p>2. Non obstante, poderá modificarse a dita cota en función do estado do recurso.</p>
<p>3. Suspenderase a explotación cando o rendemento medio por día das capturas experimente un descenso superior ó 40 % do rendemento medio diario obtido nos primeiros 15 días.</p>
<p>Artigo 7º</p>
<p>Con carácter xeral, para a explotación comercial fíxase unha veda para a extracción de poliquetos comprendida entre o 1 de novembro e o 15 de marzo,</p>
<p>podendo a Dirección Xeral de Recursos Mariños modifica-lo dito prazo, se o considerase necesario, en función da situación do recurso.</p>
<p>Artigo 8º</p>
<p>1. Tódalas extraccións pasarán polo punto de control que para tal efecto determine a confraría.</p>
<p>2. Con periodicidade quincenal as confrarías deberán envia-los datos das capturas á Unidade de Estatística da Consellería de Pesca, Marisqueo e Acuicultura.</p>
<p>Artigo 9º</p>
<p>O disposto nos artigos do 1º ó 8º non será de aplicación:</p>
<p>1) Ás persoas que sexan titulares do permiso de pesca de recreo, que poderán recoller un máximo de 50 individuos/día.</p>
<p>2) Ás persoas que teñan permiso de explotación para embarcación con artes de anzol e que estean utilizando poliquetos como cebo, deberán solicitarlles ás delegacións territoriais da Consellería de Pesca, Marisqueo e Acuicultura autorización para a captura de poliquetos indicando datas, zonas e nº de individuos que necesitan segundo a arte.</p>
<p>En ningún dos dous supostos poderán realizarse extraccións naquelas zonas nas que existan plans de explotación para outros recursos.</p>
<p>Artigo 10º</p>
<p>O incumprimento do regulado nesta orde será sancionado de acordo co establecido na Lei 6/1991, do 15 de maio, de infraccións en materia de protección de recursos pesqueiros-marisqueiros.</p>
<p>Disposición adicional</p>
<p>Primeira.-Para efectos desta orde enténdense por:</p>
<p>a) Poliquetos: invertebrado mariño, petencente ó tipo dos anélidos, comunmente utilizado como cebo e co corpo dividido en segmentos ben desenvolvidos; os segmentos poden ir provistos de diversas prolongacións, denominadas parápodos, compostas por un ou varios lóbulos e un número variable de serdas quitinosas ou quetas.</p>
<p>b) Forquita: o instrumento consistente nun só pao ou mango que acaba, nun mesmo plano, en dous ou máis dentes, de madeira ou de ferro.</p>
<p>Disposición derradeira</p>
<p>Primeira.-Facúltase o director xeral de Recursos Mariños para o desenvolvemento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de febreiro de 1998.</p>
<p>Amancio Landín Jaraiz</p>
<p>Conselleiro de Pesca, Marisqueo e Acuicultura</p>

