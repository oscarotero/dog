---
date: '2023-09-01'
id: G1097-290823-0001
page: 51244
number: 166
agency: Axencia Galega das Industrias Culturais
section: III. Outras disposicións.
title: >-
  RESOLUCIÓN do 29 de agosto de 2023 pola que se modifica a Resolución do 20 de
  xullo de 2023 pola que se establecen as bases reguladoras, en réxime de
  concorrencia competitiva, das subvencións para o desenvolvemento de proxectos
  audiovisuais galegos e se convocan para o ano 2023 (código de procedemento
  CT207B).
range: Resolución
url: >-
  https://www.xunta.gal/dog/Publicados/2023/20230901/AnuncioG1097-290823-0001_gl.html
---
<p>O día 9 de agosto de 2023 publicouse no Diario Oficial de Galicia núm. 151 a Resolución do 20 de xullo de 2023 pola que se establecen as bases reguladoras, en réxime de concorrencia competitiva, das subvencións para o desenvolvemento de proxectos audiovisuais galegos e se convocan para o ano 2023 (código de procedemento CT207B).</p>
    <p>Debido a que se detectaron omisións e erros na devandita publicación e que non remata o prazo de presentación de solicitudes ata o día 11 de setembro, cómpre modificar o texto desta, para manter a coherencia co espírito que se persegue con esta convocatoria, que é o fomento dos traballos previos á produción audiovisual nas súas distintas categorías, entendendo como tales os relacionados co guión, financiamento, venda e distribución, xestión de dereitos, investigación, elaboración de materias promocionais e outros adheridos ás actividades propias da fase de desenvolvemento anterior á rodaxe.</p>
    <p>Por estes motivos, a Axencia Galega das Industrias Culturais considera necesaria a modificación da Resolución do 20 de xullo de 2023 pola que se establecen as bases reguladoras, en réxime de concorrencia competitiva, das subvencións para o desenvolvemento de proxectos audiovisuais galegos e se convocan para o ano 2023.</p>
    <p>Na súa virtude, e de conformidade coas facultades que teño conferidas, </p>
    <h2>RESOLVO:</h2>
    <p>Modificar as bases reguladoras (anexo I) da Resolución do 20 de xullo de 2023 pola que se establecen as bases reguladoras, en réxime de concorrencia competitiva, das subvencións para o desenvolvemento de proxectos audiovisuais galegos e se convocan para o ano 2023 (código de procedemento CT207B), no seguinte sentido:</p>
    <p>Primeiro. No artigo 1, Obxecto e réxime das subvencións, o número 5, último parágrafo, queda redactado:</p>
    <p>«5. Estas axudas son incompatibles con outras liñas de subvencións da Consellería de Cultura, Educación, Formación Profesional e Universidades que se publiquen no mesmo ano da presente convocatoria. En todo caso, son incompatibles con outras axudas da Consellería de Cultura, Educación, Formación Profesional e Universidades para o mesmo obxecto».</p>
    <p>Segundo. O artigo 5, Contías máximas, intensidade das axudas e concorrencia, numerase de novo para suprimir as duplicidades e engádese o número 5, que queda redactado:</p>
    <p>«5. Sen prexuízo da posible presentación de varios proxectos, unicamente poderá ser obxecto de subvención un máximo de dous proxectos por solicitante».</p>
    <p>Terceiro. No artigo 16, Criterios de valoración, no punto B1, Historial da empresa ou da persoa responsable da produción executiva en canto a obras producidas con anterioridade, sempre que así figure nos títulos de crédito, suprímese a expresión «Terase que optar por só unha das dúas fórmulas».</p>
    <p>Cuarto. No artigo 17, Resolución da convocatoria, no número 3.2 engádese a aclaración seguinte:</p>
    <p>«Enténdese por novel se non ten ningún proxecto na categoría que se presenta».</p>
    <p>Quinto. Modifícase o número 2 do artigo 22, Xustificación: </p>
    <p>A) Modifícase o prazo de xustificación da primeira anualidade, que rematará o día 15 de decembro de 2023.</p>
    <p>B) Engádese a necesidade da presentación da seguinte documentación xustificativa, ademais da exixida no artigo 22.bis, Conta xustificativa, xunto coa presentación da memoria final:</p>
    <p>1.1. Guión no caso de longametraxe e guión de dous capítulos no caso de series de TV.</p>
    <p>1.2. O contrato definitivo de compra dos dereitos de guión.</p>
    <p>1.3. Xustificante de inscrición do proxecto no Rexistro de Propiedade Intelectual.</p>
    <p>1.4. Plan de financiamento coas diferentes entradas comprometidas ou en negociación, debidamente xustificadas.</p>
    <p>1.5. Orzamento de produción.</p>
    <p>1.6. Calendario de produción.</p>
    <p>1.7. Materiais de produción e promoción elaborados, se os gastos están consignados no orzamento presentado coa solicitude.</p>
    <p>1.8. Plan de márketing, se o gasto está consignado no orzamento presentado coa solicitude.</p>
    <p>1.9. Memoria explicativa dos contactos realizados durante a fase de desenvolvemento, situación actual e evolución do proxecto.</p>
    <p>1.10. A proposta de equipo técnico-artístico, que incluirá, como mínimo, a identidade do director e o produtor executivo e tamén a listaxe dos xefes do equipo técnico e unha proposta do elenco. Achegaranse, sempre que sexa posible, cartas de aceptación/interese por parte dos profesionais incluídos nestas listaxes.</p>
    <p>1.11. Na modalidade de pilotos de series de animación para televisión e programas de televisión, copia en DVD da produción final en que figure a imaxe corporativa da Agadic.</p>
    <p>Sexto. Engádese ao artigo 22, conta xustificativa, no seu título, a expresión bis. </p>
    <p>Sétimo. Engádese o artigo 30, Modificacións e redistribución de anualidades, que queda redactado do xeito seguinte: </p>
    <p>«Artigo 30. Modificacións e redistribución de anualidades</p>
    <p>1. Para os efectos de facilitar a xestión do orzamento adxudicado, poderase solicitar unha redistribución entre as anualidades variando proporcionalmente a seguinte anualidade orzada A reasignación de anualidades debe solicitarse motivadamente, como mínimo, cun mes de antelación á data de xustificación da anualidade en que se pretende facer efectiva a reasignación. A resolución da aceptación da solicitude de redistribución efectuarase unha vez comprobada a dispoñibilidade orzamentaria e considerarase como modificación da resolución, segundo se detalla neste artigo. </p>
    <p>2. As actuacións subvencionadas deben executarse no tempo e forma que se determinen nas resolucións de concesión. Deberase obter a autorización previa expresa da Axencia Galega das Industrias Culturais para realizar cambios no proxecto, estes non poden afectar os obxectivos perseguidos coa axuda e as modificacións teñen que obedecer a causas sobrevidas.</p>
    <p>Os novos elementos e circunstancias que motiven a modificación, de teren concorrido na concesión inicial, non poderían supor a denegación da subvención, nin poderán ser tidos en conta requisitos ou circunstancias que, debendo concorrer no momento en que se ditou a resolución, tivesen lugar con posterioridade a ela.</p>
    <p>3. Permitiranse, sen necesidade de autorización previa polo órgano concedente, incrementos que non superen o 20 % dos conceptos subvencionables de axuda que figuren na resolución de concesión, sempre que se compensen con diminucións doutros, que non afecten os gastos xerais e que non se altere o importe total da anualidade e da axuda no seu conxunto. A persoa beneficiaria deberá acreditar debidamente o cambio na documentación de xustificación presentada».</p>
    <p>Oitavo. O anexo IV, Ficha do proxecto, que se ten que presentar coa solicitude, ten un erro, polo que a expresión «orixe galega ou residencia en Galicia» cómpre substituíla por «orixe galega ou que desenvolvan a súa actividade fundamentalmente no ámbito da Comunidade Autónoma ou xeren actividades económicas nela».</p>
    <p>Disposición derradeira única</p>
    <p>Esta resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 29 de agosto de 2023</p>
    <footer><p>Román Rodríguez González<br>Presidente da Axencia Galega das Industrias Culturais</p></footer>

