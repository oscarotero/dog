---
date: '2016-07-05'
id: G0425-230616-0002
page: 28532
number: 126
agency: Consellería de Política Social
section: III. Outras disposicións.
title: >-
  EXTRACTO da Orde do 22 de xuño de 2016 pola que se establecen as bases
  reguladoras que rexerán a concesión de subvencións ás entidades locais da
  Comunidade Autónoma de Galicia para a prestación de servizos de atención
  temperá no marco da Rede galega de atención temperá, cofinanciadas polo
  programa operativo Fondo Social Europeo Galicia 2014-2020, e se procede á súa
  convocatoria para os anos 2016 e 2017.
range: Orde
url: >-
  https://www.xunta.gal/dog/Publicados/2016/20160705/AnuncioG0425-230616-0002_gl.html
---
<p>BDNS (Identif.): 311009.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/es/index):</p>
    <p>Primeiro. Beneficiarios</p>
    <p>Os concellos de Galicia, as agrupacións ou asociacións deles, as mancomunidades de concellos e consorcios locais constituídos exclusivamente por concellos, así como as entidades resultantes dunha fusión municipal, ben de xeito individual ou ben mediante xestión compartida. Quedan excluídas as deputacións provinciais.</p>
    <p>Para solicitude individual será preciso contar cun censo mínimo de 20.000 habitantes.</p>
    <p>Segundo. Obxecto</p>
    <p>Subvencións, en réxime de concorrencia competitiva, para a prestación de servizos de atención temperá no marco da Rede galega de atención temperá, de forma individual ou de forma conxunta, mediante o sistema de xestión compartida, coa finalidade da súa implantación e/ou da consolidación dos existentes.</p>
    <p>Terceiro. Bases reguladoras</p>
    <p>Contidas na Orde do 22 de xuño de 2016, que abrangue tanto as bases reguladoras como a convocatoria 2016-2017.</p>
    <p>Cuarto. Contía</p>
    <p>Destínase crédito por importe de 2.252.216 €, distribuído nas anualidades 2016 (1.117.140 €) e 2017 (1.135.076 €), cofinanciado con fondos FSE nun 80 %, Programa operativo de Galicia 2014-2020, obxectivo específico 9.4.1.</p>
    <p>A contía máxima que se pode conceder é de 180.000 euros, no caso de que se trate dunha solicitude individual, e de 220.000 euros, no caso de que se trate dunha solicitude para a xestión compartida ou cando se trate dunha entidade resultante dunha fusión de concellos.</p>
    <p>Para determinar o importe aplicarase o sistema de custos simplificados segundo módulo ou custo unitario sinalado na orde e, ata esgotar o crédito dispoñible, calcularase aplicando ao gasto subvencionable as porcentaxes de intensidade, en función da puntuación obtida na valoración, de acordo co establecido.</p>
    <p>Quinto. Prazo de presentación de solicitudes</p>
    <p>Será dun mes contado a partir do día seguinte ao da publicación desta orde no Diario Oficial de Galicia. </p>
    <p>Sexto. Outros datos</p>
    <p>Serán subvencionables os servizos de atención temperá que integren o conxunto de actuacións preventivas, de diagnose e de intervención que, de forma coordinada, se dirixen á poboación infantil de 0 a 6 anos, á familia e á súa contorna, e que teñan como finalidade dar resposta, o máis axiña posible, ás necesidades transitorias ou permanentes que presenten os menores con trastornos no desenvolvemento ou que teñen risco de padecelos. Porén, a atención estenderase ata a data de finalización do curso escolar cando o cumprimento da idade de 6 anos sexa anterior a esta. As actuacións deberán considerar a globalidade do/a menor e deberán ser programadas e executadas por equipos multiprofesionais.</p>
    <p>Os gastos imputables serán os directos de persoal e outros gastos directos e indirectos, nos termos establecidos, e o período de referencia será desde o 1 de xaneiro de 2016 e ata o 31 de outubro de 2017.</p>
    <p>Realizarase un primeiro pagamento do 50 % en concepto de anticipo cuxa contía non poderá ser superior ao importe da subvención imputada ao exercicio 2016 e, se é o caso, reducirase ata o dito límite. O 50 % restante, ou a parte que corresponda, librarase logo da xustificación pola entidade beneficiaria do cumprimento da finalidade para a cal se concedeu a subvención e demais condicións exixidas.</p>
    <p>A xustificación realizarase a través da modalidade de custos simplificados prevista nos artigos 67 e 68 do Regulamento (UE) 1303/2013 e no artigo 14 do Regulamento (UE) 1304/2013, e o prazo rematará o 15 de novembro de 2017. </p>
    <p>Santiago de Compostela, 22 de xuño de 2016</p>
    <footer><p>José Manuel Rey Varela<br>Conselleiro de Política Social</p></footer>

