---
date: '2012-06-01'
id: G0165-240512-0003
page: 21251
number: 104
agency: Consellería do Medio Rural e do Mar
section: III. Outras disposicións.
title: >-
  ORDE do 23 de maio de 2012 pola que se acorda a cesión en propiedade dunha
  embarcación e dun vehículo todoterreo, propiedade da Comunidade Autónoma de
  Galicia, á Confraría de Pescadores A Pastoriza de Vilanova de Arousa.
range: Orde
url: >-
  https://www.xunta.gal/dog/Publicados/2012/20120601/AnuncioG0165-240512-0003_gl.html
---
<p>O Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar, dispón que esta é o órgano da Administración da comunidade autónoma ao cal lle corresponde desenvolver as competencias e funcións en materia de ordenación pesqueira en augas interiores, marisqueo, acuicultura, confrarías de pescadores e demais organizacións e asociacións dos profesionais do sector, de acordo co establecido no Estatuto de autonomía para Galicia e segundo os termos sinalados pola Constitución española.</p>
    <p>A Lei 5/2011, do 30 de setembro, de patrimonio da Comunidade Autónoma de Galicia, no seu artigo 82, permite a cesión de bens mobles da comunidade autónoma sempre que se dediquen a fins de utilidade pública ou interese social, quedando obrigado o cesionario a destinar os bens ao fin expresado no correspondente acordo.</p>
    <p>Por outra banda, a Lei 6/2009, do 11 de decembro, de modificación da Lei 11/2008, do 3 de decembro, de pesca de Galicia, define as confrarías de pescadores de Galicia como corporacións de dereito público, se ánimo de lucro, dotadas con personalidade xurídica e capacidade de obrar para o cumprimento dos seus fins, que actúan como órganos de consulta e colaboración da Administración da Comunidade Autónoma de Galicia en materias relativas á actividade extractiva e á ordenación do sector pesqueiro, e dispón que se rexerán pola súa lexislación específica.</p>
    <p>O 31.7.2008 (DOG n.º 164, do 26 de agosto) a Consellería de Pesca e Asuntos Marítimos (na actualidade Consellería do Medio Rural e do Mar) acordou a cesión en uso da embarcación Faladoira con matrícula 8.ª VI 5-10-91 (actualmente con matrícula 5.ª VI 5-7-08) e do vehículo todoterreo Suzuki Vitara C-2671-BY, propiedade da Xunta de Galicia, á Confraría de Pescadores A Pastoriza de Vilanova de Arousa.</p>
    <p>Con data do 28.3.2012, a Confraría de Pescadores A Pastoriza de Vilanova de Arousa solicitou a cesión en propiedade da embarcación e do vehículo enriba indicados.</p>
    <p>A referida confraría destina o dito vehículo e a embarcación a fins de utilidade pública ou interese social, de xeito especial, á realización de vixilancia no ámbito territorial determinado polos respectivos estatutos e á colaboración en salvamento marítimo e na loita contra a contaminación mariñas, polo que cómpre cederlle en propiedade os bens mobles antes indicados.</p>
    <p>En consecuencia, de conformidade co previsto no artigo 27, números 15 e 29, do Estatuto de autonomía de Galicia, e en uso das facultades que me confieren a Lei 9/2007, do 13 de xuño, de subvencións de Galicia, e a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. </p>
    <p>Acórdase a cesión en propiedade á Confraría de Pescadores A Pastoriza de Vilanova de Arousa da embarcación e do vehículo todoterreo seguintes:</p>
    <p>Nome da embarcación: Faladoira.</p>
    <p>Ano de construción: 1991.</p>
    <p>Modelo: Rodman 38.012.</p>
    <p>Casco: P.R.F.V.</p>
    <p>Motores: 2, marca Man diésel, modelos D-0826 LE de 240 CV cada un con numeración 105311/006 e 105311/002.</p>
    <p>Dimensións: eslora 11,00 metros, manga 3,90 metros e puntal 1,58 metros.</p>
    <p>Total (R.B.) 10,45 TRB.</p>
    <p>Matrícula: 8.ª VI-5-10-91 (na actualidade 5.ª VI 5-7-08).</p>
    <p>Vehículo todoterreo:</p>
    <p>Marca: Suzuki Vitara.</p>
    <p>Modelo: 1.9 TD 3 P todoterreo.</p>
    <p>Matrícula: C-2671-BY.</p>
    <p>Ano de matriculación: 1998.</p>
    <p>Artigo 2. </p>
    <p>A cesión sinalada no artigo anterior queda sometida ás seguintes cláusulas:</p>
    <p>a) De conformidade co establecido pola Lei 5/2011, do 30 de setembro, de patrimonio da Comunidade Autónoma de Galicia, no seu artigo 82, o bens cedidos destinaraos a confraría cesionaria a fins de utilidade pública ou interese social, de xeito especial, á realización de vixilancia no ámbito territorial determinado polos respectivos estatutos e á colaboración en salvamento marítimo e na loita contra a contaminación mariñas.</p>
    <p>b) Coa cesión outórgaselle á Confraría de Pescadores A Pastoriza de Vilanova de Arousa a propiedade dos bens mobles cedidos. </p>
    <p>c) Serán por conta da entidade cesionaria todos os gastos de conservación e mantemento dos bens mobles cedidos.</p>
    <p>d) Tanto se os bens cedidos non se aplicasen aos fins sinalados como se se descoidasen ou utilizasen con grave quebrantamento, ou se incumprisen as condicións do acordo, considerarase resolta a cesión e o ben reverterá á Comunidade Autónoma de Galicia, que terá dereito a percibir, logo da taxación pericial, o valor do detrimento ou deterioración que sufrise.</p>
    <p>e) A confraría cesionaria realizará todos os trámites necesarios para o cambio de titularidade dos bens cedidos en Tráfico, no caso do vehículo todoterreo, e no caso da embarcación, no rexistro marítimo da capitanía marítima correspondente, e correrán pola súa conta todos os gastos que estes trámites orixinen.</p>
    <p>Artigo 3. </p>
    <p>A dita cesión formalizarase mediante acta subscrita polo secretario xeral técnico desta consellería ou funcionario en quen delegue, debendo constar nela o acordo de cesión e a aceptación do cesionario.</p>
    <p>Disposición derradeira primeira. </p>
    <p>A Consellería do Medio Rural e do Mar, a través da Secretaría Xeral Técnica, realizará os trámites necesarios para a efectividade desta orde.</p>
    <p>Disposición derradeira segunda. </p>
    <p>Esta orde producirá efectos desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 23 de maio de 2012.</p>
    <footer><p>Rosa M.ª Quintana Carballo<br>Conselleira do Medio Rural e do Mar</p></footer>

