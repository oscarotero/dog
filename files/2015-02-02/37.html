---
date: '2015-02-02'
id: G0165-220115-0011
page: 4801
number: 21
agency: Consellería do Medio Rural e do Mar
section: VI. Anuncios. a) Administración autonómica.
title: >-
  ANUNCIO do 5 de decembro de 2014, do Xurado Provincial de Clasificación de
  Montes Veciñais en Man Común de Pontevedra, polo que se dá publicidade do
  Acordo do 8 de outubro de 2014 sobre a adaptación do esbozo do monte veciñal
  Laxos e Cardecide, do concello de Cuntis.
range: Anuncio
url: >-
  https://www.xunta.gal/dog/Publicados/2015/20150202/AnuncioG0165-220115-0011_gl.html
---
<p>Para os efectos previstos na disposición transitoria décimo terceira da Lei 7/2012, do 28 de xuño, de montes de Galicia, dáse publicidade do acordo do Xurado Provincial de Clasificación de Montes Veciñais en Man Común de Pontevedra, en sesión que tivo lugar o día 8 de outubro de 2014, adoptou o seguinte acordo en relación coa revisión do esbozo e elaboración da cartografía actualizada do monte veciñal de Laxos e Cardecide, da Comunidade de Montes Veciñais en Man Común de Laxos e Cardecide, do concello de Cuntis.</p>
    <p>Antecedentes de feito:</p>
    <p>Primeiro. O monte Laxos e Cardecide, no termo municipal de Cuntis foi declarado veciñal en man común por resolución do Xurado Provincial de Montes Veciñais en Man Común de Pontevedra en data 26 de xuño de 1978 a favor dos veciños de Cardecide e Laxos (CMVMC de Laxos e Cardecide). A resolución asigna unha cabida para o monte de 80 ha e uns límites xerais, describindo o monte da seguinte forma:</p>
    <p>Nome do monte: Laxos e Cardecide.</p>
    <p>Cabida: 80 ha.</p>
    <p>Norte: Monte de Pazo.</p>
    <p>Leste: termo e monte de Mesego e Zó.</p>
    <p>Sur: Monte de Louriña.</p>
    <p>Oeste: predios particulares de Laxo e Cardecide.</p>
    <p>Segundo. No expediente de clasificación consta un esbozo sobre cartografía que non permite a práctica de medicións sobre ela. Esta condición inicial viuse modificada polas seguintes actuacións: deslindamento do MVMC de Laxos e Cardecide co MVMC O Pazo e o deslindamento do MVMV de Laxos e Cardecide co MVMC Xinzo. Estes acordos definirán como deslindamento os límites da Comunidade no seu colindamento con outras comunidades. O resto do perímetro non incluído nestes acordos é en colindamento con propietarios privados individuais.</p>
    <p>Terceiro. Con data 21 de febreiro de 2013 recíbese escrito da CMVMC de Laxos e Cardecide en que se solicita a revisión do esbozo dos montes clasificados a esa comunidade, e achégase cartografía do novo esbozo proposto.</p>
    <p>Cuarto. O Xurado solicita o 5 de novembro de 2013 ao Servizo de Montes que realice unha proposta de revisión da cartografía actualizada do monte veciñal de Laxos e Cardecide en atención ao previsto na disposición transitoria décimo terceira da Lei 7/2012, do 28 de xuño, de montes de Galicia.</p>
    <p>Consideracións xurídicas:</p>
    <p>Primeira. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>Segunda. En data do 6 de xuño de 2014, o xefe da Área Técnica de Montes Veciñais en Man Común adscrito ao Servizo de Montes da Xefatura Territorial da Consellería do Medio Rural e do Mar en Pontevedra presenta un informe-proposta sobre a adaptación dos límites dos montes Laxos e Cardecide xunto á cartografía actualizada que forma parte deste informe; o informe técnico propón a revisión do esbozo de acordo coa descrición e planos en soporte dixital e papel. O monte veciñal queda coas características seguintes: </p>
    <p>Parcela principal.</p>
    <p>A descrición do esbozo revisado do MVMC de Laxos e Cardecide iníciase no seu extremo norte no punto denominado Marco na Cerrada do Castro, desde este punto avanza ata o leste seguindo o deslindamento acordado coa CMVMC do Pazo ata alcanzar propiedades particulares no lugar de Abelán, onde se despraza primeiro ao sur, logo ao leste e logo ata o norte seguindo límites definidos por muros ata recuperar o colindamento coa comunidade do Pazo. Desde alí segue en dirección leste, seguindo o acordo de deslindamento citado co Pazo, ao Outeiro do Home de Pé, e de novo ao leste co mesmo deslindamento ata as proximidades da Cruz de Sanfillados, onde termina este alleamento no cruzamento de camiños.</p>
    <p>Desde o cruzamento de camiños citado avanza en dirección sur seguindo o deslindamento acordado coa Comunidade de Montes de Mesego ata acadar o camiño de Grixó, onde acada muros con propiedades privadas que segue primeiro en dirección sur, logo oeste e finalmente sueste. Ao acadar de novo colindamento co monte comunal de Mesego segue as aliñacións definidas por fitos de deslindamento de monte de utilidade pública numerados 64, 63, 62 e 61, onde alcanza colindamento coa CMVMC de Hermida e cambia a súa orientación ata o suroeste seguindo o acordo de lindes con esta comunidade ata Outeiro.</p>
    <p>Desde ese punto avanza en dirección oeste, na liña de acordo coa CMVMC de Xinzo, ata acadar marco en colindamento coa CMVMC de Louriña, desde onde segue o límite acordado con esta comunidade, primeiro ata o noroeste ata Pedra, logo ao oeste ata Outeiro e de novo ao oeste ata Marco na Cerrada de Maráns.</p>
    <p>Neste punto acada colindamento con propiedades privadas separadas por muros que seguen, primeiro, en dirección norte, logo oeste e sur, ata acadar de novo, en Boqueira, Camiño da Cerrada, o deslindamento acordado coa CMVMC de Louriña, que segue en dirección oeste, a través de marco, ata Esquina da Cerrada da Pega, onde encontra propiedades particulares separadas por muros.</p>
    <p>Segue os muros, primeiro en dirección oeste en liña quebrada, logo norte, de novo oeste, norte e leste ata acadar o leito do regato que segue ao sueste ata atopar de novo predios privados separados por muros que segue ata o leste logo ao norte, sur, noroeste, oeste e norte, acadando o punto de partida en Marco de Cerrada do Castro.</p>
    <p>No interior do perímetro principal sepárense 8 enclaves definidos por muros, denominados:</p>
    <p>Propiedade de Pablo Aboy: cabida 0,36 ha.</p>
    <p>Agriños: cabida 1,0 ha.</p>
    <p>Cabanas: cabida 2,11 ha.</p>
    <p>Porto da Presa: cabida 0,33 ha.</p>
    <p>O Penedo: cabida 1,12 ha.</p>
    <p>Poceiros: cabida 0,79 ha.</p>
    <p>Propiedade de Carmen Rey: cabida 0,15 ha.</p>
    <p>Propiedade de Delia Fernández: cabida 0.23 ha.</p>
    <p>Parcelas secundarias:</p>
    <p>Fóra do perímetro principal localízanse 6 parcelas definidas como de propiedade comunal durante o proceso de concentración parcelaria levado a cabo no Concello de Cuntis.</p>
    <p>Os seus límites aparecen definidos na cartografía resultante desa concentración e identifícanse como:</p>
    <p>Predio nº 475 conc. par. Cuntis-sector II, cabida 0.020 ha.</p>
    <p>Predio nº 499 conc. par. Cuntis-sector II, cabida 0.033 ha.</p>
    <p>Predio nº 520 conc. par. Cuntis-sector II, cabida 0.012 ha.</p>
    <p>Predio nº 571 conc. par. Cuntis-sector II, cabida 0.993 ha.</p>
    <p>Predio nº 664 conc. par. Cuntis-sector II, cabida 0.010 ha.</p>
    <p>Predio nº 806 conc. par. Cuntis-sector II, cabida 0.231 ha.</p>
    <p>Cabidas:</p>
    <p>Da revisión proposta dedúcense as seguintes cabidas.</p>
    <p>Cabida total do monte: 92,84 ha.</p>
    <p>Cabida total de enclaves: 6,09 ha.</p>
    <p>Cabida resultante: 86,75 ha.</p>
    <p>Servidumes e ocupacións:</p>
    <p>Figura rexistrada unha servidume de paso do oleoduto A Coruña-Vigo; adicionalmente identifícanse outras servidumes, non rexistradas, de paso ao monte e propiedades enclavadas por camiños e viais de servizo.</p>
    <p>A Comunidade recoñece dúas cesións non rexistradas a favor do Concello de Cuntis destinadas a casa social e a depósito de augas.</p>
    <p>Vista a proposta de revisión presentada sobre a adaptación do esbozo do monte veciñal de Laxos e Cardecide polo xefe da Área Técnica de Montes Veciñais en Man Común e de conformidade co previsto na disposición transitoria décimo terceira da Lei 7/2012, do 28 de xuño, de montes de Galicia, este xurado, por unanimidade dos seus membros, acorda:</p>
    <p>Aprobar a proposta de adaptación de esbozo do monte veciñal Laxos e Cardecide, do concello de Cuntis, segundo o informe técnico do 6 de xuño de 2014 e a planimetría que o acompaña, quedando o monte coas características que se describen no informe do xefe da Área Técnica de Montes Veciñais en Man Común, tal e como consta na consideración xurídica segunda.</p>
    <p>Pontevedra, 5 de decembro de 2014</p>
    <footer><p>Miguel Ángel Pérez Dubois<br>Presidente do Xurado Provincial de Clasificación de Montes<br>Veciñais en Man Común de Pontevedra</p></footer>

