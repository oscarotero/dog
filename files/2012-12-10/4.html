---
date: '2012-12-10'
id: C3K1-041212-0004
page: 46149
number: 234
agency: Consellería de Sanidade
section: III. Outras disposicións.
title: >-
  ORDE do 4 de decembro de 2012 pola que se determinan os servizos mínimos
  dirixidos a garantir os servizos esenciais durante a folga, convocada polos
  sindicatos CC.OO., CIG e UGT no sector de transporte de enfermos e
  accidentados en ambulancia na comunidade autónoma de Galicia, que se levará a
  efecto desde as 00.00 horas do día 12 de decembro ata as 24.00 horas do día 14
  de decembro, e desde as 00.00 horas do día 19 de decembro con carácter
  indefinido.
range: Orde
url: >-
  https://www.xunta.gal/dog/Publicados/2012/20121210/AnuncioC3K1-041212-0004_gl.html
---
<p>O artigo 28.2 da Constitución española recoñece o dereito á folga como dereito fundamental da persoa.</p>
    <p>O exercicio deste dereito na Administración e nas empresas, entidades e institucións públicas ou privadas, que presten servizos públicos ou de recoñecida e inaprazable necesidade, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
    <p>O artigo 3 do citado decreto faculta os conselleiros competentes por razón dos servizos esenciais afectados para que, mediante orde e diante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>A folga foi convocada polas organizacións sindicais CC.OO., CIG e UGT está dirixida a todos os traballadores e traballadoras das empresas e centros de traballo afectados polo convenio colectivo de transporte de enfermos e accidentados en ambulancia na comunidade autónoma de Galicia, e levarase a efecto desde as 00.00 horas do día 12 de decembro ata as 24.00 horas do día 14 de decembro, e desde as 00.00 horas do día 19 de decembro con carácter indefinido.</p>
    <p>Con base no anterior, e despois da audiencia ao comité de folga e aos responsables das prestacións de transporte sanitario no ámbito da folga, a conselleira</p>
    <h2>DISPÓN:</h2>
    <p>Artigo 1</p>
    <p>A convocatoria de folga que afecta o persoal das empresas e centros de traballo afectados polo convenio colectivo de transporte de enfermos e accidentados en ambulancia na comunidade autónoma de Galicia, que terá efecto desde as 00.00 horas do día 12 de decembro ata as 24.00 horas do día 14 de decembro, e desde as 00.00 horas do día 19 de decembro con carácter indefinido, enténdese condicionada ao mantemento dos servizos mínimos que se establecen nesta orde. </p>
    <p>O ámbito da folga abrangue:</p>
    <p>1) Transporte sanitario urxente, organizado e xestionado pola Fundación Pública Urxencias Sanitarias Galicia 061 a través da RTSUG (Rede de transporte sanitario urxente de Galicia). O servizo préstase mediante:</p>
    <p>– Ambulancias asistenciais de soporte vital avanzado (AA-SVA) medicalizadas ou UVI móbiles, é dicir ambulancias tipo C concertadas por US-061, que se corresponden cun total de 10 unidades, situadas en 10 bases. O horario de servizo é de 24 horas.</p>
    <p>– Ambulancias asistenciais de soporte vital básico (AA-SVB), é dicir ambulancias tipo B concertadas por US-061 que se corresponden cun total de 101 unidades. O número de bases por provincia é o seguinte: 31 bases na provincia da Coruña con 36 vehículos, 19 bases na provincia de Lugo con 20 vehículos, 14 bases na provincia de Ourense con 15 vehículos, e 23 bases na provincia de Pontevedra con 30 vehículos. </p>
    <p>2) Transporte sanitario das altas hospitalarias e traslados intercentros, organizado e xestionado desde os hospitais e prestado con ambulancias dos seguintes tipos: convencionais, asistenciais de soporte vital básico e asistenciais de soporte vital avanzado.</p>
    <p>3) Transporte sanitario non urxente, xestionado desde os centros e estruturas do Servizo Galego de Saúde e prestado con ambulancias dos seguintes tipos: convencionais, asistenciais de soporte vital básico e vehículos de transporte sanitario colectivo.</p>
    <p>4) Transporte sanitario prestado polas empresas que afecten enfermos ou accidentados na comunidade autónoma, non incluído nos puntos anteriores.</p>
    <p>A folga esténdese a un período no cal, pola actividade propia desas datas e o maior número de desprazamentos pola rede de comunicación viaria, poden ocorrer accidentes e darse situacións de urxencia de difícil resolución se non están dispoñibles todos os recursos de transporte urxente, dado que non se pode prever a demanda.</p>
    <p>A Rede de transporte sanitario urxente de Galicia (RTSUG) está organizada en razón a unha superficie, unha poboación e un complexo mapa de isócronas, onde cada recurso garanta o servizo a unha poboación nunha área determinada, cun persoal especificamente formado para este tipo de asistencia. </p>
    <p>Por estes motivos, o número de ambulancias contratadas está axustado, de tal xeito que os servizos mínimos para garantir a protección da saúde da poboación deben dar resposta ao 100 % dos servizos solicitados pola Fundación Pública Urxencias Sanitarias 061.</p>
    <p>O resto dos traslados que se recollen como esenciais xustifícanse polas necesidades asistenciais específicas de diferentes grupos, e tamén para garantir a protección do dereito á saúde de pacientes en situacións especiais, nos que calquera demora na asistencia derivada da falta de medios de transporte e asistencia adecuada pode desencadear un risco vital.</p>
    <p>Os servizos mínimos que se fixan resultan totalmente imprescindibles para manter a necesaria cobertura asistencial respecto ao transporte sanitario a través das empresas afectadas pola folga, coa finalidade de evitar que se produzan prexuízos graves para a saúde.</p>
    <p>Tales mínimos responden á necesidade de compatibilizar o respecto ineludible ao exercicio do dereito á folga coa adecuada atención a enfermos e accidentados que baixo ningún concepto poden quedar desasistidos polas características do servizo dispensado.</p>
    <p>Os criterios reitores para a determinación do persoal necesario para o mantemento dos servizos esenciais na folga referida son os seguintes:</p>
    <p>1) Unha cobertura do 100 % das unidades respecto da atención urxente prestada a través do 061.</p>
    <p>2) O 100 % dos servizos de transporte para enfermos que requiran tratamentos continuados de oncoloxía e diálise. </p>
    <p>3) Para a realización de traslados inter e intrahospitalarios e doutros servizos que poderán ser demandados polos centros hospitalarios, mantendo como mínimo un vehículo, determinarase o 50 % dos recursos por quendas de traballo, que ten que incluír inescusablemente os vehículos de soporte vital avanzado asignados a cada centro.</p>
    <p>4) No traslado para consultas externas e probas diagnósticas en pacientes ambulatorios, cubrirase o servizo no caso de que o paciente necesite padiola.</p>
    <p>Os vehículos que resulten precisos para o mantemento dos servizos mínimos, consonte os anteriores criterios reitores, contarán coa dotación mínima de persoal establecida na normativa vixente.</p>
    <p>Artigo 2</p>
    <p>Con base nos criterios anteriores, no anexo desta orde recóllense as bases e ambulancias asistenciais básicas e avanzadas medicalizadas precisas para cubrir os servizos mínimos durante a folga.</p>
    <p>A determinación concreta do persoal que debe cubrir os servizos mínimos será realizada pola dirección da empresa, mediante comunicación nominativa e individual do dito persoal.</p>
    <p>A designación deberá ser publicada nos taboleiros de anuncios da empresa con antelación ao comezo da folga.</p>
    <p>O persoal designado que desexe exercer o seu dereito de folga poderá instar a súa substitución por outro/a profesional da empresa que voluntariamente acepte o cambio de forma expresa.</p>
    <p>No expediente de determinación de servizos mínimos da empresa, que estará dispoñible para xeral coñecemento do persoal destinatario, deberá quedar constancia dos criterios  e xustificación ponderados para determinar os ditos servizos.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos determinados serán considerados ilegais para os efectos do establecido no artigo 16.1 do Real decreto lei 17/1977, do 4 de marzo (BOE nº 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías á poboación e usuarios do servizos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira.</p>
    <p>A presente orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 4 de decembro de 2012</p>
    <footer><p>Rocío Mosquera Álvarez<br>Conselleira de Sanidade</p></footer>
    <h2>Anexo</h2>
    <p class="basic-paragraph">Bases e ambulancias asistenciais básicas e avanzadas medicalizadas precisas para cubrir os servizos mínimos durante a folga</p>
    <p>– Provincia da Coruña.</p>
    <p class="basic-paragraph">A Coruña (3)</p>
    <p class="basic-paragraph">Arteixo</p>
    <p class="basic-paragraph">Arzúa</p>
    <p class="basic-paragraph">As Pontes de García Rodríguez</p>
    <p class="basic-paragraph">Betanzos</p>
    <p class="basic-paragraph">Boiro</p>
    <p class="basic-paragraph">Cambre</p>
    <p class="basic-paragraph">Carballo (2)</p>
    <p class="basic-paragraph">Cariño</p>
    <p class="basic-paragraph">Cedeira</p>
    <p class="basic-paragraph">Cee</p>
    <p class="basic-paragraph">Cerceda</p>
    <p class="basic-paragraph">Ferrol (2)</p>
    <p class="basic-paragraph">Mazaricos</p>
    <p class="basic-paragraph">Melide</p>
    <p class="basic-paragraph">Muros</p>
    <p class="basic-paragraph">* Narón</p>
    <p class="basic-paragraph">Negreira</p>
    <p class="basic-paragraph">Noia</p>
    <p class="basic-paragraph">Oleiros</p>
    <p class="basic-paragraph">Ordes</p>
    <p class="basic-paragraph">Ortigueira</p>
    <p class="basic-paragraph">Padrón</p>
    <p class="basic-paragraph">Ponteceso</p>
    <p class="basic-paragraph">Pontedeume</p>
    <p class="basic-paragraph">Ribeira</p>
    <p class="basic-paragraph">Sada</p>
    <p class="basic-paragraph">Santa Comba</p>
    <p class="basic-paragraph">Santiago de Compostela (2)</p>
    <p class="basic-paragraph">Teixeiro</p>
    <p class="basic-paragraph">Vimianzo</p>
    <p>Total da provincia da Coruña: 31 bases/36 ambulancias.</p>
    <p>– Provincia de Lugo:</p>
    <p class="basic-paragraph">Becerreá</p>
    <p class="basic-paragraph">Guitiriz</p>
    <p class="basic-paragraph">Burela</p>
    <p class="basic-paragraph">O Corgo</p>
    <p class="basic-paragraph">Chantada</p>
    <p class="basic-paragraph">A Fonsagrada</p>
    <p class="basic-paragraph">*Foz</p>
    <p class="basic-paragraph">Lugo (2)</p>
    <p class="basic-paragraph">Meira</p>
    <p class="basic-paragraph">Mondoñedo</p>
    <p class="basic-paragraph">Monforte</p>
    <p class="basic-paragraph">Navia de Suarna</p>
    <p class="basic-paragraph">Palas de Rei</p>
    <p class="basic-paragraph">A Pontenova</p>
    <p class="basic-paragraph">Quiroga</p>
    <p class="basic-paragraph">Ribadeo</p>
    <p class="basic-paragraph">Sarria</p>
    <p class="basic-paragraph">Vilalba</p>
    <p class="basic-paragraph">Viveiro</p>
    <p>Total da provincia de Lugo: 19 bases/20 ambulancias.</p>
    <p>– Provincia de Ourense:</p>
    <p class="basic-paragraph">A Gudiña</p>
    <p class="basic-paragraph">Allariz</p>
    <p class="basic-paragraph">Bande</p>
    <p class="basic-paragraph">O Carballiño</p>
    <p class="basic-paragraph">Castro Caldelas</p>
    <p class="basic-paragraph">Celanova</p>
    <p class="basic-paragraph">Maceda</p>
    <p class="basic-paragraph">O Barco</p>
    <p class="basic-paragraph">Ourense (2)</p>
    <p class="basic-paragraph">A Pobra de Trives</p>
    <p class="basic-paragraph">Ribadavia</p>
    <p class="basic-paragraph">Verín</p>
    <p class="basic-paragraph">Viana do Bolo</p>
    <p class="basic-paragraph">Xinzo de Limia</p>
    <p>Total da provincia de Ourense: 14 bases/15 ambulancias.</p>
    <p>– Provincia de Pontevedra:</p>
    <p class="basic-paragraph">A Cañiza</p>
    <p class="basic-paragraph">A Estrada</p>
    <p class="basic-paragraph">A Guarda</p>
    <p class="basic-paragraph">* Arbo</p>
    <p class="basic-paragraph">Bueu</p>
    <p class="basic-paragraph">** Baiona</p>
    <p class="basic-paragraph">Caldas de Reis</p>
    <p class="basic-paragraph">Cambados</p>
    <p class="basic-paragraph">Cangas</p>
    <p class="basic-paragraph">Lalín</p>
    <p class="basic-paragraph">* Marín</p>
    <p class="basic-paragraph">Moaña</p>
    <p class="basic-paragraph">Nigrán</p>
    <p class="basic-paragraph">O Grove</p>
    <p class="basic-paragraph">* Ponteareas (2)</p>
    <p class="basic-paragraph">Pontevedra (2)</p>
    <p class="basic-paragraph">O Porriño</p>
    <p class="basic-paragraph">Sanxenxo</p>
    <p class="basic-paragraph">Redondela</p>
    <p class="basic-paragraph">Silleda</p>
    <p class="basic-paragraph">Tui</p>
    <p class="basic-paragraph">* Vigo (6)</p>
    <p class="basic-paragraph">Vilagarcía de Arousa</p>
    <p>Total da provincia de Pontevedra: 23 bases/30 ambulancias.</p>
    <p>Total Galicia: 87 bases/101 ambulancias.</p>
    <p>* Estas unidades están operativas 12 horas en horario diúrno. Este mesmo horario correspóndese co de tres das unidades de Vigo e unha das unidades de Ponteareas.</p>
    <p>** Esta unidade está operativa doce horas en horario diúrno de luns a venres e vinte e catro horas os sábados e domingos.</p>
    <p>Entre paréntese figura o número de recursos cando a base ten máis de un.</p>
    <p>– Ambulancias medicalizadas:</p>
    <p>A Coruña (2)</p>
    <p>Ferrol</p>
    <p>Lugo</p>
    <p>Ourense</p>
    <p>Pontevedra</p>
    <p>Vigo</p>
    <p>Mos</p>
    <p>Santiago de Compostela</p>
    <p>Foz</p>

