---
date: '2012-12-10'
id: C3C1-271112-0003
page: 46188
number: 234
agency: 'Consellería de Presidencia, Administracións Públicas e Xustiza'
section: VI. Anuncios. a) Administración autonómica.
title: >-
  ANUNCIO do 12 de novembro de 2012  polo que se dá publicidade  aos acordos de
  disolución do Consorcio contra Incendios e Salvamento da Comarca do Morrazo e
  a súa integración no Consorcio Provincial de Pontevedra.
range: Anuncio
url: >-
  https://www.xunta.gal/dog/Publicados/2012/20121210/AnuncioC3C1-271112-0003_gl.html
---
<p>O artigo 151.2 da Lei 5/1997, do 22 de xullo, de Administración local de Galicia sinala que, para a disolución dun consorcio, se seguirán as mesmas regras e o mesmo procedemento que o establecido nos artigos 143 e 144 da citada lei para a disolución das mancomunidades.</p>
    <p>Así, o artigo 143 da Lei 5/1997, do 22 de xullo, sinala que, nos supostos de disolución dunha entidade local, a iniciativa corresponderá ao Pleno do Consorcio, de oficio ou por instancia dos concellos que o constitúen. Este acordo someterase a información pública polo prazo dun mes e a informe da deputación ou deputacións provinciais respectivas e da consellería competente en materia de réxime local. Rematado o prazo de exposición pública e recibidos os informes, someterase o acordo de disolución aos plenos dos entes consorciados, resolvéndose ademais as alegacións presentadas ao respecto. O dito acordo requirirá o voto favorable da maioría absoluta do número legal de membros de cada unha das corporacións das entidades que integran o Consorcio.</p>
    <p>Aprobado o acordo de disolución pola maioría das entidades consorciadas, o presidente do Consorcio remitirá copia certificada dos acordos á consellería competente en materia de réxime local, para a súa publicación no Diario Oficial de Galicia, e comunicarallos á Administración central do Estado para os efectos establecidos pola lexislación básica de réxime local.</p>
    <p>Deste xeito, o pleno do Consorcio contra Incendios e Salvamento da Comarca do Morrazo, en sesión extraordinaria que tivo lugar o 13 de outubro de 2011, aprobou iniciar o procedemento de disolución do Consorcio. O citado acordo foi sometido a informe da Consellería de Presidencia, Administracións Públicas e Xustiza e da Deputación Provincial de Pontevedra e debe someterse á ratificación por parte da maioría das entidades consorciadas que, en virtude do artigo 1 do Decreto 210/2005, do 14 de xullo, polo que se aproba a constitución do Consorcio Contra Incedios e Salvamento da Comarca do Morrazo, e os seus estatutos, son a Xunta de Galicia, a Deputación Provincial de Pontevedra e os concellos de Bueu, Cangas e Moaña.</p>
    <p>O secretario do Consorcio remitiu á Consellería de Presidencia, Administracións Públicas e Xustiza copia certificada dos acordos de disolución do consorcio para os efectos da súa íntegra publicación no Diario Oficial de Galicia.</p>
    <p>Os devanditos acordos adoptáronse, conforme o recollido na Lei 5/1997, do 22 de xullo, de Administración local de Galicia.</p>
    <p>O Pleno do Concello de Cangas aprobou o 10 de febreiro de 2012 a disolución do Consorcio contra Incendios e Salvamento da Comarca do Morrazo e a súa posterior integración no Consorcio Provincial.</p>
    <p>O Pleno do Concello de Moaña aprobou o 26 de xaneiro de 2012 a disolución do Consorcio contra Incendios e Salvamento da Comarca do Morrazo para a súa posterior integración no Consorcio Provincial.</p>
    <p>O Pleno do Concello de Bueu aprobou, na sesión ordinaria do pleno do día 1 de outubro de 2012, por maioría absoluta do número legal dos membros da corporación a disolución do Consorcio para o Servizo contra Incendios e Salvamento da Comarca do Morrazo para a súa posterior integración no Consorcio Provincial.</p>
    <p>O Consello da Xunta de Galicia adoptou, na súa reunión do 18 de outubro de 2012, o acordo polo que se ratifica a disolución do Consorcio contra Incendios e Salvamento da Comarca do Morrazo, así como a súa posterior integración no Consorcio Provincial de Pontevedra, con efectos do 1 de xaneiro de 2012.</p>
    <p>Santiago de Compostela, 12 de novembro de 2012</p>
    <footer><p>José Norberto Uzal Tresandí <br>Director xeral de Administración local</p></footer>

