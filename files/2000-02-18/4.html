---
date: '2000-02-18'
id: 41F2
page: 2
number: 34
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 2 de febreiro de 2000 pola que se modifica o Regulamento da
  denominación de orixe Valdeorras.
range: Orde
url: 'https://www.xunta.gal/dog/Publicados/2000/20000218/Anuncio41F2_gl.html'
---
<p>Por Orde do 24 de febreiro de 1977, o Ministerio de Agricultura aprobou o Regulamento da denominación de orixe Valdeorras e do seu consello regulador para os viños producidos nesa zona vitícola.</p>
<p>Desde ese momento a evolución das produccións amparadas por esta denominación de orixe foron sempre incrementándose e acadando un destacado posicionamento no mercado, que permitiu tanto a implantación dunha viticultura moderna como o desenvolvemento tecnolóxico das industrias pertencentes á denominación de orixe.</p>
<p>Resulta, polo tanto, necesario e imprescindible que o consello regulador e o seu regulamento se adapten á situación presente, incrementando o seu grao de autofinanciamento, para acometer futuras accións de mellora tanto técnica como promocional dos productos amparados.</p>
<p>En consecuencia, por petición do sector interesado e de conformidade co artigo 30.I.3º e 4º do Estatuto de autonomía de Galicia, e no uso das competencias que me confire a Lei 1/1983, do 22 de febreiro, reguladora da Xunta de Galicia e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo único.-Modifícase o artigo 46.1 do Regulamento da denominación de orixe Valdeorras, aprobado por Orde do 24 de febreiro de 1977, que queda redactado como se expresa a continuación:</p>
<p>Artigo 46.1.</p>
<p>1. O financiamento das obrigas do consello efectuaranse cos seguintes recursos:</p>
<p>1.1. Co producto das exaccións parafiscais que se fixan no artigo 90 da Lei 25/1970, ás que se lle aplicarán os seguintes tipos:</p>
<p>a) O 1 % a exacción anual sobre plantacións.</p>
<p>b) O 1,5 % a exacción sobre productos amparados comercializados.</p>
<p>c) Pola expedición de certificados ou visados de facturas haberá que aterse ó establecido en cada caso pola normativa vixente.</p>
<p>d) O dobre do prezo do custo sobre os precintos ou contraetiquetas.</p>
<p>Os suxeitos pasivos de cada unha das exaccións son: do a) os titulares das plantacións inscritas; do b) os titulares das adegas inscritas que expidan viño</p>
<p>amparado por esta denominación de orixe ó mercado; do c) os titulares das adegas inscritas solicitantes de certificados ou visados de facturas; do d) os titulares das adegas inscritas solicitantes de contraetiquetas e precintos.</p>
<p>Disposición derradeira</p>
<p>A modificación da Orde do 24 de febreiro de 1977, aprobada por esta orde, entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de febreiro de 2000.</p>
<p>Cástor Gago Álvarez</p>
<p>Conselleiro de Agricultura, Gandería e Política</p>
<p>Agroalimentaria</p>

