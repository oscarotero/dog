---
date: '2000-02-18'
id: '41E2'
page: 2
number: 34
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 29/2000, do 20 de xaneiro, polo que se aproba o Regulamento do imposto
  sobre a contaminación atmosférica.
range: Decreto
url: 'https://www.xunta.gal/dog/Publicados/2000/20000218/Anuncio41E2_gl.html'
---
<p>A entrada en vigor da Lei 12/1995, do 29 de decembro, do imposto sobre a contaminación atmosférica supuxo, o establecemento e a aplicación, a partir do 1 de xaneiro de 1996, dun novo imposto que recae sobre a contaminación atmosférica, producida por emisións de dióxido de xofre e de calquera outro composto osixenado do xofre e de dióxido de nitróxeno ou calquera outro composto osixenado do nitróxeno.</p>
<p>Co obxecto de lle dar cumprimento ó texto legal, promulgouse o Decreto 4/1996, do 12 de xaneiro, polo que se aproba o Regulamento do imposto sobre a contaminación atmosférica, no que se regulaban, entre outras materias, aspectos de xestión e liquidación do citado tributo.</p>
<p>Non obstante, a experiencia acumulada na xestión e liquidación do tributo vén suxerir unha serie de modificacións que permitan unha xestión máis flexible e máis axeitada ó obxecto do propio tributo.</p>
<p>Quedaban, así mesmo, unha serie de aspectos por regular, como son a determinación da base impoñible do imposto mediante o método de estimación obxectiva e o fondo de reserva para atender danos extraordinarios e situacións de emerxencia provocadas por catástrofes ambientais, que se pospuxeron para un decreto posterior.</p>
<p>Mediante este decreto defínese, así mesmo, o concepto, para os efectos do imposto, de foco emisor, establecido pola lei no seu artigo 9, sen que isto veña supoñer modificación ningunha respecto do establecido polo Decreto 4/1996, por se-lo foco emisor o elemento fundamental ó redor do que se constrúe o tributo, e iso baseado na diferente incidencia que teñen na atmosfera as emisións realizadas en puntos xeográficos distantes respecto das emisións realizadas de forma concentrada por un suxeito pasivo a través de distintas chemineas, válvulas, canais de desaugamento ou outros puntos ou fontes concretos de emisión. Pola importancia que ten o control dos distintos focos, é imprescindible contar cun bo instrumento de xestión: o rexistro de focos emisores.</p>
<p>De cara á seguridade xurídica e co desexo de que un só texto normativo regule os aspectos regulamentarios previstos na lei, por proposta do conselleiro de Economía e Facenda, de acordo co dictame do Consello Consultivo de Galicia, e logo da deliberación do Consello da Xunta de Galicia, na súa reunión do vinte de xaneiro de dous mil,</p>
<p>DISPOÑO:</p>
<p>Artigo único.-Aprobación do Regulamento do imposto sobre a contaminación atmosférica.</p>
<p>Apróbase o Regulamento do imposto sobre a contaminación atmosférica que figura como anexo deste decreto.</p>
<p>Disposición derrogatoria</p>
<p>A partir da entrada en vigor deste decreto quedará derrogado o Decreto 4/1996, do 12 de xaneiro, polo que se aproba o Regulamento do imposto sobre a contaminación atmosférica, así como toda a normativa de igual rango ou inferior que se opoña ó establecido neste decreto. Exceptúase expresamente desta derrogación a Orde do 26 de xaneiro de 1996, da Consellería de Economía e Facenda, pola que se aproban os modelos de xestión e liquidación do imposto sobre a contaminación atmosférica.</p>
<p>Disposicións derradeiras</p>
<p>Primeira.-Facúltase o conselleiro de Economía e Facenda para dictar cantas disposicións se consideren oportunas para o desenvolvemento e a execución deste decreto.</p>
<p>Segunda.-Este decreto entrará en vigor ós vinte días da súa publicación no Diario Oficial de Galicia.</p>
<p>Santiago de Compostela, vinte de xaneiro de dous mil.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>ANEXO</p>
<p>REGULAMENTO DO IMPOSTO SOBRE A CONTAMINACIÓN ATMOSFÉRICA</p>
<p>Capítulo I</p>
<p>Disposicións xerais</p>
<p>Artigo 1º.-Ámbito do tributo.</p>
<p>O imposto sobre a contaminación atmosférica recaerá sobre as emisións de substancias contaminantes a que se refire o artigo 5 deste regulamento, producidas polos focos que se atopen situados dentro do ámbito territorial da Comunidade Autónoma de Galicia.</p>
<p>Artigo 2º.-Foco emisor.</p>
<p>Para os efectos de aplicación do imposto entenderase por foco emisor o conxunto de instalacións de calquera natureza, constituído, de se-lo caso, por unha ou máis chemineas, válvulas, canais de desaugamento, ou outras fontes ou puntos de emisión que emitan á atmosfera substancias contaminantes gravadas.</p>
<p>Artigo 3º.-Competencias.</p>
<p>A xestión, inspección e recadación do imposto sobre a contaminación atmosférica corresponderalle á Consellería de Economía e Facenda.</p>
<p>Artigo 4º.-Afectación dos ingresos.</p>
<p>Os ingresos provenientes do imposto sobre a contaminación atmosférica, deducidos os custos de xestión, destinaranse a financia-las actuacións da Comunidade en materia de protección ambiental e</p>
<p>conservación dos recursos naturais de Galicia, en virtude do que cada ano se determine nos orzamentos xerais da Comunidade Autónoma de Galicia, e, en particular, á constitución do fondo regulado no capítulo V deste regulamento.</p>
<p>Capítulo II</p>
<p>Elementos do imposto</p>
<p>Artigo 5º.-Feito impoñible.</p>
<p>1. Constitúe o feito impoñible a emisión á atmosfera de calquera das seguintes substancias:</p>
<p>a) Dióxido de xofre ou calquera outro composto osixenado do xofre.</p>
<p>b) Dióxido de nitróxeno ou calquera outro composto osixenado do nitróxeno.</p>
<p>2. Presumirase realizado o feito impoñible mentres as instalacións emisoras non cesen na súa actividade e tal circunstancia sexa posta en coñecemento da Administración.</p>
<p>Artigo 6º.-Suxeito pasivo.</p>
<p>Serán suxeitos pasivos en calidade de contribuíntes as persoas ou entidades que sexan titulares das instalacións ou actividades que emitan as substancias contaminantes referidas.</p>
<p>Artigo 7º.-Base impoñible.</p>
<p>1. Constitúe a base impoñible a suma das cantidades emitidas de cada unha das substancias contaminantes por un mesmo foco emisor.</p>
<p>Para estes efectos:</p>
<p>a) As cantidades emitidas de dióxido de xofre e de dióxido de nitróxeno expresaranse en toneladas.</p>
<p>b) As cantidades emitidas de compostos osixenados de xofre expresaranse en toneladas equivalentes de dióxido de xofre e,</p>
<p>c) As cantidades emitidas de compostos nitroxenados expresaranse en toneladas equivalentes de dióxido de nitróxeno.</p>
<p>2. A cuantificación da base impoñible referirase ó ano natural.</p>
<p>Artigo 8º.-Determinación da base impoñible: estimación directa.</p>
<p>A base impoñible determinarase por estimación directa, nos casos en que as instalacións incorporen sistemas de medida de cantidade de substancias contaminantes emitidas.</p>
<p>Artigo 9º.-Determinación da base impoñible: estimación obxectiva.</p>
<p>1. Nos supostos de focos emisores que non conten cos aparellos de medición a que se refire o artigo anterior, procederase á determinación da base impoñible mediante a estimación obxectiva que resulte</p>
<p>dos indicadores aprobados no punto 5 deste artigo aplicados de acordo coas regras establecidas neste artigo.</p>
<p>2. Os indicadores aprobados no punto 5 deste artigo poderán ser utilizados para determina-la base impoñible nos supostos nos que sexa de aplicación o artigo seguinte.</p>
<p>3. O método de estimación obxectiva ten como finalidade a determinación da base impoñible mensual do imposto, medida en tm.</p>
<p>4. Deberán calcula-la base impoñible mediante estimación obxectiva os suxeitos pasivos que reúnan os requisitos seguintes:</p>
<p>a) Que non conten cos aparellos de medición a que se refire o artigo 8º.</p>
<p>b) Que, polo menos o 80% dos combustibles utilizados na/s súa/s instalación/s, sexan fluídos.</p>
<p>5. A cantidade estimada de SO emitida mensualmente realizarase aplicando a seguinte fórmula:</p>
<p>X= 2 * C * PCS * (x - y * z)</p>
<p>Onde:</p>
<p>X= cantidade de SO emitida mensualmente expresada en Tm equivalentes de dióxido de xofre (Tm/mes).</p>
<p>C= cantidade de combustible consumido mensualmente en Tm (Tm/mes).</p>
<p>x= tanto por un en peso de xofre no combustible.</p>
<p>y= tanto por un en peso de cinzas no combustible.</p>
<p>z= tanto por un en peso de xofre nas cinzas (g/kg).</p>
<p>6. A cantidade estimada de NO emitida mensualmente realizarase aplicando a seguinte fórmula:</p>
<p>Y= FENO * C * PCS * 10</p>
<p>Onde:</p>
<p>Y= cantidade de NO emitida mensualmente expresada en Tm equivalentes de dióxido de nitróxeno (Tm/mes).</p>
<p>C= cantidade de combustible consumido mensualmente expresado en Tm (Tm/mes).</p>
<p>PCS= poder calorífico superior do combustible (Mj/kg).</p>
<p>FENO= factor de emisión de compostos oxidados de nitróxeno expresados en g/Gj equivalentes de dióxido de nitróxeno, que será, en cada caso, o que resulte da táboa seguinte:</p>
<table><tbody><tr><td></td></tr>
<tr><td></td></tr>
<tr><td>Potencia térmica nominal (Mw th)</td></tr>
<tr><td></td></tr>
<tr><td></td></tr>
<tr><td>Combustible e tipo de combustión</td><td>menor
50</td><td>50-100</td><td>100-300</td><td>maior
300</td></tr>
<tr><td></td></tr>
</tbody></table>
<table><tbody><tr><td>Fueloil número 2</td></tr>
<tr><td>-Ignición parede ou fondo</td><td>180</td><td>190</td><td>210</td><td>260</td></tr>
<tr><td>-Ignición tanxencial</td><td>140</td><td>150</td><td>170</td><td>210</td></tr>
<tr><td>Fueloil número 1</td><td>100</td><td>100</td><td>100</td><td>na*</td></tr>
<tr><td>Gasóleo ou fueloil BIA</td><td>80</td><td>100</td><td>100</td><td>na*</td></tr>
<tr><td>Gas natural</td><td>100</td><td>125</td><td>150</td><td>170</td></tr>
<tr><td></td></tr></tbody></table>
<p>* Non aplicación.</p>
<p>Artigo 10º.-Determinación de oficio da base impoñible.</p>
<p>A Administración poderá sinalar de oficio, coa información dispoñible, a base que corresponda a aquel suxeito pasivo que, incumprindo as normas fiscais, fixera imposible a súa determinación a través das vías previstas nos artigos precedentes.</p>
<p>Artigo 11º.-Tipo de gravame.</p>
<p>O gravame sobre a contaminación atmosférica esixirase conforme a seguinte tarifa por tramos de base:</p>
<p>Tramos de baseptas./Tm</p>
<p>1º De 0 a 1.000 Tm anuais0</p>
<p>2º De 1.001 a 50.000 Tm anuais5.000</p>
<p>3º De 50.001 Tm anuais en adiante5.500</p>
<p>Artigo 12º.-Devengo.</p>
<p>O imposto devengarase no momento da emisión de calquera das substancias contaminantes gravadas.</p>
<p>Capítulo III</p>
<p>Xestión do tributo</p>
<p>Artigo 13º.-Declación-liquidación mensual.</p>
<p>Os suxeitos pasivos están obrigados a presentaren unha declaración liquidación segundo o modelo aprobado para o efecto, dentro de cada mes, perante a delegación da Consellería de Economía e Facenda correspondente á situación xeográfica do foco emisor.</p>
<p>A devandita declaración liquidación referirase á base impoñible acumulada no ano ata o final do mes inmediatamente anterior, ingresándose a diferencia que resulte entre a cota correspondente á dita base e a ingresada nos meses anteriores referida ó exercicio obxecto de liquidación.</p>
<p>No mes de xaneiro presentarase a declaración liquidación correspondente a decembro.</p>
<p>Artigo 14º.-Declaración-resumo anual.</p>
<p>Ademais, no mes de marzo de cada ano, e no modelo aprobado para tal efecto, presentarase un resumo anual, referido ó ano natural inmediatamente anterior.</p>
<p>Artigo 15º.-Ingreso.</p>
<p>O ingreso das cantidades correspondentes ó pagamento do imposto efectuaranse na caixa da delegación territorial da Consellería de Economía e Facenda, ou, de se-lo caso, a través de entidades financeiras colaboradoras na recadación, cando a normativa correspondente así o prevexa.</p>
<p>Artigo 16º.-Límites cuantitativos da obriga de declarar.</p>
<p>Non estarán obrigados a presentara-las correspondentes declaracións liquidacións mensuais e o resu</p>
<p>mo anual os suxeitos pasivos que, respecto a un foco emisor, non superasen as 800 toneladas emitidas das substancias gravadas no ano inmediato anterior.</p>
<p>Nestes casos, se ó longo dun exercicio se chegasen a supera-las 1.000 toneladas emitidas, presentaranse as oportunas declaracións liquidacións a partir do mes seguinte a aquel en que se producise esa circunstancia e, no prazo indicado no artigo precedente, o correspondente resumo anual.</p>
<p>Da forma expresada no parágrafo anterior procederán os suxeitos pasivos titulares de novos focos emisores a partir da súa posta en funcionamento.</p>
<p>Artigo 17º.-Comprobación.</p>
<p>As declaracións liquidacións presentadas conforme os artigos anteriores serán obxecto de comprobación por parte dos servicios de xestión da delegación territorial de Economía e Facenda e, para estes efectos, poderase solicitar dos servicios técnicos da consellería competente en materia de ambiente a información precisa.</p>
<p>Artigo 18º.-Recursos en vía administrativa.</p>
<p>Os actos de xestión, liquidación, inspección e recadación do tributo poderanse reclamar perante o Tribunal Económico-Administrativo da Comunidade Autónoma de Galicia, sen prexuízo da interposición do recurso de reposición.</p>
<p>Artigo 19º.-Infraccións e sancións.</p>
<p>As infraccións tributarias do imposto sobre a contaminación atmosférica serán cualificadas e sancionadas de acordo co establecido na Lei xeral tributaria.</p>
<p>Capítulo IV</p>
<p>Rexistro de Focos Emisores de Substancias</p>
<p>Contaminantes</p>
<p>Artigo 20º.-Sede.</p>
<p>O Rexistro de Focos Emisores de Substancias Contaminantes incluídas no feito impoñible do imposto sobre a contaminación atmosférica, creado para os efectos deste, terá a súa sede nas delegacións territoriais da Consellería de Economía e Facenda respecto dos situados no ámbito da súa demarcación territorial.</p>
<p>Artigo 21º.-Declaración de alta.</p>
<p>1. Tódolos titulares de focos emisores están obrigados a presentar unha declaración de alta, no modelo que se aprobe para o efecto, perante a delegación da Consellería de Economía e Facenda correspondente.</p>
<p>2. No caso do establecemento e posta en marcha dun novo foco emisor, a dita declaración indicará</p>
<p>o número de toneladas das substancias gravadas que se prevén emitir no ano. O prazo para realizala será o dun mes contado desde o día da súa posta en funcionamento.</p>
<p>3. Os titulares de focos emisores en funcionamento á entrada en vigor da Lei 12/1995, do 29 de decembro, do imposto sobre a contaminación atmosférica, consignarán na oportuna declaración os datos relativos a 1995.</p>
<p>Artigo 22º.-Inscrición.</p>
<p>1. Procederá a inscrición no citado rexistro dos focos emisores que superen as 100 Tm anuais de emisión das substancias contaminantes gravadas.</p>
<p>2. Se dos datos obtidos da declaración a que se refire o artigo anterior se deduce que non procede a inscrición no Rexistro de Focos Emisores, conforme o establecido no parágrafo anterior, persistirá a obriga de efectuar nova declaración de alta no suposto de que a contaminación efectiva anual superase as 100 Tm. A dita declaración presentarase dentro do mes de xaneiro seguinte.</p>
<p>Artigo 23º.-Modificación.</p>
<p>Cando se produza unha circunstancia modificadora dos extremos que figuran na declaración a que se refire o artigo 21º, e segundo o que se dispoña na correspondente orde de desenvolvemento, o titular do foco emisor, e no prazo dun mes contado desde o día que aquela circunstancia se producise, estará obrigado a comunicarllo á mesma delegación segundo o modelo que para o seu efecto se aprobe.</p>
<p>Capítulo V</p>
<p>Fondo do Imposto sobre a Contaminación</p>
<p>Atmosférica</p>
<p>Sección primeira</p>
<p>Normas xerais</p>
<p>Artigo 24º.-Destino do Fondo do Imposto de Contaminación Atmosférica.</p>
<p>O Fondo do Imposto sobre a Contaminación Atmosférica é un fondo de reserva adscrito á Consellería de Economía e Facenda que se destinará á atención de danos extraordinarios e situacións de emerxencia provocados por catástrofes ambientais derivadas de emisións atmosféricas ou verteduras realizadas sobre o solo ou augas marítimas ou terrestres, xa sexan superficiais ou subterráneas, de carácter contaminante.</p>
<p>Artigo 25º.-Dotación do Fondo do Imposto de Contaminación Atmosférica.</p>
<p>1. A dotación e mantemento do fondo realizarase de acordo co disposto no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>2. Unha vez coñecida a recadación correspondente ó exercicio anterior, dotarase o fondo cun 5% dos ingresos obtidos.</p>
<p>3. O período de referencia para o cálculo da dotación á que se refire a liña anterior será o correspondente ó exercicio liquidado anterior ó momento en que se efectúe a dotación.</p>
<p>4. O fondo deixará de dotarse cando alcance a contía de mil millóns de pesetas, cantidade que será reposta a medida que sexa utilizada mediante novas dotacións anuais en porcentaxe non superior á citada.</p>
<p>Artigo 26º.-Comisión do Fondo do Imposto de Contaminación Atmosférica.</p>
<p>1. Créase a Comisión do Fondo do Imposto sobre a Contaminación Atmosférica co obxecto de decidi-las actuacións ás que se destina este de acordo cos fins establecidos no artigo 24º.</p>
<p>2. O réxime xurídico da Comisión axustarase ás normas contidas na Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo das peculiaridades organizativas da Administración pública galega.</p>
<p>3. A composición da comisión quedará constituída da maneira seguinte:</p>
<p>Presidente: o conselleiro de Economía e Facenda.</p>
<p>Vicepresidente: o director xeral de Presupostos.</p>
<p>Secretario: o secretario xeral de Medio Ambiente.</p>
<p>Vocais: director xeral de Xustiza e Administración Local. Secretario xeral de Relacións coa Unión Europea e Acción Exterior. Director xeral de Calidade e Avaliación Ambiental. Director xeral de Saúde Pública. Director xeral do Centro de Información e Tecnolóxica Ambiental. Director xeral de Montes e Medio Ambiente Natural. Director xeral de Recursos Mariños. Director xeral de Protección Civil. Presidente do organismo autónomo Augas de Galicia.</p>
<p>4. Poderán asistir ás reunións, cando así o acorde o presidente, os titulares doutras unidades administrativas que teñan competencias relacionadas cos asuntos que se inclúan na orde do día, así como os técnicos e funcionarios que se consideren oportunos. Actuarán con voz e sen voto nos acordos que se tomen nos asuntos citados.</p>
<p>5. No caso de vacante, ausencia, enfermidade ou outra causa legal, o presidente será substituído polo vicepresidente e, no seu defecto, polo membro de maior xerarquía, antigüidade e idade, por esta orde, de entre os seus compoñentes.</p>
<p>6. A comisión, na sesión de constitución, aprobará o seu regulamento interno de funcionamento.</p>
<p>Artigo 27º.-Competencias da Comisión do Fondo do Imposto de Contaminación Atmosférica.</p>
<p>Serán competencias da comisión:</p>
<p>1) Iniciar e impulsa-lo procedemento de disposición do fondo do imposto.</p>
<p>2) Estudiar e valora-los danos extraordinarios e as situacións de emerxencia.</p>
<p>3) Solicitar cantos informes coide necesarios.</p>
<p>4) Decidir, de se-lo caso, qué danos e situacións se van atender, así como qué proporción do fondo se destinará a estes.</p>
<p>5) Levar a cabo un seguimento e control da utilización das cantidades concedidas.</p>
<p>Artigo 28º.-Sesións da Comisión do Fondo do Imposto de Contaminación Atmosférica.</p>
<p>1. A comisión reunirase unha vez ó ano en sesión ordinaria.</p>
<p>2. Realizarase sesión extraordinaria cando a convoque o presidente ou a solicite calquera dos seus compoñentes.</p>
<p>3. O quórum mínimo para a realización das sesións será de, alomenos, 7 dos seus membros, requiríndose, en todo caso, a presencia do presidente ou do secretario ou das persoas que os substitúan.</p>
<p>4. As decisións adoptaranse por maioría absoluta, con voto dirimente do presidente en caso de empate.</p>
<p>Sección segunda</p>
<p>Iniciación, ordenación e instrucción do</p>
<p>procedemento de disposición do Fondo</p>
<p>do Imposto de Contaminación Atmosférica</p>
<p>Artigo 29º.-Formas de iniciación.</p>
<p>1. O procedemento para a disposición do fondo poderá iniciarse de oficio ou por solicitude de calquera corporación local.</p>
<p>2. O procedemento iniciarase de oficio por acordo da comisión, ben por propia iniciativa ou por petición razoada doutros órganos da Administración autonómica.</p>
<p>3. Poderá iniciarse o procedemento mediante solicitude de calquera corporación local, logo de informe favorable da Federación Galega de Municipios e Provincias (Fegamp).</p>
<p>Artigo 30º.-Información previa.</p>
<p>A comisión abrirá un período de información previa ó acordo de iniciación co fin de coñece-las circunstancias do caso concreto e a conveniencia ou non de inicia-lo procedemento.</p>
<p>Artigo 31º.-Ordenación e instrucción do procedemento.</p>
<p>Adoptado o acordo de iniciación do procedemento, este impulsarase de oficio en tódolos seus trámites e axustarase ó sinalado nos artigos 74 ó 77 da Lei 30/1992, de réxime xurídico das administracións públicas e do procedemento administrativo común.</p>
<p>Sección terceira</p>
<p>Instrucción do procedemento de disposición do Fondo do Imposto de Contaminación Atmosférica</p>
<p>Artigo 32º.-Terminación.</p>
<p>1. Poñerá fin ó procedemento a resolución da comisión na que se determine a procedencia ou non da disposición do fondo coa finalidade establecida no artigo 24º. En caso de resolución positiva, esta fixará a cantidade que se destina a atende-los danos extraordinarios e as situacións de emerxencia e os fins concretos a que se deban aplica-las ditas cantidades.</p>
<p>2. Tamén rematará o procedemento a imposibilidade material de continualo por causas sobrevidas que fagan innecesaria a reparación. A resolución deberá ser, en todo caso, motivada.</p>
<p>3. O prazo máximo de substanciación do procedemento será de tres meses desde o inicio do procedemento.</p>
<p>4. A resolución positiva fixará, así mesmo, a corporación local, órgano ou organismo autónomo de calquera das consellerías da Xunta, receptoras das cantidades concedidas e establecerá cláusulas precisas para proceder ó reintegro destas cantidades.</p>
<p>5. A resolución da comisión poñerá fin á vía administrativa.</p>
<p>Artigo 33º.-Carácter das prestacións.</p>
<p>As prestacións do fondo terán o carácter de anticipo reintegrable, de tal forma que o fondo será restituído cando e na medida en que o responsable da catástrofe ambiental faga efectivas as cantidades correspondentes en virtude de declaración xudicial ou derivadas dun contrato de seguro ou de calquera outra garantía.</p>
<p>Artigo 34º.-Informe.</p>
<p>Anualmente elaborarase un informe respecto do destino do fondo e a súa aplicación á atención de danos extraordinarios e situacións de emerxencia sinaladas con anterioridade. Este informe deberá enviarse ó Consello Galego de Medio Ambiente, para os efectos das súas funcións.</p>

