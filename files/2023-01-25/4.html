---
date: '2023-01-25'
id: G0657-090123-0001
page: 8410
number: 17
agency: Consellería de Política Social e Xuventude
section: III. Outras disposicións.
title: >-
  RESOLUCIÓN do 11 de xaneiro de 2023 pola que se convoca o procedemento de
  selección de entidade privada sen ánimo de lucro para a atención residencial e
  a intervención educativa integral e terapéutica con persoas menores que teñen
  que cumprir medidas xudiciais privativas de liberdade previstas na Lei
  orgánica 5/2000, do 12 de xaneiro, reguladora da responsabilidade penal dos
  menores no centro de reeducación de Monteledo e no centro de atención
  específica de Montefiz do complexo de Montealegre en Ourense (código de
  procedemento BS213A).
range: Resolución
url: >-
  https://www.xunta.gal/dog/Publicados/2023/20230125/AnuncioG0657-090123-0001_gl.html
---
<p>De conformidade co disposto na Lei orgánica 5/2000, do 12 de xaneiro, reguladora da responsabilidade penal dos menores, correspóndelle á Comunidade Autónoma de Galicia, no seu ámbito territorial, a execución das medidas impostas polos xulgados de menores nas súas sentenzas firmes para o que levará a cabo a creación, dirección, organización e xestión dos servizos, institucións e programas axeitados para garantir a correcta execución das medidas previstas nesa lei.</p>
    <p>Neste sentido, o Decreto 124/2022, do 23 de xuño, polo que se establece a estrutura orgánica da Consellería de Política Social e Xuventude, encomenda ao dito órgano superior, a través da súa Dirección Xeral de Familia, Infancia e Dinamización Demográfica, a execución das medidas ditadas polos xulgados de menores, nos termos establecidos na Lei orgánica 5/2000, do 12 de xaneiro.</p>
    <p>A citada lei prevé, no seu artigo 45.3, a posibilidade de que a Comunidade Autónoma estableza os convenios ou acordos de colaboración con entidades privadas sen ánimo de lucro para a execución das medidas da súa competencia, baixo a súa directa supervisión, sen que iso supoña, en ningún caso, a cesión da titularidade e responsabilidade derivadas da dita execución.</p>
    <p>Así mesmo, o artigo 88 da Lei 3/2011, do 30 de xuño, de apoio á familia e á convivencia de Galicia, sinala que a Xunta de Galicia poderá subscribir convenios ou acordos de colaboración coas demais administracións, así como con outras entidades, públicas ou privadas sen ánimo de lucro, para a execución das medidas da súa competencia, baixo a súa directa supervisión, de acordo cos principios de cooperación e colaboración, e sen que iso supoña cesión da titularidade ou responsabilidade.</p>
    <p>En virtude deste título habilitante e tendo en conta o superior interese da persoa menor que preside as actuacións no ámbito da xurisdición de menores, a colaboración con entidades privadas de iniciativa social con experiencia acreditada permite asegurar unha intervención educativa de calidade orientada á efectiva reinserción dos/das menores.</p>
    <p>Existe unha pluralidade de entidades entre cuxos fins se atopa a intervención socioeducativa coas persoas menores e mozos/as, capacitadas para desenvolver programas de intervención con menores.</p>
    <p>Por iso, faise necesaria a articulación dun procedemento de selección que garanta os principios de publicidade, transparencia, concorrencia, obxectividade e non discriminación, á vez que permita elixir os proxectos daquela entidade que garanta unha mellor calidade técnica na intervención levar a cabo na execución das medidas privativas de liberdade, co fin de que se realice unha actuación axeitada e en beneficio da persoa menor, tendo en conta os seus intereses.</p>
    <p>Por todo o exposto,</p>
    <h2>RESOLVO:</h2>
    <p>Primeiro. Aprobar e convocar o procedemento de selección de entidade privada sen ánimo de lucro para levar a cabo a atención residencial e a intervención educativa integral e terapéutica con persoas menores que teñen que cumprir medidas xudiciais privativas de liberdade previstas na Lei orgánica 5/2000, do 12 de xaneiro, reguladora da responsabilidade penal dos menores, no centro de reeducación de Monteledo e no centro de atención específica de Montefiz, do complexo de Montealegre en Ourense, de conformidade coas bases establecidas no anexo I, a través da formalización dun convenio de colaboración de conformidade co anexo IV (código de procedemento BS213A).</p>
    <p>A entidade con que se asine un convenio de colaboración percibirá da Consellería de Política Social e Xuventude con cargo á aplicación orzamentaria 13.02.312B.228 dos orzamentos xerais da Comunidade Autónoma de Galicia unha compensación máxima polos gastos en que incorra no desenvolvemento da actividade conveniada de 10.111.663,52 €, que en ningún caso suporá un beneficio económico para a entidade conveniante. O dito importe será distribuído como segue:</p>
    <table>
     <tbody>
      <tr>
       <td rowspan="2">Convenio de colaboración para a execución das medidas xudiciais privativas de liberdade no centro de reeducación de Monteledo e no centro de atención específica de Montefiz (Ourense)</td>
       <td>2023</td>
       <td>3.791.873,82 €</td>
      </tr>
      <tr>
       <td>2024</td>
       <td>5.055.831,76 €</td>
      </tr>
      <tr>
       <td>2025</td>
       <td>1.263.957,94 €</td>
      </tr>
     </tbody>
    </table>
    <p>O expediente de gasto tramítase polo procedemento de tramitación anticipada, ao abeiro da Orde do 11 de febreiro de 1998 pola que se regula a tramitación anticipada de expedientes de gastos, e a súa eficacia está condicionada á existencia de crédito adecuado e suficiente para a súa consecución.</p>
    <p>Segundo. Ordenar a publicación da presente resolución no Diario Oficial de Galicia.</p>
    <p>Terceiro. A presente resolución esgota a vía administrativa e contra ela cabe interpoñer recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses contados a partir do día seguinte ao da súa publicación no Diario Oficial de Galicia, sen prexuízo da interposición previa, con carácter potestativo, do recurso de reposición ante o mesmo órgano que ditou o acto, no prazo dun mes contado a partir do día seguinte á publicación desta resolución no Diario Oficial de Galicia.</p>
    <p>Santiago de Compostela, 11 de xaneiro de 2023</p>
    <footer><p>Fabiola García Martínez<br>Conselleira de Política Social e Xuventude</p></footer>
    <h2>ANEXO I</h2>
    <h3>Procedemento de selección de entidade privada sen ánimo de lucro para a atención residencial e a intervención educativa integral e terapéutica con persoas menores que teñen que cumprir medidas xudiciais privativas de liberdade previstas na Lei orgánica 5/2000, do 12 de xaneiro, reguladora da responsabilidade penal dos menores no centro de reeducación de Monteledo e no centro de atención específica de Montefiz, do complexo de Montealegre en Ourense<br>(código de procedemento BS213A)</h3>
    <p>Primeiro. Obxecto da convocatoria</p>
    <p>1. A presente convocatoria ten por obxecto establecer o proceso para a selección dunha entidade privada sen ánimo de lucro para a atención residencial e a intervención educativa integral e terapéutica con persoas menores que teñen que cumprir medidas xudiciais privativas de liberdade previstas na Lei orgánica 5/2000, do 12 de xaneiro, reguladora da responsabilidade penal dos menores, no centro de reeducación de Monteledo e no centro de atención específica de Montefiz, do complexo de Montealegre en Ourense. Así mesmo, incluirá a atención dos fillos e fillas menores de tres anos que convivan coas súas nais internadas, de acordo co disposto na letra n) do número 2 do artigo 56 da citada lei, e no artigo 34 do Real decreto 1774/2004, do 30 de xullo, polo que se aproba o Regulamento da Lei orgánica 5/2000, do 12 de xaneiro, reguladora da responsabilidade penal dos menores.</p>
    <p>No marco do disposto na Lei orgánica 5/2000, do 12 de xaneiro, así como na Lei orgánica 10/1995, do 23 de novembro, do Código penal, o termo «persoa menor» entenderase extensivo á totalidade daquelas persoas ás cales lles sexa aplicable algunha medida derivada da dita Lei orgánica 5/2000, do 12 de xaneiro, independentemente de que alcanzaran ou non a maioría de idade no momento da execución, de acordo co uso que do dito termo se dá na antedita lei.</p>
    <p>2. O procedemento terá o código BS213A para os efectos de identificación na sede electrónica da Xunta de Galicia (http://sede.xunta.gal) e o acceso ao formulario de inicio específico, de uso obrigatorio para as entidades interesadas.</p>
    <p>Segundo. Finalidade e obxectivos da convocatoria</p>
    <p>1. Seleccionarase unha entidade privada sen ánimo de lucro para a atención residencial e a intervención educativa integral e terapéutica con persoas menores que teñen que cumprir medidas xudiciais privativas de liberdade no centro de reeducación de Monteledo e no centro de atención específica de Montefiz, do complexo de Montealegre en Ourense, de xeito que quede garantida a execución das seguintes medidas:</p>
    <p>a) Internamento en réxime aberto, semiaberto ou pechado, tanto preventivas como firmes.</p>
    <p>b) Internamento terapéutico en réxime aberto, semiaberto e pechado (tanto preventivas como firmes).</p>
    <p>c) Permanencia fin de semana no centro.</p>
    <p>2. As necesidades que se tratan de satisfacer a través do convenio son as seguintes:</p>
    <p>a) Dar cumprimento ás medidas xudiciais privativas de liberdade impostas polos xulgados de menores, incluídas as obrigas que, de xeito accesorio, a/o xuíza/xuíz asocie ao período de efectivo internamento.</p>
    <p>b) Proporcionar unha atención residencial integral e continuada ás persoas menores internadas, que dea cobertura ás necesidades de alimentación, lavandaría, limpeza e mantemento das instalacións, de xeito que se asegure unha atención residencial de calidade.</p>
    <p>c) Levar a cabo unha intervención educativa integral e terapéutica dirixida á súa inserción social.</p>
    <p>d) Garantir a vixilancia no centro.</p>
    <p>e) Garantir a saúde das persoas menores e facilitar a atención sanitaria nos supostos previstos na normativa aplicable.</p>
    <p>f) Garantir os dereitos dos menores internados recoñecidos no artigo 56 da Lei orgánica 5/2000, do 12 de xaneiro.</p>
    <p>3. Os equipamentos do Complexo Montealegre en Ourense a que se refire a presente convocatoria son:</p>
    <p>a) Centro de reeducación de Monteledo, con trinta e sete prazas autorizadas.</p>
    <p>Vinte e cinco destas prazas destinaranse á execución das medidas de internamento en réxime aberto, semiaberto ou pechado, tanto preventivas como firmes, así como de permanencia fin de semana en centro.</p>
    <p>As doce prazas restantes conformarán unha unidade de atención específica para o cumprimento das medidas de internamento terapéutico en réxime aberto, semiaberto e pechado.</p>
    <p>Excepcionalmente, en ausencia de medidas de internamento terapéutico en réxime aberto, semiaberto ou pechado, a dita unidade de atención específica destinarase ao cumprimento das medidas de internamento en réxime aberto, semiaberto ou pechado, tanto preventivas como firmes, e permanencia fin de semana.</p>
    <p>b) Centro de atención específica de Montefiz con vinte e tres prazas autorizadas.</p>
    <p>Neste centro levarase a cabo a execución das medidas de internamento terapéutico en réxime aberto, semiaberto ou pechado, tanto preventivas como firmes.</p>
    <p>4. Para levar a cabo a execución das medidas xudiciais, a Xunta de Galicia cederá o uso á entidade seleccionada con que se formalice o instrumento convencional dos inmobles sitos no complexo Montealegre en Ourense correspondentes ao centro de reeducación Monteledo e ao centro de atención específica Montefiz por un período de tempo igual á duración do convenio e das súas posibles prórrogas.</p>
    <p>A cesión de uso dos bens inmobles así como dos bens mobles de que dispoñen os centros axustarase ao establecido na Lei 5/2011, do 30 de setembro, do patrimonio da Comunidade Autónoma de Galicia. Entenderase outorgada, en todo caso, coa excepción do dereito de propiedade e sen prexuízo de dereitos de terceiras persoas. A utilización dos centros pola entidade colaboradora terá un mero carácter instrumental para a execución da actividade conveniada e queda circunscrita á súa vixencia, sen que se poida alegar dereito ningún, nin usarse para outro fin distinto do previsto.</p>
    <p>O equipamento e os bens mobles necesarios de que dispoñen os centros estarán identificados e relacionados con carácter de inventario nun anexo á disposición das entidades interesadas no procedemento, que se anexará ao convenio que se asine no seu día.</p>
    <p>5. No desenvolvemento da actividade conveniada, a entidade debe cumprir de forma estrita a normativa aplicable, así como as circulares que resulten de aplicación e, en particular, a título meramente enunciativo:</p>
    <p>a) Lei orgánica 5/2000, do 12 de xaneiro, reguladora da responsabilidade penal dos menores.</p>
    <p>b) Real decreto 1774/2004, do 30 de xullo, polo que se aproba o regulamento da Lei orgánica 5/2000, do 12 de xaneiro, reguladora da responsabilidade penal dos menores.</p>
    <p>c) Lei 3/2011, do 30 de xuño, de apoio á familia e á convivencia de Galicia.</p>
    <p>d) Lei 13/2008, do 3 de decembro, de servizos sociais de Galicia.</p>
    <p>e) Decreto 192/2015, do 29 de outubro, polo que se define a carteira de servizos sociais de familia, infancia e adolescencia.</p>
    <p>f) Decreto 254/2011, do 23 de decembro, polo que se regula o réxime de rexistro, autorización, acreditación e a inspección dos servizos sociais en Galicia.</p>
    <p>g) Decreto 329/2005, do 28 de xullo, polo que se regulan os centros de menores e os centros de atención á infancia.</p>
    <p>h) Decreto 42/2000, do 7 de xaneiro, polo que se refunde a normativa reguladora vixente en materia de familia, infancia e adolescencia.</p>
    <p>i) Orde do 1 de agosto de 1996 pola que se regulan os contidos mínimos do regulamento de réxime interior e o proxecto educativo dos centros de atención a menores.</p>
    <p>j) Circular nº 1 do 29 de xaneiro de 2021, en que se establece o procedemento das actuacións para a execución das medidas xudiciais de internamento acordadas polos xulgados de menores.</p>
    <p>Así mesmo, serán de aplicación cantas outras disposicións lexislativas e regulamentarias relacionadas coa actividade obxecto de execución sexan de aplicación, así como aquelas que entren en vigor durante o período de execución do convenio e sexan de aplicación.</p>
    <p>Terceiro. Entidades participantes</p>
    <p>Poderán participar no procedemento de selección as entidades privadas sen ánimo de lucro cuxos fins, obxecto ou ámbito de actividades teñan relación directa co obxecto do convenio segundo os seus estatutos ou regras fundacionais e figuren inscritas no Rexistro Único de Entidades Prestadoras de Servizos Sociais da Consellería de Política Social e Xuventude na data de finalización do prazo de presentación de solicitudes. O cumprimento deste requisito será comprobado de oficio pola Administración convocante.</p>
    <p>En calquera caso, deberán dispoñer dunha organización con elementos persoais e materiais suficientes para a debida execución das medidas privativas de liberdade nos termos establecidos no convenio e na normativa de aplicación.</p>
    <p>Cuarto. Iniciación do procedemento. Presentación de solicitudes</p>
    <p>1. As solicitudes presentaranse obrigatoriamente por medios electrónicos a través do formulario normalizado, que corresponde co anexo III, dispoñible na sede electrónica da Xunta de Galicia, https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, requiriráselle para que a emende a través da súa presentación electrónica. Para estes efectos, considérase como data de presentación da solicitude aquela en que sexa realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave 365 (https://sede.xunta.gal/chave 365).</p>
    <p>2. O prazo de presentación das solicitudes será de 20 días hábiles contado a partir do día seguinte da publicación desta resolución no Diario Oficial de Galicia. Se o último día do prazo é inhábil, entenderase prorrogado ao primeiro día hábil seguinte. Os sábados e festivos considéranse inhábiles para todos os efectos.</p>
    <p>3. Na solicitude, anexo III, asinada polo/a representante da entidade, deberán figurar datos identificativos e acreditativos de determinados aspectos sinalados nesta resolución e demais normativa aplicable:</p>
    <p>a) Identificación da persoa solicitante, da persoa que a represente, enderezo para notificacións, datos bancarios e identificación da persoa para as funcións de coordinación e comunicación.</p>
    <p>b) Declaracións sobre:</p>
    <p>1º. Subscrición para o centro, das seguintes pólizas de seguros:</p>
    <p>1º.1. Póliza de seguros que cubra os danos e sinistros que se produzan nos locais, instalacións ou bens, aparellos e materiais afectos ao servizo.</p>
    <p>1º.2. De responsabilidade civil que cubra:</p>
    <p>1º.2.1. Os danos que puidese sufrir calquera persoa, en si mesma ou nos seus bens, e que deriven do funcionamento do centro ou instalacións en que se leva a cabo a atención residencial e a intervención educativa integral.</p>
    <p>1º.2.2. Os danos que puidesen ser causados a terceiras persoas e aos seus bens polos/as profesionais e, en xeral, por calquera persoa dependente do centro ou entidade, incluídos os actos derivados de actividades relacionadas coa actividade conveniada, realizadas por calquera das persoas anteriormente citadas, tanto dentro como fóra das instalacións.</p>
    <p>1º.2.3. Os danos que puidesen ser causados a terceiras persoas e aos seus bens polas persoas menores atendidas, tanto dentro como fóra das instalacións.</p>
    <p>A suma asegurada deberá ser dun mínimo de 300.000,00 € por sinistro e por anualidade e equipamento.</p>
    <p>1º.3. De accidentes de menores residentes no centro, causados tanto no interior do centro e instalacións anexas, como nos desprazamentos e actividades realizadas no exterior do centro.</p>
    <p>A suma asegurada deberá ser dun mínimo de 20.000,00 € por persoa por falecemento e 50.000,00 € por invalidez permanente, incluír a asistencia médica ilimitada e cubrir os gastos sanitarios e de enterramento.</p>
    <p>2º. Adscrición á execución das medidas dos medios persoais e materiais precisos para a súa boa execución, e, en todo caso, os indicados na memoria que se adxunta como documentación complementaria.</p>
    <p>3º. Condicións do cadro de persoal que vai desempeñar as súas funcións nos centros: inexistencia de sentenza firme pola comisión de delito contra a liberdade e indemnidade sexual que inclúe a agresión e o abuso sexual, acoso sexual, exhibicionismo e provocación sexual, prostitución e explotación sexual e corrupción de menores, así como por trata de seres humanos, en aplicación do artigo 13.5 da Lei orgánica 1/1996, do 15 de xaneiro, de protección xurídica do menor, de modificación parcial do Código civil.</p>
    <p>c) Indicación da documentación complementaria que se xunta e, se é o caso, constancia dos datos relativos a documentos achegados anteriormente con indicación do tipo, órgano administrativo ante o que se presentou, código de procedemento e data de presentación e/ou manifestación da oposición á consulta dos documentos sinalados no punto sexto.</p>
    <p>Quinto. Documentación complementaria</p>
    <p>1. As entidades interesadas deberán achegar coa solicitude a seguinte documentación:</p>
    <p>a) Escritura ou documento de constitución, estatutos en que conste a finalidade e as normas polas que se regula a entidade na súa actividade, así como as súas modificacións, se as houbese, inscritos no correspondente rexistro oficial cando isto fose exixible conforme a normativa que lle sexa aplicable.</p>
    <p>b) Documentación acreditativa da representatividade da persoa solicitante para actuar en nome da entidade para o caso de que esta se atribúa a persoa distinta á que figura no Rexistro de Entidades Prestadoras de Servizos Sociais da Consellería de Política Social e Xuventude.</p>
    <p>c) Certificación/s expedida/s pola entidade pública acreditativa/s da experiencia da entidade en programas con menores que se atopen baixo unha medida de protección por parte da administración pública ou que deban cumprir medidas xudiciais ao abeiro da Lei orgánica 5/2000, do 12 de xaneiro, no caso de que se trate doutra administración pública distinta da Administración autonómica galega.</p>
    <p>d) Proxecto de intervención educativa para cada centro coa estrutura e contidos mínimos determinados no punto 1.8 do anexo II. No dito proxecto incluiranse, se é o caso, os programas que, a maiores, presente a entidade para a súa valoración.</p>
    <p>O proxecto de intervención educativa do centro Monteledo debe recoller, a existencia dunha unidade de atención específica para o cumprimento das medidas de internamento terapéutico, atendendo ás súas características singulares.</p>
    <p>e) Memoria en que se indiquen os recursos humanos e materiais con que contará a entidade en cada centro para a execución das medidas de acordo co previsto no punto 2 do anexo II.</p>
    <p>Na dita memoria figurarán, así mesmo, se é o caso, os medios materiais e persoais que, a maiores, presente a entidade en cada centro para a súa valoración, con indicación nestes últimos do número de horas anuais que prestará cada profesional.</p>
    <p>f) Plan de formación continua do persoal co contido indicado no punto 3 do anexo II.</p>
    <p>g) Memoria descritiva dos proxectos de investigación en que participe a entidade, relacionados coa intervención educativa e/ou terapéutica que se leva a cabo nos centros para o cumprimento de medidas privativas de liberdade, avalados por universidades e outros organismos públicos de investigación, se é o caso.</p>
    <p>h) Proposta desagregada dos gastos totais derivados da execución da actividade obxecto de convenio, asinada polo responsable da entidade, cuxo importe en ningún caso poderá superar o previsto na presente convocatoria.</p>
    <p>A dita proposta diferenciará para cada un dos centros entre gastos de persoal, gastos da seguridade, gastos de funcionamento do centro e gastos das persoas menores internadas.</p>
    <p>2. De conformidade co artigo 28.3 da lei 39/2015, do 1 de outubro, non será necesario achegar os documentos que xa fosen presentados anteriormente pola persoa interesada ante calquera Administración. Neste caso, a persoa interesada deberá indicar en que momento e ante que órgano administrativo presentou os ditos documentos, que serán solicitados electronicamente a través das redes corporativas ou mediante consulta ás plataformas de intermediación de datos ou outros sistemas electrónicos habilitados para o efecto, agás que conste no procedemento a oposición expresa da persoa interesada.</p>
    <p>De forma excepcional, se non se poden obter os citados documentos, poderá solicitarse novamente á persoa interesada a súa achega.</p>
    <p>3. A documentación complementaria deberá presentarse electronicamente.</p>
    <p>Se algunha das persoas interesadas presenta a documentación complementaria presencialmente, requeriráselle para que a enmende a través da súa presentación electrónica. Para estes efectos, considerárase como data de presentación aquela en que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o que poderán requirir a exhibición do documento ou da información orixinal.</p>
    <p>4. Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>5. No caso de que algún dos documentos a presentar de forma electrónica supere os tamaños máximos establecidos ou teña un formato non admitido pola sede electrónica da Xunta de Galicia, permitirase a presentación deste de forma presencial dentro dos prazos previstos e na forma indicada no parágrafo anterior. A información actualizada sobre o tamaño máximo e os formatos admitidos pode consultarse na sede electrónica da Xunta de Galicia.</p>
    <p>Sexto. Comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) NIF da entidade solicitante.</p>
    <p>b) DNI ou NIE da persoa representante.</p>
    <p>c) Certificado sobre cumprimento de obrigas tributarias coa Axencia Estatal da Administración Tributaria.</p>
    <p>d) Certificado sobre cumprimento de obrigas coa Seguridade Social.</p>
    <p>e) Certificado sobre cumprimento de obrigas tributarias coa Administración pública da Comunidade Autónoma.</p>
    <p>f) Certificación acreditativa da implantación dun plan de igualdade.</p>
    <p>g) Resolución de recoñecemento da Marca Galega de Excelencia en Igualdade.</p>
    <p>2. No caso de que as persoas interesadas se opoñan a esta consulta, deberán indicalo no recadro correspondente habilitado no formulario de inicio ao achegar os documentos.</p>
    <p>Cando así o exixa a normativa aplicable, solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilitase a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>Sétimo. Trámites administrativos posteriores á presentación de solicitudes</p>
    <p>Todos os trámites administrativos que as persoas interesadas deban realizar tras a presentación da solicitude deberán ser efectuados electronicamente accedendo á Carpeta cidadá da persoa interesada dispoñible na sede electrónica da Xunta de Galicia.</p>
    <p>Oitavo. Órgano competente para a ordenación e instrución do procedemento</p>
    <p>A dirección xeral con competencias en materia de familia, infancia e dinamización demográfica é o órgano competente para a ordenación e instrución do procedemento.</p>
    <p>Noveno. Emenda da solicitude</p>
    <p>Se a solicitude non está debidamente cuberta ou non se presenta a documentación exixida, o órgano instrutor requirirá a entidade solicitante para que, nun prazo improrrogable de dez días hábiles, emende a falta ou achegue os documentos preceptivos. Neste requirimento farase indicación expresa de que, se así non o fixesen, se terá por desistida da súa petición, logo da correspondente resolución, que deberá ser ditada nos termos previstos no artigo 21 da Lei 39/2015, do 1 de outubro.</p>
    <p>De conformidade co previsto no artigo 45 da dita lei, os requirimentos de emenda notificaranse por publicación no Diario Oficial de Galicia.</p>
    <p>Décimo. Comisión de Valoración</p>
    <p>1. Mediante resolución da persoa titular da Consellería de Política Social e Xuventude designarase unha comisión de valoración para a avaliación das solicitudes presentadas de conformidade cos criterios preferenciais. A dita comisión emitirá o informe resultado da baremación, informe que lle remitirá ao órgano instrutor para a emisión da proposta de resolución.</p>
    <p>A dita comisión estará formada por:</p>
    <p>a) Presidente/a: a persoa titular da subdirección xeral competente en materia de política familiar, infancia e adolescencia.</p>
    <p>b) Tres vogais:</p>
    <p>1º. A persoa titular do servizo con competencia en xustiza penal xuvenil.</p>
    <p>2º. Dúas persoas ao servizo da Administración autonómica, adscritas ao órgano competente en materia de familia, infancia e dinamización demográfica.</p>
    <p>2. O/a secretario/a da Comisión será un/unha funcionario/a público/a da Dirección Xeral de Familia, Infancia e Dinamización Demográfica que actuará con voz pero sen voto.</p>
    <p>3. Por cada membro da Comisión a persoa titular da consellería designará unha persoa suplente que substituirá a persoa titular nos supostos de vacante, ausencia ou enfermidade, así como nos casos en que se declare a súa abstención ou recusación.</p>
    <p>4. Resulta de aplicación a este órgano, ademais do establecido na resolución, o réxime xurídico e de funcionamento previsto para os órganos colexiados na sección 3ª do capítulo II, título preliminar da Lei 40/2015, do 1 de outubro, de réxime xurídico e do sector público, e no capítulo I, título I da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Décimo primeiro. Criterios de valoración e baremo</p>
    <p>Teranse en conta os criterios obxectivos de valoración e a ponderación deles que a continuación se relacionan:</p>
    <p>1. Calidade da asistencia e intervención proposta, ata 55 puntos, segundo a seguinte desagregación:</p>
    <p>a) Calidade do proxecto de intervención educativa do centro ata 30 puntos, desagregado nas seguintes epígrafes:</p>
    <p>1º. Coherencia entre a problemática e necesidades das persoas menores atendidas e os obxectivos, contidos, metodoloxía e actividades propostos. Ata 10 puntos, máximo 5 puntos por proxecto.</p>
    <p>2º. Calidade dos distintos sistemas de avaliación da intervención propostos no proxecto educativo coa avaliación das actividades, dos programas, das fases da intervención e do propio proxecto educativo. Ata 10 puntos, máximo 5 puntos por proxecto.</p>
    <p>3º. Detalle dos protocolos de actuación exixidos. Ata 10 puntos, máximo 5 puntos por proxecto.</p>
    <p>b) Adecuación do plan de formación do persoal do centro ás características da intervención, ata 10 puntos, máximo 5 puntos por centro. Só se valorarán as actividades formativas que teñan carácter obrigatorio.</p>
    <p>c) Oferta de programas para desenvolver no centro non previstos no punto 1.3 do anexo II, ata 5 puntos. Valoraranse cada un dos programas adicionais ofertados para o centro cun máximo de 1,25 puntos, en atención aos seguintes criterios:</p>
    <p>1º. Coherencia cos programas e actuacións exixidas e relevancia da intervención, ata 0,65 puntos.</p>
    <p>2º. Innovación, ata 0,30 puntos.</p>
    <p>3º. Extensión da súa aplicabilidade á integración social e laboral dos menores, a través da creación de redes de apoio alleas ao centro: ata 0,30 puntos.</p>
    <p>d) Oferta de proxectos de investigación en que participe a entidade relacionados coa intervención educativa e/ou terapéutica que se leva a cabo nos centros para o cumprimento de medidas privativas de liberdade, participados ou promovidos pola entidade e avalados polas universidades e outros organismos ou entidades públicas de investigación, que se están a desenvolver na actualidade ou se levaron a cabo nos últimos cinco anos, ata 5 puntos. Cada proxecto valorarase cun máximo de 1,25 puntos, en atención aos seguintes criterios:</p>
    <p>1º. Relevancia do proxecto de investigación, ata 0,55 puntos.</p>
    <p>2º. Innovación, ata 0,35 puntos.</p>
    <p>3º. Impacto do proxecto, ata 0,35 puntos.</p>
    <p>Para cada proxecto de investigación a valorar debe presentarse una memoria en que se indique o nome do proxecto, data da súa realización, tema obxecto de investigación, dirección técnica e equipo investigador, universidades e organismos ou entidades públicas investigadoras que o avalan, orzamento, metodoloxía, innovación e impacto pola contribución ao logro dun fin.</p>
    <p>e) Oferta de equipamentos non previstos no punto 2.1 do anexo II ou en número superior ao exixido, ata 5 puntos, desagregado nos seguintes apartados:</p>
    <p>1º. Equipamentos informáticos postos á disposición dos menores, ata 2 puntos, ata 0,25 puntos por equipamento e un máximo de 1 punto por centro. Valoraranse tendo en conta as súas características técnicas e antigüidade.</p>
    <p>2º. Vehículos (só se valorará un vehículo a maiores para cada centro), ata 2 puntos, máximo 1 punto por vehículo. Valoraranse tendo en conta o modelo e o ano de matriculación do vehículo, outorgando unha valoración maior canto menor sexa a antigüidade.</p>
    <p>3º. Equipamentos de ocio e tempo libre non estritamente necesarios para a intervención educativa que se valorarán polo seu contido educativo, polo fomento da socialización e da promoción da actividade física, ata 1 punto, máximo 0,5 punto por centro.</p>
    <p>2. Medios persoais dispoñibles co incremento do persoal mínimo respecto ao exixido no punto 2.2 do anexo II, ata 20 puntos, desagregado nas seguintes epígrafes:</p>
    <p>a) Incremento do persoal educador social do centro. Ata 8 puntos.</p>
    <p>Valoraranse as horas do persoal educativo ofertada por riba do sinalado como mínimo no punto 2.2.3 do anexo II, relativo ao persoal mínimo necesario para a execución do convenio, ata 8 puntos, máximo 4 puntos por centro, mediante a seguinte fórmula, aplicable a cada un dos centros:</p>
    <p>Pp = (4 × Np/Nm)</p>
    <p>Pp: puntuación da proposta a valorar.</p>
    <p>Np: número de horas anuais ofertadas a maiores na proposta a valorar.</p>
    <p>Nm: número máis alto de horas anuais ofertadas a maiores polas entidades concorrentes. Non se valorarán contratacións de educadores con un número de horas anuais de traballo inferior a 861 horas anuais.</p>
    <p>A puntuación desta epígrafe será a resultante da suma das puntuacións correspondentes a cada un dos centros.</p>
    <p>b) Incremento do persoal de vixilancia, ata 5 puntos, máximo 2,5 puntos por centro.</p>
    <p>Valorarase, para cada centro, o incremento de horas de vixilancia diaria por riba do sinalado como mínimo no punto 2.2.3 do anexo II, relativo ao persoal mínimo para a execución do convenio, mediante a seguinte fórmula:</p>
    <p>Pp = (2,5 × Np/Nm).</p>
    <p>Pp: puntuación da proposta a valorar.</p>
    <p>Np: número de horas diarias de incremento previstas na proposta a valorar.</p>
    <p>Nm: número de horas máis alto de horas diarias de incremento proposto polas entidades interesadas en conveniar.</p>
    <p>Non se valorarán contratacións de vixiantes por menos de 1 hora diaria de traballo.</p>
    <p>A puntuación desta epígrafe será a resultante da suma das puntuacións correspondentes a cada un dos centros.</p>
    <p>c) Incremento do persoal sanitario, médico/a, psiquiatra, ata 5 puntos.</p>
    <p>Médico/a: valorarase a oferta total de horas semanais de permanencia no centro para a prestación de atención médica que non sexa de obrigado cumprimento conforme o previsto na Lei orgánica 5/2000, do 12 de xaneiro, e no Real decreto 1774/2004, do 30 de xullo.</p>
    <p>No caso de que se incrementen as horas de atención médica deben indicar o número de horas semanais de incremento da dita atención así como as horas e días concretos da semana en que esta atención se levará a cabo. En ningún caso o tempo ofertado como incremento poderá dedicarse a realizar a atención de obrigado cumprimento derivada da Lei orgánica 5/2000, do 12 de xaneiro, e do Real decreto 1774/2004, do 30 de xullo. Para a comprobación desta circunstancia utilizarase a documentación relativa ás actuacións médicas a que se fai referencia na epígrafe 4.3.k) da Circular nº 1, do 29 de xaneiro de 2021, na cal se establece o procedemento das actuacións para a execución das medidas xudiciais de internamento acordadas polos xulgados de menores.</p>
    <p>Psiquiatra: valorarase a oferta de horas semanais por riba do sinalado como mínimo para cada centro no punto 2.2 do anexo II desta resolución:</p>
    <p>Aplicarase a seguinte fórmula:</p>
    <p>Pp = (5 × Np/Nm).</p>
    <p>Pp: puntuación da proposta a valorar.</p>
    <p>Np: número de horas semanais a maiores (médico/a/psiquiatra) previstas na proposta presentada para a súa valoración.</p>
    <p>Nm: número de horas semanais a maiores (médico/a/psiquiatra) máis alto proposto polas entidades interesadas en conveniar.</p>
    <p>d) Incremento de persoal coordinador dos centros, ata 2 puntos.</p>
    <p>Valorarase como máximo a contratación dun/dunha coordinador/a por centro, a maiores dos establecidos no punto 2.2.3 do anexo II.</p>
    <p>Para cada coordinador/a que se oferte a maiores deberá indicarse o número de horas anuais polas que se contratará. Entenderase un coordinador a xornada completa cando o número de horas anuais polas que se contrate sexa 1.722. As contratacións que se fagan por un número de horas anuais inferior a ese valoraranse proporcionalmente. Non se valorarán contratacións de coordinadores cun número de horas anuais de traballo inferior a 861 horas anuais.</p>
    <p>3. Experiencia profesional acreditada en programas de intervención dirixidos a menores que se atopen baixo unha medida de protección por parte da Administración pública ou que deban cumprir medidas xudiciais, ata 5 puntos.</p>
    <p>Valorarase a traxectoria e experiencia en atención aos seguintes criterios:</p>
    <p>a) Por cada ano de experiencia profesional acreditada en programas de intervención dirixidos a menores infractores, 1 punto.</p>
    <p>b) Por cada ano de experiencia profesional acreditada en programas de intervención dirixidos a menores que se atopen baixo unha medida de protección, 0,5 puntos.</p>
    <p>4. Importe da cantidade xustificada en concepto de compensación económica. Ata 20 puntos.</p>
    <p>En caso de que concorran 2 ou máis solicitantes, aplicarase a seguinte fórmula matemática:</p>
    <p>Pp = 20 × [(Cm - Cp) / (Cm - Cb)]</p>
    <p>Pp: puntuación da proposta que se valora.</p>
    <p>Cm: compensación máxima establecida.</p>
    <p>Cp: proposta de gastos que se valora.</p>
    <p>Cb: proposta de gastos máis baixa das presentadas.</p>
    <p>Décimo segundo. Criterios aplicables en caso de empate</p>
    <p>En caso de igualdade na puntuación acadada por dúas ou máis propostas, terá preferencia a entidade que se atope nalgún dos seguintes supostos e pola orde que se indica:</p>
    <p>a) Que conte no seu cadro de persoal cun número de persoas traballadoras fixas discapacitadas superior ao 2 %, tendo preferencia no caso de que varias entidades estean nas mesmas circunstancias a que dispoña de maior porcentaxe de persoas traballadoras con discapacidade.</p>
    <p>b) Que conte co recoñecemento da Marca Galega de Excelencia en Igualdade ou cun plan de igualdade, de acordo co establecido nos artigos 65 e 72 do Decreto lexislativo 2/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de igualdade, e no Decreto 33/2009, do 21 de xaneiro, polo que se regula a promoción da igualdade nas empresas e a integración do principio de igualdade nas políticas de emprego.</p>
    <p>Décimo terceiro. Resolución do procedemento</p>
    <p>Unha vez revisadas e avaliadas pola Comisión de Valoración as solicitudes presentadas e emitido o informe, o órgano instrutor elevará á persoa titular da Consellería de Política Social e Xuventude unha proposta de resolución en que se especificará a entidade seleccionada para levar a cabo a atención residencial e a intervención educativa integral e terapéutica con persoas menores que teñen que cumprir medidas xudiciais privativas de liberdade previstas na Lei orgánica 5/2000, do 12 de xaneiro, no centro de reeducación de Monteledo e no centro de atención específica de Montefiz, integrantes do complexo de Montealegre en Ourense.</p>
    <p>A resolución que poña fin ao procedemento de selección de entidade colaboradora ditaraa a persoa titular da Consellería de Política Social e Xuventude no prazo máximo de tres meses desde a publicación da presente resolución no Diario Oficial de Galicia.</p>
    <p>Se trata dun procedemento de concorrencia competitiva iniciado en virtude de convocatoria pública, polo que se transcorre o dito prazo sen que recaia resolución expresa, poderá entenderse desestimada a solicitude por silencio, ao abeiro do establecido no artigo 25 da Lei 39/2015, do 1 de outubro.</p>
    <p>Décimo cuarto. Publicación e notificacións</p>
    <p>A resolución do procedemento publicarase no Diario Oficial de Galicia, de conformidade co previsto no artigo 45 da Lei 39/2015, do 1 de outubro. Esta publicación producirá os efectos de notificación.</p>
    <p>Así mesmo, será igualmente obxecto de publicidade a través da páxina web da Consellería de Política Social e Xuventude (http://politicasocial.xunta.gal).</p>
    <p>Décimo quinto. Réxime de recursos</p>
    <p>A resolución ditada neste procedemento esgota a vía administrativa e contra ela pode interpoñerse recurso contencioso-administrativo ante o órgano xurisdicional contencioso-administrativo competente, no prazo de dous meses a partir do día seguinte ao da súa publicación no Diario Oficial de Galicia, de conformidade co disposto na Lei 29/1998, do 13 de xullo, reguladora da xurisdición contencioso-administrativa. En caso de silencio administrativo, o prazo será de seis meses desde o día seguinte a aquel en que a solicitude se entenda desestimada. Os prazos concluirán o mesmo día en que se produciu a publicación ou silencio administrativo no mes ou ano de vencemento. Se no mes de vencemento non hai un día equivalente a aquel en que comeza o cómputo, entenderase que o prazo expira o derradeiro día do mes.</p>
    <p>Potestativamente, e con anterioridade á interposición do referido recurso contencioso-administrativo, poderá interpoñerse recurso de reposición ante o órgano que ditou o acto, no prazo dun mes a partir do día seguinte ao da publicación da resolución no Diario Oficial de Galicia.</p>
    <p>Se a resolución é presunta, en calquera momento a partir do día seguinte a aquel en que se produza o acto presunto, ao abeiro dos artigos 123 e 124 da Lei 39/2015, do 1 de outubro.</p>
    <p>Décimo sexto. Subscrición de convenios</p>
    <p>Unha vez publicada a resolución do procedemento no Diario Oficial de Galicia, procederase á formalización do convenio coa entidade seleccionada, de acordo co modelo previsto no anexo IV. A data límite da sinatura do convenio será o 31 de marzo de 2023.</p>
    <p>Décimo sétimo. Vixencia do convenio</p>
    <p>O convenio que se subscriba ao abeiro do presente procedemento producirá efectos desde o 1 de abril de 2023 ata o 31 de marzo de 2025, e poderá prorrogarse por acordo expreso das partes por períodos sucesivos, non superior cada un deles a un ano, ata un máximo de 2 anos, de acordo co establecido no artigo 49 da Lei 40/2015, do 1 de outubro, todo iso condicionado á existencia de crédito axeitado e suficiente nos exercicios correspondentes.</p>
    <h2>ANEXO II</h2>
    <h3>Características da intervención educativa</h3>
    <p>1. Proxecto de intervención educativa integral.</p>
    <p>1.1. A intervención educativa. Obxectivos e principios xerais da intervención.</p>
    <p>1.1.1. A intervención educativa que se realice coa persoa menor en execución da medida xudicial que lle fose imposta seguirá, en todo caso, o establecido na parte dispositiva/resolución da sentenza. Así mesmo, será integral e incorporará a perspectiva de xénero, debendo abarcar tanto a dimensión persoal como a familiar e social.</p>
    <p>1.1.2. A intervención educativa terá como obxectivo principal a reinserción social da persoa menor, para o cal se perseguirá que esta:</p>
    <p>a) Asuma as consecuencias da comisión do ilícito penal e se responsabilice do cumprimento da medida.</p>
    <p>b) Tome conciencia cívica dos seus dereitos e deberes e saiba respectar os dereitos e liberdades das outras persoas.</p>
    <p>c) Potencie as actitudes e adquira as competencias e habilidades que beneficien o seu desenvolvemento integral e lle permitan exercer unha cidadanía plena.</p>
    <p>– A intervención educativa responderá na súa formulación e desenvolvemento aos seguintes principios xerais:</p>
    <p>a) O superior interese da persoa menor sobre calquera outro interese concorrente.</p>
    <p>b ) O respecto ao libre desenvolvemento da súa personalidade.</p>
    <p>c) A información dos dereitos que lle corresponden e a asistencia necesaria para o seu exercicio.</p>
    <p>d) A aplicación de programas fundamentalmente educativos que fomenten o sentido da responsabilidade e o respecto polos dereitos e liberdades das outras persoas.</p>
    <p>e) A adecuación das actuacións á súa idade, personalidade, xénero e circunstancias persoais e sociais.</p>
    <p>f) Utilización preferente dos recursos normalizados do ámbito comunitario, naqueles casos en que o réxime de internamento o permita e sempre que non sexa prexudicial para o interese da persoa menor.</p>
    <p>g) O fomento da colaboración das nais e pais ou persoas que teñan a representación legal durante a execución das medidas.</p>
    <p>h) O carácter preferentemente interdisciplinar na toma de decisións que afecten ou poidan afectar a persoa menor.</p>
    <p>i) A confidencialidade, a reserva oportuna e a ausencia de inxerencias innecesarias na vida privada das persoas menores e das súas familias.</p>
    <p>j) A coordinación de actuacións e a colaboración cos equipos de profesionais de medio aberto das xefaturas territoriais da Consellería de Política Social e Xuventude e con outros organismos, especialmente con aqueles que teñan competencias en materia de educación, sanidade e protección de menores.</p>
    <p>k) O carácter socializador e a prevalencia da función social e psicopedagóxica na execución e contido das medidas.</p>
    <p>1.2. Dereitos e deberes da persoa menor garantidos na intervención.</p>
    <p>A persoa menor que execute unha medida xudicial nun centro de internamento ten dereito a que se lle respecte a súa propia personalidade, a súa liberdade ideolóxica e relixiosa e os dereitos e intereses lexítimos recoñecidos pola lexislación vixente que non estean afectados polo contido da medida, especialmente os inherentes á minoría de idade civil, cando sexa o caso.</p>
    <p>Especificamente, recoñécenselle os dereitos recollidos no artigo 56 da Lei orgánica 5/2000, do 12 de xaneiro, reguladora da responsabilidade penal dos menores.</p>
    <p>De igual xeito, a persoa menor interna terá os deberes que se recollen no artigo 57 da dita lei.</p>
    <p>A persoa menor recibirá no momento do seu ingreso información escrita nun idioma que entenda sobre estes aspectos así como sobre o réxime de internamento en que se atopa, as cuestións de organización xeral, as normas de funcionamento do centro, as normas disciplinarias e os medios para formular peticións, queixas e recursos. Tamén se lle informará da existencia do procedemento habeas corpus e dos supostos en que pode instalo. Se ten dificultades para entender o contido desta información, se lle explicará por outro medio axeitado.</p>
    <p>1.3. Fases de intervención, metodoloxía e programas para desenvolver.</p>
    <p>1.3.1. A intervención organizarase, cando menos, nas seguintes fases:</p>
    <p>a) Fase de acollida, valoración diagnóstica e elaboración do programa individualizado de execución da medida.</p>
    <p>b) Fase de desenvolvemento e seguimento da intervención.</p>
    <p>c) Fase de preparación do segundo período de liberdade vixiada e avaliación da intervención.</p>
    <p>1.3.2. A metodoloxía fundamentarase, con carácter xeral, nos seguintes principios:</p>
    <p>a) Contextualización e normalización: a intervención realizarase, sempre que sexa compatible coa medida xudicial imposta, na contorna social da persoa menor e usando as redes sociais normalizadas e especializadas.</p>
    <p>b) Individualización: a intervención terá en conta as circunstancias e características individuais, familiares e sociais da persoa menor.</p>
    <p>c) Perspectiva de xénero: realizarase unha intervención que teña en conta o xénero no proceso de conformación da identidade, permita recoñecer os factores de risco e protección asociados a esta variable e a considere como factor de desenvolvemento e integración social.</p>
    <p>d) Potenciación: a intervención terá en conta as necesidades e carencias da persoa menor co obxecto de fomentar a súa autonomía e madurez persoal e superar os seus déficits formativos, culturais, de habilidades sociais e persoais.</p>
    <p>e) Integración: considerarase a persoa menor dunha forma integrada para lograr o arraigo e inclusión na súa realidade social.</p>
    <p>f) Orientación: a intervención proporcionará axuda técnica e humana á persoa menor, dotándoa de ferramentas para manexar e superar as súas dificultades e conflitos.</p>
    <p>1.3.3. En todo caso, a metodoloxía dos distintos programas e actividades que se desenvolvan para a intervención educativa integral será:</p>
    <p>a) Comprensiva e guiada, de tal xeito que a persoa menor entenda tanto os contidos como o procedemento que se vai traballar.</p>
    <p>b) Integradora, relacionando as diversas aprendizaxes de contidos de diferentes áreas que formen parte dunha mesma realidade.</p>
    <p>c) Participativa, baseándose na motivación da persoa menor, no fomento da súa iniciativa e da súa implicación no desenvolvemento das actividades.</p>
    <p>d) Grupal e cooperativa, perseguindo o desenvolvemento, a cohesión e a vivencia do sentimento de colaboración e equipo naquelas actividades que se realicen en grupo.</p>
    <p>e) Dinámica, incorporando novos recursos materiais, especialmente os relacionados cos medios audiovisuais e as tecnoloxías.</p>
    <p>f) Progresiva, partindo da situación inicial da persoa menor iranse propoñendo actividades que supoñan unha maior dificultade, implicación e responsabilidade.</p>
    <p>g) Reflexiva e de análise, facilitando que a persoa menor poida aplicar os coñecementos, actitudes e competencias técnicas e instrumentais que melloren a súa posición persoal e participación social.</p>
    <p>1.3.4. A intervención educativa nos centros de internamento supón o desenvolvemento, cando menos e sen prexuízo de calquera outro que incida no desenvolvemento persoal e social do/da menor, dos seguintes programas socioeducativos:</p>
    <p>a) De competencia social.</p>
    <p>b) De educación en valores.</p>
    <p>c) De promoción da igualdade entre mulleres e homes e prevención da violencia de xénero.</p>
    <p>d) De aprendizaxe e apoio escolar.</p>
    <p>e) De tecnoloxías da información e comunicación (TIC) e do seu uso seguro e responsable.</p>
    <p>f) De educación para a saúde.</p>
    <p>g) De educación e seguridade viaria.</p>
    <p>h) De educación afectivo-sexual.</p>
    <p>i) De motivación, formación e orientación para a inserción laboral.</p>
    <p>j) De educación ambiental.</p>
    <p>k) De ocio e tempo libre.</p>
    <p>l) De intervención familiar.</p>
    <p>m) De axuda psicolóxica e autoapoio: desenvolvemento da intelixencia emocional.</p>
    <p>n) De detección e avaliación do risco de reincidencia.</p>
    <p>ñ) De maternidade-paternidade responsable.</p>
    <p>o) De atención específica e de loita contra os abusos sexuais das persoas menores e a pornografía infantil.</p>
    <p>p) De prevención e tratamento do consumo de drogas e outras adiccións.</p>
    <p>q) De atención a persoas menores maltratadoras e ás súas familias.</p>
    <p>r) De control da agresividade e violencia.</p>
    <p>s) De tratamento de agresores sexuais.</p>
    <p>Os programas incluídos nas epígrafes que van do a) ao o) serán de aplicación a todas as persoas menores internas nos centros. Cando a temática sobre a que inciden sexa susceptible de agruparse nun só, poderá facerse sempre que previamente así se recolla e xustifique no proxecto educativo do centro.</p>
    <p>O programa de prevención e tratamento do consumo de drogas e outras adiccións, na parte que aborda a prevención, será de aplicación a todas as persoas internas. A parte relativa ao tratamento será de aplicación a aqueles que xa teñan a problemática.</p>
    <p>Os tres últimos programas recollidos nas epígrafes q), r) e s) aplicaranse ás persoas menores que teñan a problemática neles abordada.</p>
    <p>1.4. A intervención educativa na execución das medidas de permanencia fin de semana.</p>
    <p>A intervención educativa que se realice coa persoa menor en execución da medida xudicial de permanencia fin que semana que lle fose imposta seguirá, en todo caso, o establecido na sentenza. O programa individualizado de execución proporá a realización de tarefas de carácter formativo, cultural ou educativo.</p>
    <p>1.5. A acción titorial.</p>
    <p>Unha das funcións máis relevantes do persoal educador social en canto á atención do proceso evolutivo individual da persoa menor é exercer a súa titoría. O/a titor/a será a persoa referente principal de cada persoa menor desde o seu ingreso ata a saída do centro e axudaraa a situarse nese novo espazo, descoñecido para ela, constituíndo o punto de apoio fundamental no seu proceso de adaptación e durante todo o período de internamento. Tamén será a persoa responsable da elaboración e seguimento do seu PIEM e da elaboración dos correspondentes informes.</p>
    <p>1.6. A intervención terapéutica.</p>
    <p>A intervención terapéutica que se realice coa persoa menor responderá ao tratamento específico dunha anomalía ou alteración psíquica, dependencia de bebidas alcohólicas, drogas tóxicas, estupefacientes ou substancias psicotrópicas ou alteracións na percepción que determinen unha alteración grave da conciencia da realidade. A dita intervención levarase a cabo en execución dunha medida xudicial de internamento terapéutico, seguirá, en todo caso, o establecido na sentenza e formará parte do programa individualizado de execución de medida, organizándose nas mesmas fases que para a intervención educativa. Comprenderá, cando menos, os seguintes aspectos:</p>
    <p>a) Coidado físico ou psíquico requiridos pola especial problemática do/a menor e establecemento das medidas de contención e seguridade que, de ser o caso, se requiran.</p>
    <p>b) Atención e valoración médico psiquiátrica e psicolóxica.</p>
    <p>c) Elaboración, a través do persoal facultativo e especialista correspondente, dun programa de tratamento da problemática obxecto de internamento, coas pautas sociosanitarias recomendadas, e de ser o caso, os controis que garantan o seguimento, o cal formará parte do programa individualizado de execución da medida.</p>
    <p>d) Realización das terapias necesarias para o desenvolvemento do programa citado no punto anterior, conforme os obxectivos concretos que para cada persoa menor se fixen progresivamente en función do seu programa individualizado.</p>
    <p>e) Mantemento, na medida do posible, de contacto coa familia máis próxima da persoa menor ou figuras substitutivas.</p>
    <p>1.7. Atención residencial.</p>
    <p>A atención residencial garantirá, nun marco vivencial axeitado á idade e condición das persoas menores internas, a adecuada cobertura das súas necesidades básicas: aloxamento, alimentación, vestiario, aseo e traslados.</p>
    <p>Tamén proporcionará a vixilancia e seguridade interior necesaria para asegurar o adecuado cumprimento da medida de privación de liberdade de acordo co previsto a este respecto no Real decreto 1774/2004, do 30 de xullo, polo que se aproba o regulamento da Lei orgánica 5/2000, do 12 de xaneiro, reguladora da responsabilidade penal dos menores.</p>
    <p>1.8. Estrutura e contidos mínimos do proxecto de intervención educativa de centro:</p>
    <p>a) Marco legal.</p>
    <p>b) Descrición do centro:</p>
    <p>1º. Datos identificativos.</p>
    <p>2º. Situación xeográfica.</p>
    <p>3º. Tipoloxía de centro.</p>
    <p>4º. Recursos do centro que comprende as infraestruturas, humanos, materiais, financeiros.</p>
    <p>5º. Recursos da contorna.</p>
    <p>c) Características da poboación atendida.</p>
    <p>d) Áreas de intervención:</p>
    <p>1ª. Psicolóxica.</p>
    <p>2ª. Saúde.</p>
    <p>3ª. Escolar.</p>
    <p>4ª. Formación, orientación e inserción laboral.</p>
    <p>5ª. Lecer e tempo libre.</p>
    <p>6ª. Convivencia e relacións coa contorna social.</p>
    <p>7ª. Familiar.</p>
    <p>e) Obxectivos por áreas de intervención.</p>
    <p>f) Contidos e programas socioeducativos por áreas de intervención tanto os programas recollidos no número 1.3 do anexo como aqueles que desenvolva a entidade a maiores. Estes últimos deben identificarse de forma clara.</p>
    <p>Para cada programa describirase a súa fundamentación, obxectivos xerais e específicos, contidos, actividades, temporalización, metodoloxía e avaliación cuantitativa e cualitativa tanto do programa como de cada unha das actividades que o compoñen.</p>
    <p>g) Metodoloxía da intervención que comprende a organización da vida diaria, grupos de separación, fases educativas de progresión e regresión, sistema de bonificacións, entre outras.</p>
    <p>h) Organización e funcionamento do centro:</p>
    <p>1º. Descrición e funcións do persoal, dos órganos de goberno e xestión, así como doutros equipos de traballo que se poidan constituír no centro.</p>
    <p>2º. Organización do persoal e normas de funcionamento dos órganos de goberno e xestión e do resto de equipos de traballo.</p>
    <p>3º. Descrición do sistema de relacións e coordinación coas familias, recursos comunitarios, xulgados, fiscalías e entidade pública.</p>
    <p>4º. Protocolos:</p>
    <p>4º.1. Protocolos de actuación para cada fase da intervención.</p>
    <p>4º.2. Protocolo de actuación para asegurar a integridade física e psíquica da persoa menor en situacións que sexa necesario usar medios de contención.</p>
    <p>4º.3. Protocolo para a intervención en situación de crise. Entenderase por situacións de crise as seguintes:</p>
    <p>4º.3.1. Agresións, ameazas ou coaccións graves.</p>
    <p>4º.3.2. Motíns, plantes ou desordes colectivos.</p>
    <p>4º.3.3. Evasións ou intentos de evasión dos centros.</p>
    <p>4º.3.4. Resistencia activa e grave ao cumprimento das ordes.</p>
    <p>4º.3.5. Introdución ou posesión de armas ou instrumentos materiais que poidan ser utilizados para causar danos ás persoas.</p>
    <p>4º.3.6. Deterioración deliberada e grave das instalacións.</p>
    <p>4º.4. Protocolo para prevención de suicidios, incorporando a perspectiva de xénero e a diversidade sexual.</p>
    <p>4º.5. Protocolo para a indagación da violencia e o abuso sexual sufrido, co obxecto de poder dar unha resposta terapéutica e de protección.</p>
    <p>4º.6. Protocolo detección e prevención do acoso, abuso ou calquera outro tipo de violencia, que incorpore a perspectiva de xénero.</p>
    <p>i) Sistema de seguimento e avaliación da intervención educativa nas distintas fases.</p>
    <p>j) Sistema de avaliación do proxecto educativo que comprende obxectivos, temporalización, instrumentos, criterios e indicadores.</p>
    <p>2. Recursos materiais e humanos para a execución das medidas privativas de liberdade.</p>
    <p>2.1. Recursos materiais.</p>
    <p>Todos os recursos materiais ofertados, tanto os mínimos exixidos como os ofertados a maiores, deben estar sempre en perfecto estado de uso, debendo ser substituídos por outros cando sexa preciso, logo da comunicación á Consellería de Política Social e Xuventude a través da dirección xeral competente en materia de familia, infancia e dinamización demográfica. En ningún caso poderán ser substituídos por outros de características técnicas e valor inferiores. A entidade deberá contar cos seguintes recursos materiais para os centros de reeducación do complexo de Montealegre:</p>
    <p>a) Centro de reeducación Monteledo de Ourense:</p>
    <p>– Os materiais necesarios para levar a cabo a actividade, tanto os funxibles como os inventariables que non estivesen incluídos no inventario ou estivesen en cantidade insuficiente.</p>
    <p>– Un vehículo, cun mínimo de nove prazas, para os traslados das persoas menores internas ás distintas actividades que se realicen fóra do centro. O dito vehículo poderá ser substituído por dous de cinco prazas cada un.</p>
    <p>– Conexión á internet.</p>
    <p>– Doce equipos informáticos e dúas impresoras para uso exclusivo das persoas menores internas.</p>
    <p>b) Centro de atención específica Montefiz:</p>
    <p>– Os materiais necesarios para levar a cabo a actividade, tanto os funxibles como os inventariables que non estivesen incluídos no inventario ou estivesen en cantidade insuficiente.</p>
    <p>– Un vehículo, cun mínimo de nove prazas, para os traslados das persoas menores internas ás distintas actividades que se realicen fóra do centro. O dito vehículo poderá ser substituído por dous de cinco prazas cada un.</p>
    <p>– Conexión á internet</p>
    <p>– Oito equipos informáticos e dúas impresoras para uso exclusivo das persoas menores internas.</p>
    <p>2.2. Recursos humanos.</p>
    <p>2.2.1. Perfís profesionais. O centro, para os efectos de garantir a calidade da atención residencial e a intervención educativa integral, contará cos seguintes perfís profesionais:</p>
    <p>a) O persoal educador social é o encargado directo da execución das medidas xudiciais. Realiza o seguimento da persoa menor co obxectivo de facilitarlle o seu proceso socializador e madurativo, atendendo especialmente ao seu proceso evolutivo individual, mediante o apoio necesario na superación das dificultades que deron lugar ao comportamento problemático que supuxo a infracción penal e na mellora das súas condicións persoais, familiares e sociais. Todo o persoal educador social adscrito á execución destas medidas deberá estar en posesión dunha diplomatura ou titulación universitaria de grao en educación social ou contar coa acreditación correspondente para o desempeño desta función. Este persoal terá, entre outras, as seguintes funcións:</p>
    <p>1º. Coñecer as características da persoa menor, da súa familia e da súa contorna social.</p>
    <p>2º. Informar de xeito comprensivo a persoa menor e a súa familia sobre a súa situación xudicial e os dereitos e obrigas que marca a lei.</p>
    <p>3º. Valorar as necesidades educativas de cada persoa menor de acordo cos seus factores de risco e protección.</p>
    <p>4º. Analizar a situación da persoa menor na súa totalidade e adaptar a ela a intervención educativa.</p>
    <p>5º. Participar na elaboración así como na execución e seguimento dos programas individualizados de execución (PIEM) e dos modelos individualizados de intervención (MII).</p>
    <p>6º. Participar na elaboración dos informes pertinentes sobre a evolución dos/das menores ou mozos/as ao seu cargo.</p>
    <p>7º. Explicar á persoa menor e, se procede, á súa familia o PIEM na súa vertente educativa e xudicial.</p>
    <p>8º. Acompañar, orientar e educar as persoas menores no seu proceso de maduración e de desenvolvemento de hábitos e habilidades persoais e sociais: hábitos de hixiene, orde das dependencias, hábitos de alimentación e habilidades de diálogo, discusión e comportamento social.</p>
    <p>9º. Proporcionar mediación e axuda para resolver as situacións conflitivas que teñan as persoas menores a nivel persoal, familiar e social.</p>
    <p>10º. Reforzar o proceso de formación regulada, cando así se precise.</p>
    <p>11º. Apoiar o proceso de orientación e formación laboral das persoas menores fomentando as súas capacidades para inserirse na sociedade.</p>
    <p>12º. Asegurar o cumprimento da normativa do centro por parte das persoas menores.</p>
    <p>13º. Programar e desenvolver actividades de ocio dentro do centro e proporcionar alternativas de ocupación do tempo libre a través da participación en actividades de lecer organizadas fóra do centro.</p>
    <p>14º. Acompañar as persoas menores nas saídas ao exterior non só para realizar actividades de lecer senón tamén educativas, formativas, laborais, sanitarias así como para a realización de trámites administrativos ou xudiciais.</p>
    <p>15º. Exercer a titoría das persoas menores que lle sexan encomendadas.</p>
    <p>16º. Formar parte dos órganos colexiados que lle corresponda.</p>
    <p>b) O persoal psicólogo. Encárgase do diagnóstico e tratamento de problemas psicolóxicos e da maduración persoal das persoas menores en canto ao autocoñecemento e á análise persoal. Este persoal deberá estar en posesión dunha licenciatura ou titulación universitaria de grao en Psicoloxía. Os profesionais asinados a un centro ou unidade de atención específica terapéutica deberán estar en posesión do título oficial de psicólogo/a especialista en psicoloxía clínica, ou de psicólogo/a xeral sanitario, ou ben dispoñer da certificación para o exercicio da psicoloxía sanitaria. Entre as súas funcións estarán:</p>
    <p>1º. Estudar a información psicolóxica que figure no expediente remitido polo xulgado e completala, se for preciso.</p>
    <p>2º. Detectar posibles patoloxías clínicas ou o consumo de substancias tóxicas e derivar, de ser o caso, ao recurso especializado que corresponda, complementando desde o centro os tratamentos levados a cabo neses recursos.</p>
    <p>3º. Colaborar co resto do persoal na elaboración do PIEM e dos informes, tanto os estipulados na lexislación aplicable como os que lle fosen requiridos expresamente.</p>
    <p>4º. Asesorar e dar apoio técnico ao persoal educador social durante todo o proceso de intervención educativa.</p>
    <p>5º. Colaborar no traballo de avaliación e seguimento da persoa menor.</p>
    <p>6º. Elaborar e desenvolver programas de intervención psicolóxica tanto a nivel individual como familiar e de grupo.</p>
    <p>7º. Realizar, nos casos en que sexa necesario, tratamentos psicolóxicos e terapias de apoio, tanto a nivel individual como familiar e de grupo.</p>
    <p>8º. Formar parte dos órganos colexiados que lle corresponda.</p>
    <p>c) O persoal traballador social. Este persoal deberá estar en posesión dunha diplomatura ou titulación universitaria de grao en traballo social. Este persoal avaliará as relacións da persoa menor co seu medio social e familiar e orientará o traballo do persoal educador social nesta área, para o cal deberá coñecer en profundidade o mapa de recursos e a súa dimensión comunitaria, en especial aqueles que fixan a súa atención nas persoas menores e as súas familias como os servizos sociais, oficinas de emprego, asociacións, recursos de lecer e tempo libre, entidades deportivas e sociais, e similares. Este persoal terá, entre outras, as seguintes funcións:</p>
    <p>1º. Informar a persoa menor e a súa familia dos recursos e axudas sociais existentes, nos casos en que sexa necesario.</p>
    <p>2º. Tramitar a documentación e permisos administrativos que, de ser o caso, poida precisar a persoa menor.</p>
    <p>3º. Deseñar e desenvolver en colaboración co resto dos profesionais de orientación e inserción laboral que interveñan no centro programas para a mellora da capacidade de emprego das persoas menores.</p>
    <p>4º. Colaborar co resto dos profesionais da intervención educativa e de orientación e inserción laboral, no deseño do itinerario personalizado de formación e/ou de inserción sociolaboral e, de ser o caso, asumir a súa elaboración.</p>
    <p>5º. Colaborar co resto do persoal de intervención educativa na elaboración do PIEM e dos informes estipulados na lexislación aplicable.</p>
    <p>6º. Dar apoio técnico ao persoal educador social durante todo o proceso de intervención educativa.</p>
    <p>7º. Colaborar co resto do persoal de intervención educativa no traballo de avaliación e seguimento da persoa menor achegando a información oportuna para a elaboración dos informes estipulados na lexislación aplicable.</p>
    <p>8º. Coordinarse coas entidades públicas ou servizos sociais durante o desenvolvemento da intervención.</p>
    <p>9º. Formar parte dos órganos colexiados que lle corresponda.</p>
    <p>d) O persoal médico. Correspóndelle velar pola saúde das persoas menores internas. Entre as súas funcións estarán a de colaborar no traballo de avaliación e seguimento do/a menor achegando a información oportuna para a elaboración dos informes estipulados. Este persoal deberá estar en posesión da licenciatura ou titulación universitaria de grao en medicina.</p>
    <p>e) Persoal enfermaría. Correspóndelle ao persoal de enfermaría a prestación e avaliación dos coidados orientado á promoción, mantemento e recuperación da saúde, así como a prevención de enfermidades e discapacidades. Este persoal deberá estar en posesión da diplomatura ou titulación universitaria de grao en enfermaría. Entre as súas funcións están:</p>
    <p>1º. Facer a revisión inicial de enfermaría e a apertura da historia clínica, tras o ingreso.</p>
    <p>2º. Observar e recoller os datos clínicos necesarios para o control dos e das menores.</p>
    <p>3º. Recoller mostras para a realización de probas diagnósticas.</p>
    <p>4º. Atención sanitaria dentro da súa capacitación.</p>
    <p>5º. Preparar a medicación prescrita e encargarse da administración de fármacos por vía parental.</p>
    <p>6º. Prestar atención diaria ás enfermidades leves das persoas menores internas.</p>
    <p>7º. Colaborar no deseño e desenvolvemento de programas e accións educativas relacionadas coa área de saúde no centro.</p>
    <p>8º. Xestionar a petición de consultas médicas externas.</p>
    <p>9º. Colaborar no traballo de avaliación e seguimento do/da menor achegando a información oportuna para a elaboración dos informes estipulados.</p>
    <p>Ademais dos anteriores perfís profesionais, as entidades conveniadas tamén poderán contar con persoal auxiliar técnico educativo. Correspóndelle a este persoal a colaboración na execución do proxecto educativo do centro e dos PIEM, baixo a supervisión do persoal educador e en coordinación co resto do equipo educativo, realizando tarefas complementarias e de apoio ao labor destes. Este persoal deberá estar en posesión do título de bacharelato ou dun ciclo formativo de grao superior da familia de servizos socioculturais e á comunidade ou ter cualificación e experiencia contrastadas para o desempeño das súas funcións. Entre as súas funcións atópanse as seguintes:</p>
    <p>1º. Colaboración na atención dos e das menores e nos seus coidados básicos.</p>
    <p>2º. Apoio no desenvolvemento de proxectos específicos en función das necesidades das persoas menores e das actividades do centro.</p>
    <p>3º. Elaboración e cobertura de todos os documentos que se lle encomenden, de acordo coas súas funcións de apoio.</p>
    <p>Este persoal deberá estar en posesión do título de bacharelato ou dun ciclo formativo de grao superior da familia de servizos socioculturais e á comunidade ou ter cualificación e experiencia contrastadas para o desempeño das súas funcións.</p>
    <p>2.2.2. Órganos de goberno, xestión e representación.</p>
    <p>Co fin de garantir o correcto funcionamento e a calidade na actividade desenvolvida, os centros en que se levará a cabo a atención residencial e a intervención educativa integral obxecto deste convenio contarán, cando menos, cos seguintes órganos de goberno, xestión e representación:</p>
    <p>a) A dirección do centro.</p>
    <p>A dirección será exercida en cada centro por un/unha profesional licenciado/a, diplomado/a ou con titulación universitaria de grao, preferentemente da rama das ciencias xurídicas e sociais como a psicoloxía, a pedagoxía, a socioloxía, a educación social ou o traballo social.</p>
    <p>A dirección terá, entre outras, as seguintes funcións:</p>
    <p>1º. Exercer a garda dos e das menores durante o cumprimento da medida de internamento que lles for imposta.</p>
    <p>2º. Cumprir e facer que o persoal de intervención educativa adscrito á execución das medidas cumpra os mandatos xudiciais que proveñan do xulgado de menores correspondente.</p>
    <p>3º. Asegurar o cumprimento da normativa vixente, das directrices e instrucións da xefatura territorial da Consellería de Política Social e Xuventude e da Dirección Xeral de Familia, Infancia e Dinamización Demográfica, e das normas de funcionamento interno do centro.</p>
    <p>4º. Planificar e organizar os recursos necesarios para o correcto funcionamento do centro.</p>
    <p>5º. Planificar, de acordo co proxecto educativo do centro, a intervención socioeducativa.</p>
    <p>6º. Dirixir e coordinar o desenvolvemento dos programas así como as actuacións do persoal de intervención educativa de xeito que se garanta a interdisciplinariedade e a calidade da intervención.</p>
    <p>7º. Velar polo cumprimento dos dereitos das persoas usuarias dos centros e dos seus programas individualizados de execución das medidas.</p>
    <p>8º. Establecer canles de colaboración con outras entidades e organismos, perseguindo a optimización dos recursos da contorna e a calidade da atención.</p>
    <p>9º. Establecer a necesaria coordinación co equipo de medio aberto da xefatura territorial da Consellería de Política Social e Xuventude correspondente, de cara á preparación dos períodos de liberdade vixiada correspondentes ao segundo período das medidas de internamento.</p>
    <p>10º. Garantir a elaboración de toda a documentación que a normativa exixe para a execución das medidas e a súa remisión en prazo aos distintos órganos competentes na área de menores.</p>
    <p>11º. Elaborar avaliacións periódicas da actividade e intervencións efectuadas e sobre as actuacións levadas a cabo coas persoas menores.</p>
    <p>12º. Dirixir e moderar os actos colectivos.</p>
    <p>13º. Convocar e presidir as reunións dos órganos colexiados, así como cumprir e facer cumprir os acordos adoptados por estes.</p>
    <p>b) A subdirección do centro.</p>
    <p>Ao igual que a dirección, a subdirección será exercida en cada centro por unha persoa licenciada, diplomada ou con titulación universitaria de grao, preferentemente da rama das ciencias xurídicas e sociais como a psicoloxía, a pedagoxía, a socioloxía, a educación social ou o traballo social. O persoal de subdirección terá, entre outras, as seguintes funcións:</p>
    <p>1º. Colaborar coa dirección no exercicio das súas funcións.</p>
    <p>2º. Asumir as funcións que a dirección lle delegue.</p>
    <p>3º. Substituír o/a director/a nos casos de ausencia, asumindo nestes casos todas as súas funcións.</p>
    <p>c) Persoal coordinador.</p>
    <p>É o persoal responsable en cada quenda da coordinación socioeducativa e pedagóxica do centro e do seu correcto funcionamento en todas as súas vertentes, constituíndose, por tanto, en persoa de referencia para calquera problema que se presente nas instalacións, no grupo de menores, no equipo educativo ou no resto do persoal. Este persoal deberá contar cunha licenciatura, diplomatura ou titulación universitaria de grao, preferentemente da rama das ciencias xurídicas e sociais como a psicoloxía, a pedagoxía, a socioloxía, a educación social ou o traballo social. Este persoal terá, polo menos, as seguintes funcións:</p>
    <p>1º. Asumir a responsabilidade do centro en ausencia dos titulares da dirección e subdirección.</p>
    <p>2º. Coordinar e dirixir as entradas e saídas de quenda, xestionando a información que se xenere durante a actividade dos menores no centro, asegurando a súa transmisión aos diferentes profesionais.</p>
    <p>3º. Coordinar e realizar o seguimento das actividades programadas e da vida diaria do centro.</p>
    <p>4º. Adoptar as medidas necesarias para manter a boa orde do centro, informando inmediatamente a dirección nos supostos de incidentes que revistan gravidade.</p>
    <p>5º. Organizar, impulsar e supervisar a actuación do persoal de atención educativa directa, de acordo cos criterios do proxecto educativo de centro.</p>
    <p>6º. Controlar que as instalacións e materiais precisos para o desenvolvemento da actividade estean en bo estado.</p>
    <p>7º. Garantir que os libros de rexistro e demais partes que deban ser cubertos polo persoal do centro estean permanentemente actualizados.</p>
    <p>8º. Atender, en primeira instancia, as incidencias que se produzan coas persoas menores.</p>
    <p>8º. Asistir aos rexistros das persoas menores e das súas pertenzas ou das instalacións, velando por que se fagan nas condicións previstas na normativa aplicable.</p>
    <p>10º. Dirixir e moderar os actos colectivos cando non estea presente o persoal directivo.</p>
    <p>11º. Informar diariamente a dirección do funcionamento do centro e recibir as oportunas instrucións.</p>
    <p>12º. Formar parte dos órganos colexiados que lle correspondan.</p>
    <p>Este persoal deberá contar cunha licenciatura, diplomatura ou titulación universitaria de grao, preferentemente da rama das ciencias xurídicas e sociais como a psicoloxía, pedagoxía, socioloxía, educación social ou traballo social.</p>
    <p>d) O Consello de Centro.</p>
    <p>É o órgano colexiado que asumirá a coordinación xeral do centro, marcando as directrices e adoptando os acordos procedentes. O consello reunirase en sesión ordinaria dúas veces ao ano. Reunirase en sesión extraordinaria cando as circunstancias o aconsellen, incluíndo na orde do día só o tema ou temas que determinen a convocatoria.</p>
    <p>Estará composto polos seguintes membros:</p>
    <p>1º. O/a director/a.</p>
    <p>2º. O/a subdirector/a.</p>
    <p>3º. Un representante do persoal coordinador.</p>
    <p>4º. Dous representantes do persoal educador social.</p>
    <p>5º. Un/unha representante do restante persoal técnico de intervención.</p>
    <p>6º. Un/unha representante dos/as menores.</p>
    <p>7º. Un/ unha representante do persoal de servizos.</p>
    <p>8º. Un/unha representante da xefatura territorial da Consellería de Política Social e Xuventude.</p>
    <p>Entre as súas funcións estarán:</p>
    <p>1º. Aprobar as modificacións do proxecto educativo e elevar a dita modificación á consellería para a súa aprobación.</p>
    <p>2º. Elaborar os proxectos de regulamento de réxime interno e as súas modificacións e elevalos á consellería para a súa aprobación.</p>
    <p>3º. Aprobar a programación anual de actividades.</p>
    <p>4º. Elaborar e avaliar a memoria anual de actividades.</p>
    <p>5º. Supervisar que as directrices e programacións se axusten aos principios, criterios e obxectivos establecidos pola Consellería de Política Social e Xuventude.</p>
    <p>6º. Propoñer á Consellería de Política Social e Xuventude as medidas que consideren convenientes para mellorar o funcionamento do centro.</p>
    <p>e) A Comisión Educativa.</p>
    <p>É o órgano colexiado de carácter técnico e multiprofesional, que con independencia das funcións que, de acordo co seu perfil profesional, correspondan a cada membro, realizará funcións de estudo, asesoramento, proposta, seguimento, valoración e intervención especializada. A Comisión Educativa reunirase as veces necesarias para o cumprimento das súas funcións e, para non alterar o correcto funcionamento do centro, poderá organizarse en subcomisións. A/o médica/o do centro deberá acudir ás reunións desta comisión cando sexa expresamente convocada/o por figurar na orde do día o tratamento de asuntos relacionados coas súas funcións.</p>
    <p>A Comisión Educativa estará composta polos seguintes membros:</p>
    <p>1º. O/a director/a</p>
    <p>2º. O/a subdirector/a.</p>
    <p>3º. Persoal coordinador.</p>
    <p>4º. Persoal educador social.</p>
    <p>5º. Persoal psicólogo.</p>
    <p>6º. Persoal de traballo social.</p>
    <p>Entre as súas funcións estarán:</p>
    <p>1º. Presentar ao Consello do Centro propostas de regulamento de réxime interno e as súas modificacións.</p>
    <p>2º. Elaborar a programación anual de actividades.</p>
    <p>3º. Facer o seguimento da programación do centro e da intervención educativa, tanto a nivel individual como de grupo.</p>
    <p>4º. Achegar os datos necesarios para a elaboración da memoria anual de actividades.</p>
    <p>5º. Elevar á dirección, para a súa tramitación, propostas sobre modificacións de medidas.</p>
    <p>2.2.3. Persoal mínimo para a execución do convenio. Co fin de garantir a atención residencial e a intervención educativa e terapéutica das persoas menores que deben cumprir medidas privativas de liberdade de acordo co Decreto 329/2005, do 28 de xullo, polo que se regulan os centros de menores e os centros de atención á infancia, as entidades concorrentes deberán achegar, como mínimo, os recursos humanos que se relacionan nos centros do complexo de Montealegre:</p>
    <p>a) Para o centro de reeducación Monteledo deberá achegarse os seguintes recursos humanos:</p>
    <p>– Director/a.</p>
    <p>– Subdirector/a.</p>
    <p>– 3,5 coordinadores.</p>
    <p>– O número de educadores/as suficiente para desenvolver en cómputo anual un mínimo de 64.750 horas, con independencia das substitucións que, en cumprimento do parágrafo seguinte, teñan que levarse a cabo. Un máximo de 1.680 destas horas poderán ser desenvoltas por un auxiliar técnico educativo, que reforzará o persoal educativo, e levará a cabo a súa xornada en quendas de noite.</p>
    <p>En todo caso, a entidade seleccionada debe garantir en todo momento o cumprimento da ratio establecida no Decreto 329/2005, do 28 de xullo.</p>
    <p>Para o cómputo da ratio de educadores non se terá en conta o persoal coordinador.</p>
    <p>– 2 psicólogos/as. O profesional asinado á unidade de atención específica terapéutica deberá estar en posesión do título oficial de psicólogo/a especialista en psicoloxía clínica, ou de psicólogo/a xeral sanitario, ou ben dispoñer da certificación para o exercicio da psicoloxía sanitaria.</p>
    <p>– 1,5 traballadores/as sociais.</p>
    <p>– 1 auxiliar administrativo/a.</p>
    <p>– 3 traballadores para o servizo de cociña.</p>
    <p>– 1 traballador/a auxiliar de tarefas.</p>
    <p>– 1,5 traballador/a do servizo de limpeza e lavandaría.</p>
    <p>– 1 traballador de mantemento.</p>
    <p>– Persoal de vixilancia do centro que permita garantir a cobertura do servizo cun mínimo de tres persoas en cada quenda de día e dúas na de noite, equivalentes a 64 horas diarias de vixilancia.</p>
    <p>b) Para o Centro de Atención Específica Montefiz deberán achegarse os seguintes recursos humanos:</p>
    <p>– 1 director/a.</p>
    <p>– 1 subdirector/a.</p>
    <p>– 3,5 coordinadores/as.</p>
    <p>– O número de educadores/as suficiente para desenvolver en cómputo anual un mínimo de 49.560 horas, con independencia das substitucións que, en cumprimento do parágrafo seguinte, teñan que levarse a cabo.</p>
    <p>En todo caso, a entidade seleccionada debe garantir en todo momento o cumprimento da ratio establecida no Decreto 329/2005, do 28 de xullo.</p>
    <p>– 2 psicólogos/as, que deberán estar en posesión do título oficial de psicólogo/a especialista en psicoloxía clínica, ou de psicólogo/a xeral sanitario, ou ben dispoñer da certificación para o exercicio da psicoloxía sanitaria.</p>
    <p>– 1 traballador/a social.</p>
    <p>– 1 auxiliar administrativo/a.</p>
    <p>– 3 traballadores do servizo de cociña.</p>
    <p>– 1,5 traballador do servizo de limpeza e lavandaría.</p>
    <p>– 1 traballador de mantemento.</p>
    <p>– Persoal de vixilancia do centro que permita garantir a cobertura do servizo cun mínimo de dúas persoas en cada quenda de día, unha na de noite, e outras oito horas de vixilancia para reforzar o servizo, das que a entidade disporá naqueles momento en que, atendendo ás circunstancias do centro, considere máis necesario este reforzo. O total de horas de vixilancia diaria será de 48 horas.</p>
    <p>c) Para os ditos centros do complexo, naqueles casos en que non se fagan especificacións ao respecto da xornada, enténdense referidos a xornada completa.</p>
    <p>Na memoria é necesario indicar, en relación con este persoal, a modalidade de contratación, titulación, convenio laboral polo que se rexe, xornada, horarios e número de horas anuais de dedicación.</p>
    <p>Así mesmo, deben contar cun equipo de profesionais das ciencias da saúde que leven a cabo o seu desempeño profesional nos dous centros. Este persoal está constituído por:</p>
    <p>– 1 médico/a con permanencia nos centros o tempo necesario para dar cumprimento aos requirimentos de atención previstos no Real decreto 1774/2004, do 30 de xullo.</p>
    <p>– Atención de enfermaría para a atención dos menores que cumpran medidas de réxime terapéutico, con dispoñibilidade de 24 horas ao día para o desenvolvemento das funcións encomendadas á atención de urxencias.</p>
    <p>– 1 psiquiatra para a atención das persoas menores que cumpran medidas de internamento terapéutico, a razón dun total de 10 horas semanais de atención presencial. Estas horas distribuiranse entre os centros de Montefiz e Monteledo, ambos do complexo de Montealegre, en función das necesidades das persoas menores. Ademais, debe contar con dispoñibilidade as 24 horas do día para a atención de urxencias, vía teleasistencia.</p>
    <p>3. Plan de formación continua do persoal.</p>
    <p>O plan de formación, para cada actividade formativa, deberá indicar:</p>
    <p>a) Carácter obrigatorio ou voluntario.</p>
    <p>b) Obxectivos e contidos.</p>
    <p>c) Nº de profesionais e categoría a que pertencen que vai a participar en cada actividade formativa.</p>
    <p>d) A duración en horas.</p>
    <p>d) O perfil profesional ou formativo das persoas encargadas da docencia. Deberase indicar a titulación, experiencia profesional e como docente, así como a entidade á que pertence.</p>
    <p>f) Calendarización das actividades formativas que se van levar a cabo no período de vixencia do contrato correspondente aos anos 2023, 2024 e 2025.</p>
    <p>Será obrigatoria a formación do equipo educativo e técnico en materia de xénero, transexualidade e diversidade sexual.</p>

