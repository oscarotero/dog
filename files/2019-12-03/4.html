---
date: '2019-12-03'
id: G0425-281119-0003
page: 51542
number: 230
agency: Consellería de Política Social
section: III. Outras disposicións.
title: >-
  ORDE do 28 de novembro de 2019 pola que se fai público o incremento do crédito
  das axudas previstas na Orde do 29 de maio de 2019 pola que se regulan as
  axudas económicas para a atención da primeira infancia en escolas infantís 0-3
  non sostidas con fondos públicos a través do programa Bono concilia, e se
  procede á súa convocatoria para o curso 2019/20.
range: Orde
url: >-
  https://www.xunta.gal/dog/Publicados/2019/20191203/AnuncioG0425-281119-0003_gl.html
---
<p>A Orde do 29 de maio de 2019 pola que se regulan as axudas económicas para a atención da primeira infancia en escolas infantís 0-3 non sostidas con fondos públicos a través do programa Bono concilia, e se procede á súa convocatoria para o curso 2019/20, establece, no seu artigo 2, que as axudas que se establecen no seu articulado se financiarán con cargo á aplicación orzamentaria 13.02.312B.480.1. Trátase dun gasto plurianual distribuído en dúas anualidades; correspondendo 1.268.800 euros á parte do curso 2019/20 que se desenvolve en 2019 e 2.220.400 euros á que se desenvolve en 2020.</p>
    <p>A devandita orde establece ademais, de acordo co previsto no artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, que, excepcionalmente, se poderá ampliar a contía máxima dos créditos dispoñibles cando o aumento veña derivado dunha xeración, ampliación ou incorporación de crédito; cando existan remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo. O incremento do crédito queda condicionado á declaración de dispoñibilidade como consecuencia das circunstancias sinaladas e, se é o caso, logo da aprobación da modificación orzamentaria que proceda. A ampliación do crédito publicarase nos mesmos medios que a convocatoria sen que implique a apertura de prazo para presentar novas solicitudes nin o inicio de novo cómputo de prazo para resolver.</p>
    <p>Dado que o crédito previsto na Orde do 29 de maio de 2019 non resultou suficiente para atender todas as solicitudes recibidas e que existe crédito dispoñible na aplicación orzamentaria 13.02.312B.480.1 que cumpre os requisitos establecidos no artigo 30.2 do Decreto 11/2009, do 8 de xaneiro, parece oportuno incrementar o importe destinado á dotación orzamentaria consignada na orde de convocatoria mencionada, en liña cun dos obxectivos do Programa de apoio á natalidade posto en marcha pola Xunta de Galicia que é facilitar á cidadanía o acceso a recursos de educación infantil de calidade dado que constitúen un piar esencial para facilitar a conciliación da vida familiar e laboral.</p>
    <p>Por todo o exposto e no uso das facultades que me foron conferidas </p>
    <h2>RESOLVO:</h2>
    <p>Artigo único. <em>Incremento dos créditos </em></p>
    <p>Increméntase o crédito destinado ao financiamento das axudas previstas na Orde do 29 de maio de 2019 pola que se regulan as axudas económicas para a atención da primeira infancia en escolas infantís 0-3 non sostidas con fondos públicos, a través do programa Bono concilia, e se procede á súa convocatoria para o curso 2019/20. O importe total do dito incremento, que se realizará na aplicación orzamentaria 13.02.312B.480.1, é de 1.138.500 euros, distribuído en dúas anualidades; corresponden 414.000 euros á parte do curso 2019/20 que se desenvolve en 2019 e 724.500 euros á que se desenvolve en 2020.</p>
    <p>A publicación desta orde non supón a apertura dun novo prazo de presentación de solicitudes.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia. </em></p>
    <p>Santiago de Compostela, 28 de novembro de 2019</p>
    <footer><p>Fabiola García Martínez<br>Conselleira de Política Social</p></footer>

