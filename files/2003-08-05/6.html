---
date: '2003-08-05'
id: 180A2
page: 10
number: 150
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Circular informativa 3/2003, do 31 de xullo, sobre o réxime de autorizacións
  para edificar en núcleos rurais de municipios sen planeamento.
range: Circular
url: 'https://www.xunta.gal/dog/Publicados/2003/20030805/Anuncio180A2_gl.html'
---
<p>A Lei 9/2002, do 30 de decembro, de ordenación urbanística e protección do medio rural de Galicia, no seu artigo 13, establece un novo concepto de solo de núcleo rural presidido pola idea de conservar, mellorar, potenciar e recupera-los asentamentos, as construccións e os elementos de carácter tradicional.</p>
<p>Os novos plans xerais de ordenación municipal terán que analiza-lo modelo de asentamento dos núcleos rurais do seu termo municipal, e delimita-los núcleos e a súa área de expansión segundo os criterios establecidos pola nova lei.</p>
<p>Mentres tanto non se produce a adaptación do plan, ó solo incluído no ámbito dos núcleos delimitados ó abeiro da Lei 11/1985, de adaptación da do solo a Galicia, ou da Lei 1/1997, do solo de Galicia, aplicaráselle integramente o disposto nesta lei para o solo de núcleo rural (disposición transitoria primeira, número 1, letra e). Non é extensible o réxime do solo de núcleo rural ó que as normas subsidiarias e complementarias denominaron como área de tolerancia, onde é de aplicación o réxime do solo rústico. Tampouco cabe a ampliación dos núcleos rurais delimitados nin a delimitación da área de expansión, función que corresponde ó futuro plan xeral de ordenación municipal adaptado á nova Lei 9/2002.</p>
<p>Nos municipios con planeamento aprobado ó abeiro da lexislación anterior á Lei 11/1985, de adaptación da do solo a Galicia, non se identificaron nin delimitaron o ámbito dos núcleos rurais e os terreos normalmente estarán clasificados como solo non urbanizable, polo que, en principio sería aplicable o réxime do solo rústico. Malia o anterior,</p>
<p>a consellería entende viable a edificación no ámbito dos núcleos existentes que cumpran os requisitos establecidos polo artigo 13 e obteñan a previa autorización autonómica consonte o establecido pola disposición adicional segunda.</p>
<p>En ausencia de planeamento urbanístico municipal, será necesario obter en todo caso a preceptiva autorización autonómica, consonte o establecido pola disposición adicional segunda.</p>
<p>Así mesmo, esta circular indica a documentación que se considera suficiente para os expedientes de autorización de edificación no ámbito dos núcleos rurais existentes cando é necesaria a obtención da autorización autonómica.</p>
<p>Con ocasión da determinación do contido do anteproxecto técnico -peza clave para defini-las construccións e os usos proxectados e determina-las medidas necesarias para a súa integración coas edificacións tradicionais do núcleo ruralaprovéitase para aclarar certas cuestións sobre as que algúns concellos efectuaron consultas ante esta consellería, no trámite previo á elaboración desta circular.</p>
<p>Así, en canto ós materiais que se empregarán para o acabamento exterior das edificacións, deben se-los que especifica o artigo 29.1º, isto é, para o acabamento das edificacións empregarase a pedra ou outros materiais tradicionais e propios da zona, a carpintería exterior debe ser de madeira pintada ou de aluminio lacado, e para a terminación das cubricións empregarase tella cerámica e/ou lousa, segundo a tipoloxía propia da zona. A propia lei permite, en casos excepcionais debidamente xustificados, o emprego doutros materiais sempre que se garanta a súa adecuación ó contorno. Para estes efectos, o anteproxecto técnico é o instrumento idóneo para motivar e especifica-las razóns técnicas que xustifican o emprego doutros materiais e a súa harmonización coa paisaxe rural e coas edificacións tradicionais propias da zona. O órgano competente para resolve-la autorización, á vista do anteproxecto técnico presentado e dos informes emitidos, valorará a xustificación da solución adoptada.</p>
<p>Respecto do volume das edificacións, a lei establece que debe ser similar ás edificacións tradicionais existentes no contorno, aspecto que corresponde analizar e xustifica-lo anteproxecto técnico.</p>
<p>Outro aspecto importante son as medidas para garanti-la resolución das infraestructuras e servicios necesarios con cargo exclusivo ó promotor da edificación. Para estes efectos, a lei esixe a conexión cos servicios existentes no núcleo e, de non existir, a consellería entende suficiente que se resolvan por medios individuais en condicións adecuadas para o uso pretendido (artigo 24.2º, en relación co artigo 29.1º g)).</p>
<p>A lei esixe que a parcela na que se pretende edificar deberá dispoñer de acceso rodado público e non se permite a apertura de novas pistas, rúas ou camiños, que non estean previstos no planeamento, nin tampouco a ampliación dos existentes nin o</p>
<p>derrubamento, de maneira inxustificada, de muros tradicionais dos rueiros e corredoiras (artigo 28 e)).</p>
<p>Por último a circular sinala os supostos nos que non é necesaria a previa autorización autonómica para determinadas obras que se pretendan realizar en edificacións existentes nos núcleos rurais.</p>
<p>1. Natureza da circular.</p>
<p>Esta circular ten natureza de instrucción ou orde de servicio dictada ó abeiro do disposto polo artigo 21 da Lei 30/1992, de réxime xurídico das administracións públicas e do procedemento administrativo común, polo que só é de obrigado cumprimento para os órganos e unidades administrativas desta consellería.</p>
<p>Para unha maior transparencia na xestión administrativa e da seguridade xurídica, considerase conveniente a publicación desta circular para que tódolos interesados poidan coñece-los criterios que seguirá a consellería para o outorgamento de autorizacións para edificar nos núcleos rurais existentes nos municipios sen planeamento, de acordo co establecido pola disposición adicional segunda, número 2, da Lei 9/2002, de ordenación urbanística e protección do medio rural de Galicia.</p>
<p>Así mesmo, e aínda que esta circular non ten os efectos propios dunha norma xurídica de natureza regulamentaria, cumprirá unha función importante para facilita-la interpretación e aplicación da Lei 9/2002, e en particular, para o outorgamento de licencias urbanísticas en solo de núcleo rural.</p>
<p>2. Obxecto da circular informativa.</p>
<p>Esta circular informativa ten por obxecto coordina-la actuación das unidades administrativas desta consellería encargadas de tramita-los expedientes de autorización autonómica para edificar nos núcleos rurais existentes en municipios sen planeamento xeral propio, ó abeiro da disposición adicional segunda da Lei 9/2002, de ordenación urbanística e protección do medio rural de Galicia.</p>
<p>3. O ámbito de aplicación do réxime do solo de núcleo rural.</p>
<p>3.1. Nos municipios con planeamento xeral non adaptado á vixente Lei 9/2002, de ordenación urbanística e protección do medio rural de Galicia, será de aplicación o réxime do solo de núcleo rural nos seguintes ámbitos:</p>
<p>a) Municipios con planeamento aprobado ó abeiro da Lei 1/1997, do solo de Galicia: no ámbito do solo de núcleo rural delimitado polo plan. Para edificar nesta clase de solo non será esixible a previa autorización autonómica.</p>
<p>b) Municipios con planeamento aprobado ó abeiro da Lei 11/1985, de adaptación da do solo a Galicia: no ámbito dos núcleos rurais tradicionais delimitados que están clasificados polo plan como solo urbano e como solo non urbanizable e para edificar nos terreos incluídos neste ámbito non será necesaria a previa autorización autonómica.</p>
<p>Nos terreos clasificados como solo urbanizable ou apto para urbanizar de núcleo rural tradicional, o seu desenvolvemento urbanístico require a aprobación previa do correspondente plan especial de protección, rehabilitación e mellora do medio rural.</p>
<p>A denominada área de tolerancia non forma parte do ámbito do solo de núcleo rural e, en consecuencia, esta sometida ó réxime do solo rústico.</p>
<p>Ós terreos clasificados como solo urbano e solo urbanizable ou apto para urbanizar de núcleo rural de recente formación aplicaráselles o réxime do solo urbano ou urbanizable, segundo corresponda de conformidade coa disposición transitoria primeira, número 1, letras b), c) ou d).</p>
<p>c) Municipios con planeamento aprobado ó abeiro da lexislación anterior á Lei 11/1985: o feito dos asentamentos rurais propio de Galicia non estaba previsto na lexislación urbanística estatal aplicable con anterioridade á Lei 11/1985, polo que o planeamento municipal ou non recoñecía a súa existencia, ou utilizaba diferentes vías para recoñece-lo feito do asentamento. Nestes municipios con planeamento urbanístico que non delimita o ámbito dos núcleos rurais do termo municipal, en coherencia coa disposición adicional segunda da Lei 9/2002, considerase que nos asentamentos que concorran os requisitos establecidos polo artigo 13 para seren considerados como núcleos rurais, resulta viable a edificación coa preceptiva autorización autonómica previa á concesión da licencia urbanística municipal.</p>
<p>3.2. Segundo a disposición adicional segunda, en ausencia de planeamento municipal para a edificación nos núcleos rurais existentes nestes municipios, será necesaria a previa autorización autonómica.</p>
<p>4. Documentación dos expedientes de autorización para edificar nos núcleos rurais.</p>
<p>Os órganos da consellería velarán para que nos expedientes de autorización que se tramiten figure a documentación que se indica nesta circular, que se considerará suficiente para resolver.</p>
<p>4.1. A solicitude de autorización.</p>
<p>Os servicios da consellería comprobarán que a solicitude presentada ante o concello reúne os requisitos establecidos polo artigo 70.1º da Lei 30/1992, de réxime xurídico das administracións públicas e do procedemento administrativo común.</p>
<p>No caso de que se actúe a través de representante, reclamarán que se acredite a representación por calquera medio válido en dereito (artigo 32 da Lei 30/1992).</p>
<p>4.2. O anteproxecto técnico.</p>
<p>Para os efectos establecidos polo artigo 41.2º a) da Lei 9/2002, os servicios da consellería velarán pola integridade documental do anteproxecto redactado por técnico competente e visado polo correspondente colexio profesional, e polo cumprimento das condicións establecidas pola Lei 9/2002.</p>
<p>4.2.1. Memoria descritiva e xustificativa da existencia do núcleo rural e do cumprimento das con</p>
<p>dicións de edificación establecidas pola Lei 9/2002, con especificación dos seguintes aspectos:</p>
<p>a) Identificación e características esenciais da parcela de localización da edificación e do seu contorno nun raio mínimo de 500 metros.</p>
<p>b) Identificación e características esenciais do núcleo rural, analizando a súa morfoloxía, infraestructuras e dotacións urbanísticas existentes, grao de consolidación pola edificación, patrimonio arquitectónico e cultural, tipoloxías edificatorias, forma dos ocos e das cubertas, características dos materiais, cores e formas constructivas das edificacións e construccións tradicionais do asentamento e calquera outra circunstancia urbanística relevante.</p>
<p>c) Xustificación de que a parcela dispón de acceso rodado público. Para estes efectos, a lei non permite a apertura de pistas, rúas ou camiños, nin tampouco a ampliación dos existentes ou o derrubamento inxustificado de muros tradicionais (artigo 28 e)).</p>
<p>d) Resolución, por conta do promotor, dos servicios de abastecemento de auga, da evacuación e tratamento de augas residuais, da subministración de enerxía eléctrica, da recollida, tratamento, eliminación e depuración de toda clase de residuos e da previsión de aparcamentos suficientes (artigo 29.1º g)). Para estes efectos, a lei esixe a previsión da execución da conexión cos servicios existentes no núcleo, e de non existir, deberán resolverse por medios individuais adecuados a custa do promotor.</p>
<p>e) Medidas correctoras necesarias para minimiza-la incidencia da actividade solicitada sobre o territorio, así como todas aquelas medidas, condicións ou limitacións, tendentes a consegui-la menor ocupación territorial e a mellor protección da paisaxe, dos recursos productivos e do medio natural, así como a preservación do patrimonio cultural e da singularidade e tipoloxía arquitectónica do núcleo rural.</p>
<p>f) Especificación das características da edificación, xustificando o cumprimento das condicións de uso e de edificación establecidas pola Lei 9/2002 (artigos 25 a 29).</p>
<p>g) Especificación das características estéticas das edificacións e construccións previstas. Os materiais que se empregarán para o acabamento serán os sinalados polo artigo 29.1º e para o caso de que resulte conveniente o emprego doutros materiais, deberá xustificarse cumpridamente a solución técnica adoptada e a súa congruencia coa paisaxe rural e coas edificacións tradicionais propias da zona (en canto a textura, cor, forma, etc.), nos termos dos artigos 29.1º e 104 da lei.</p>
<p>Para efectos meramente indicativos, e sen prexuízo da necesaria xustificación técnica que debe conte-lo anteproxecto, sinálanse as seguintes posibles solucións:</p>
<p>As edificacións poden remata-los panos de fachada con revestimentos continuos de morteiro. No caso de emprega-la pedra, deben rexeitarse solucións de simple aplacado en muros ou elementos portantes.</p>
<p>No caso de utilización de madeira en revestimentos, poden empregarse táboas ou excepcionalmente outro tipo de materiais que cumpra a mesma función (lamas de metal ou formigón, tramas metálicas prefabricadas). Rexeitaranse os acabamentos brillantes ou reflectintes nos metais.</p>
<p>En canto a cores en fachadas, poden admitirse cores próximas á branca, pardo ou crema e, en calquera caso, próximas ás utilizadas no lugar.</p>
<p>O material que se empregará nas cubertas será a tella cerámica ou lousa, segundo cal sexa o material tradicionalmente empregado no lugar. Como solucións excepcionais poden empregarse outros materiais como cobre, zinc, ou placas onduladas (neste caso, de cor vermella ou alaranxada nas comarcas de tella, e gris ou negra nas de lousa). Para estes supostos excepcionais, debe xustificarse non só o valor arquitectónico da edificación en si mesma, senón principalmente o axeitado criterio de integración volumétrica, compositiva e material da nova edificación coas do seu contorno, de modo que o emprego de materiais alternativos debe responder a unha motivación fundada na calidade arquitectónica da proposta.</p>
<p>En calquera caso, admitiranse os esixidos para o acceso ás axudas de rehabilitación de vivenda rural, na normativa propia do Instituto Galego da Vivenda e Solo.</p>
<p>h) Se é o caso, antecedentes das edificacións e construccións existentes, indicando as súas características principais, dimensións, superficies construídas e alturas, así como a súa situación legal e licencias urbanísticas que as amparen.</p>
<p>4.2.2. Planos de información e das construccións proxectadas.</p>
<p>Con carácter orientativo, a consellería considerarán suficiente a seguinte documentación gráfica:</p>
<p>a) Plano de situación a escala mínima 1/5.000 que permita identifica-lo núcleo rural, a súa topografía, as infraestructuras e dotacións urbanísticas existentes, as edificacións existentes, diferenciando entre as que son de tipoloxía tradicional das que non o son, a estructura parcelaria, os leitos, as vías e camiños públicos existentes, e a identificación da parcela sobre a que se vai situa-la edificación.</p>
<p>b) Plano de proposta de delimitación do núcleo rural a escala adecuada que permita aprecia-la consolidación pola edificación de, como mínimo o 50% segundo o establecido polo artigo 13.3º, e que en ningún caso poderá defini-la área de expansión que é función propia do plan xeral.</p>
<p>c) Plano acoutado da totalidade da parcela a escala mínima 1/500, que reflicta a forma, dimensións, topografía e superficie do predio e os nomes dos propietarios colindantes e se aprecien as edificacións existentes no interior da parcela, se é o caso, a posición das vías públicas de acceso indicando o seu largo, a situación exacta da edificación solicitada, acoutando as dimensións das edificacións existentes e proxectadas e a súa distancia a lindeiros e a eixes dos camiños.</p>
<p>d) Planos acoutados dos alzados e seccións significativas nos que se reflictan as alturas das construccións e se aprecien os tratamentos das fachadas, a morfoloxía e tamaño dos ocos, as características estéticas e constructivas e os materiais e acabados exteriores, así como os valados e peches previstos para o predio.</p>
<p>e) Planos das cubertas en planta e seccións, nos que se poida aprecia-la solución adoptada, a morfoloxía e características constructivas e os materiais e acabamentos previstos para esta.</p>
<p>f) Planos de cada unha das plantas da edificación solicitada.</p>
<p>4.2.3. Reportaxe fotográfica.</p>
<p>Igualmente, con carácter orientativo, a consellería entenderá suficiente a reportaxe fotográfica co seguinte contido:</p>
<p>a) Fotografía na que se reflicta o conxunto das edificacións existentes no núcleo rural.</p>
<p>b) Fotografías tomadas desde o interior da parcela que, como mínimo, reflictan o existente cara ós catro ventos principais.</p>
<p>c) Fotografías das edificacións tradicionais existentes no núcleo rural, nas que se poidan aprecia-las súas características volumétricas, tipolóxicas e de acabamentos.</p>
<p>d) Fotografía da parcela tomada desde a vía pública á que dea fronte, na que se reflicta o seu estado actual.</p>
<p>4.3. A acreditación da superficie da parcela.</p>
<p>Para acredita-la superficie da parcela onde se vai situa-la edificación, considérase suficiente a certificación catastral descritiva e gráfica da parcela que acredite a súa titularidade e a súa superficie. No caso de que o solicitante non sexa o propietario, poderá acredita-lo seu dereito por calquera medio de proba admisible en dereito.</p>
<p>No caso de imposibilidade de presenta-la certificación catastral achegarase documento emitido pola xerencia do catastro no que se expresen as causas, xunto coa de medición realizada por técnico colexiado competente.</p>
<p>Para os efectos de cumpri-la superficie mínima de parcela non se admitirá a adscrición de varias parcelas e, neste caso, será necesario achega-la escritura de agrupación das parcelas colindantes.</p>
<p>4.4. O documento no que se formalicen os compromisos do interesado.</p>
<p>De conformidade co disposto polos artigos 24.2º e 29 g) o promotor debe asumir ó seu cargo exclusivo a resolución dos servicios e infraestructuras necesarias e garanti-la execución simultánea coa edificación. Para estes efectos os interesados poderán emprega-lo modelo orientativo que se insire como anexo I, sen prexuízo de calquera outro que cumpra os requisitos legais.</p>
<p>4.5. O xustificante do aboamento das taxas.</p>
<p>Antes da tramitación do expediente pola consellería, deberá achegarse o xustificante do ingreso</p>
<p>das taxas derivadas da Lei 13/1991, mediante o impreso de autoliquidación establecido para o efecto pola Consellería de Economía e Facenda e debidamente cuberto pola entidade financeira colaboradora (orixinal do exemplar para a Administración).</p>
<p>4.6. O expediente administrativo municipal.</p>
<p>Os servicios da consellería velarán polo cumprimento dos requisitos establecidos polo artigo 41.2º, para o que se considerará suficiente que no expediente conste a seguinte documentación:</p>
<p>a) Certificación expedida polo secretario do concello, acreditativa da realización do trámite de información pública facendo constar que se cumpriron os requisitos establecidos polo artigo 41.2º b).</p>
<p>b) Copia dos anuncios publicados na prensa durante dous días consecutivos e no taboleiro de anuncios. Os anuncios indicarán, como mínimo, a localización, o uso solicitado, a altura e ocupación da edificación pretendida e o lugar e horario de consulta da documentación completa.</p>
<p>c) Escritos de alegacións presentados no concello, se é o caso.</p>
<p>d) Informe dos técnicos municipais.</p>
<p>e) Informe do órgano municipal que teña atribuída a competencia para outorga-la licencia de obra.</p>
<p>f) Se é o caso, os antecedentes e as actuacións practicadas polo concello en relación coa edificación e actividade solicitadas.</p>
<p>4.7. Documentación adicional.</p>
<p>En calquera caso, o Servicio Provincial de Urbanismo e Inspección Territorial poderá requirir do promotor a documentación e información complementaria que considere necesaria ou ben a reparación das deficiencias da solicitude para adaptarse ó disposto na Lei 9/2002 (artigo 41.2º d)).</p>
<p>5. Obras en edificacións existentes nos núcleos rurais.</p>
<p>De conformidade coa disposición transitoria cuarta da Lei 9/2002, as obras de mellora, reforma e ampliación que se pretendan realizar en construccións concluídas antes da entrada en vigor desta lei ó abeiro da preceptiva licencia urbanística municipal, están suxeitas a preceptiva autorización autonómica nos supostos en que non cumpra as condicións establecidas pola nova lei.</p>
<p>Sen embargo, cando as construcción concluídas en solo rústico antes da entrada en vigor da nova lei, con licencia urbanística, cumpren as condicións establecidas na nova Lei 9/2002, non están suxeitas a preceptiva autorización autonómica previa á licencia urbanística municipal.</p>
<p>Santiago de Compostela, 31 de xullo de 2003.</p>
<p>Alberto Núñez Feijoo</p>
<p>Conselleiro de Política Territorial, Obras Públicas e Vivenda</p>
<p>ANEXO I</p>
<p>Compromiso de execución dos servicios e de inscrición no Rexistro da Propiedade. (Artigo 29.1º g)) da Lei 9/2002, de ordenación urbanística e protección do medio rural de Galicia)</p>
<p>D./Dona..., con DNI núm..., con domicilio en..., no municipio de..., na miña condición de promotor da solicitude de autorización para construcción de edificación destinada a..., a emprazar en..., no núcleo rural de do municipio de..., segundo o anteproxecto técnico redactado por D./Dona..., colexiado/a número..., ante a Dirección Xeral de Urbanismo da Consellería de Política Territorial, Obras Públicas e Vivenda e ante o Concello de..., asumo as seguintes obrigas e compromisos.</p>
<p>Primeiro.-Executar ó meu cargo exclusivo e totalmente terminadas, as obras e instalacións necesarias para garanti-lo abastecemento de auga, a evacuación e tratamento das augas residuais, a subministración de enerxía eléctrica, a recollida, tratamento, eliminación e depuración de toda clase de residuos, en condicións adecuadas para os usos e actividades que se van implantar, así como corrixi-las repercusións que produza a implantación na capacidade e funcionalidade das redes de servicios e infraestructuras existentes; segundo as características definidas no anteproxecto técnico presentado, no suposto de que se obteña a autorización autonómica e a licencia municipal.</p>
<p>Segundo.-Executa-los servicios indicados simultaneamente coas obras de edificación e a non utiliza-la construcción mentres non están concluídas as ditas instalacións e servicios reflectidos no anteproxecto técnico.</p>
<p>E para que conste, para os efectos establecidos polos artigos 24.2º e 29.1º g) da Lei 9/2002, de 30 de decembro, de ordenación urbanística e protección do medio rural de Galicia, asino o presente compromiso expreso en..., ... de... de dous mil tres.</p>
<p>(Sinatura)</p>
<p>CONSELLERÍA DE POLÍTICA AGROALIMENTARIA E</p>
<p>DESENVOLVEMENTO RURAL</p>

