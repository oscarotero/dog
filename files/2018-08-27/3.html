---
date: '2018-08-27'
id: G0426-220818-0001
page: 39358
number: 162
agency: Consellería do Medio Rural
section: III. Outras disposicións.
title: >-
  ORDE do 23 de agosto de 2018 pola que se establecen condicións de
  xustificación e pagamento das axudas concedidas pola Consellería do Medio
  Rural para a reparación de danos causados polos incendios que se produciron en
  Galicia durante o mes de outubro do ano 2017.
range: Orde
url: >-
  https://www.xunta.gal/dog/Publicados/2018/20180827/AnuncioG0426-220818-0001_gl.html
---
<p>O día 30 de outubro de 2017 publicouse no DOG a Orde conxunta do 27 de outubro de 2017 mediante a cal se establecen as bases reguladoras e a convocatoria de axudas previstas polo Decreto 102/2017, do 19 de outubro, de medidas urxentes de axuda para a reparación de danos causados polos incendios que se produciron en Galicia durante o mes de outubro do ano 2017.</p>
    <p>Dado que a orde conxunta deriva do Decreto 102/2017, do 19 de outubro, de medidas urxentes de axuda para a reparación de danos causados polos incendios que se produciron en Galicia durante o mes de outubro de 2017, e que a disposición derradeira primeira do decreto habilita os distintos titulares das consellerías e das entidades do sector público para que, no ámbito das súas competencias, diten as disposicións necesarias para o desenvolvemento dese decreto adoptando as medidas para a súa aplicación, corresponde á conselleira do Medio Rural a aprobación de condicións de xustificación e pagamento das axudas concedidas, establecendo medidas coherentes co resto da orde conxunta.</p>
    <p>En consecuencia co anteriormente exposto, no exercicio das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único. Xustificación e pagamento das axudas concedidas pola Consellería do Medio Rural para a reparación de danos causados polos incendios que se produciron en Galicia durante o mes de outubro do ano 2017</p>
    <p>As axudas concedidas pola Consellería do Medio Rural para a reparación de danos causados polos incendios que se produciron en Galicia durante o mes de outubro do ano 2017 xustificaranse de conformidade co establecido na Orde conxunta do 27 de outubro de 2017 mediante a cal se establecen as bases reguladoras e a convocatoria de axudas previstas polo Decreto 102/2017, do 19 de outubro, de medidas urxentes de axuda para a reparación de danos causados polos incendios que se produciron en Galicia durante o mes de outubro do ano 2017.</p>
    <p>Se o investimento xustificado for menor á contía solicitada, e sempre que se cumpra coa finalidade para a cal se concedeu a subvención, corresponderá igualmente o pagamento do importe concedido, sempre que a contía xustificada sexa igual ou superior a este.</p>
    <p>O prazo de execución e xustificación prorrógase ata o 30 de novembro de 2018.</p>
    <p>Disposición derradeira. Entrada en vigor</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 23 de agosto de 2018</p>
    <footer><p>Ángeles Vázquez Mejuto<br>Conselleira do Medio Rural</p></footer>

