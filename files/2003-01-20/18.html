---
date: '2003-01-20'
id: 2C52
page: 620
number: 12
agency: INSTITUTO GALEGO DE CONSUMO
section: III. OUTRAS DISPOSICIÓNS
title: >-
  Resolución do 14 de xaneiro de 2003 pola que se modifica a Resolución do 19 de
  novembro de 2002 pola que se convocan axudas a corporacións locais, para
  actividades de información, educación e defensa do consumidor e usuario para o
  ano 2003.
range: Resolución
url: 'https://www.xunta.gal/dog/Publicados/2003/20030120/Anuncio2C52_gl.html'
---
<p>A Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003, establece no seu artigo 43 unha modificación do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, na súa regulación do prazo mínimo para a presentación de solicitudes de axudas e subvencións públicas, ampliándoo de 20 días hábiles a 40 días hábiles.</p>
<p>Así mesmo, o citado artigo establece que as ordes de axudas e subvencións manteñan un escrupuloso respecto ó disposto na Lei 30/1992, de réxime xurídico das administracións públicas e do procedemento administrativo común, no que se refire á presentación de documentos que constan en poder da Xunta de Galicia.</p>
<p>Como queira que a resolución que se modifica foi publicada con anterioridade á entrada en vigor da Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003, ó terse tramitado en réxime anticipado, require a súa adaptación ós anteriores mandatos legais.</p>
<p>Para cumprir este mandato e unha vez obtidos os preceptivos informes,</p>
<p>DISPOÑO:</p>
<p>Artigo 1º</p>
<p>Modifícase o artigo 3º correspondente ás solicitudes e documentación, ó que se lle engade o seguinte punto:</p>
<p>Non será necesaria a presentación de todos aqueles documentos que consten en poder da Xunta de Galicia, debendo indica-lo solicitante, co obxecto da súa rápida localización, a unidade administrativa en que se encontran.</p>
<p>Artigo 2º</p>
<p>Modifícase o artigo 4º correspondente ó prazo de presentación de solicitudes, quedando redactado como segue:</p>
<p>O prazo para a presentación das solicitudes amplíase a 20 días hábiles contados a partir do día seguinte ó da publicación desta resolución no Diario Oficial de Galicia.</p>
<p>Santiago de Compostela, 14 de xaneiro de 2003.</p>
<p>Víctor Tello Calvo</p>
<p>Presidente do Instituto Galego de Consumo</p>

