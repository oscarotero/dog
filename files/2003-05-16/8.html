---
date: '2003-05-16'
id: 10C46
page: 6
number: 94
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 259/2003, do 2 de maio, polo que se declara a urxente ocupación, para
  efectos de expropiación forzosa, polo Concello de Ortigueira, dos bens e
  dereitos necesarios para a realización das obras do proxecto de urbanización
  das vías da Vicoña e posterior.
range: Decreto
url: 'https://www.xunta.gal/dog/Publicados/2003/20030516/Anuncio10C46_gl.html'
---
<p>O Concello de Ortigueira, en sesión do día oito de marzo de dous mil dous, aprobou o proxecto de urbanización das vías da Vicoña e posterior, e na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. Este informe tivo entrada no rexistro xeral da Consellería de Xustiza, Interior e Administración Local o día oito de abril de dous mil tres.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello, a zona se atopa nunha zona límite do núcleo urbano bastante poboada e os seus habitantes -cunha alta porcentaxe de idade avanzada-, non contan con zonas seguras, ó non ter continuidade as beirarrúas, cunha calzada que non reúne as condicións de seguridade adecuadas, e cunha insuficiente iluminación pública, que permita realiza-los desprazamentos desde as súas casas cun mínimo de seguridade, nun lugar onde o tráfico é bastante frecuente e fluído, co risco que entraña de provocar danos e accidentes. Así mesmo, é necesaria a actuación para a continuación da implantación dos servicios urbanísticos esenciais de competencia municipal, como son o saneamento, o abastecemento de auga potable, a electricidade e a telefonía.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Administración Local e logo de deliberación do Consello da Xunta de Galicia na súa reunión do día dous de maio de dous mil tres,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Ortigueira para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras</p>
<p>do proxecto de urbanización das vías da Vicoña e posterior.</p>
<p>Santiago de Compostela, dous de maio de dous mil tres.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Administración</p>
<p>Local</p>

