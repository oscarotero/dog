---
date: '2003-05-16'
id: 10C4A
page: 6
number: 94
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 260/2003, do 2 de maio, polo que se declara a urxente ocupación, para
  efectos de expropiación forzosa, polo Concello de Samos, dos bens e dereitos
  necesarios para a realización das obras do proxecto de alargamento e
  pavimentación no acceso a Chelo (San Cristovo de Lóuzara).
range: Decreto
url: 'https://www.xunta.gal/dog/Publicados/2003/20030516/Anuncio10C4A_gl.html'
---
<p>O Concello de Samos, en sesión que tivo lugar o día doce de novembro de mil novecentos noventa e nove, aprobou o proxecto de alargamento e pavimentación no acceso a Chelo (San Cristovo de Lóuzara) e na sesión do vinteseis de novembro de dous mil dous acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ó abeiro do disposto no artigo 52 da Lei de expropiación forzosa.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Administración Local o día oito de abril de dous mil tres.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que segundo sinala o concello, a actuación vén dada pola necesidade de comunicación das persoas que habitan nas catorce vivendas deste lugar, debido a que o acceso de que dispoñen é unha carreira que non ten largo suficiente para acceder con vehículos, tendo incomunicadas as vivendas existentes no lugar, o que comporta graves riscos de saúde para os veciños e tamén falta de servicios básicos en xeral.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Administración Local e logo de deliberación do Consello da Xunta de Galicia na súa reunión do día dous de maio de dous mil tres,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Samos para efectos de expropiación forzosa, dos bens e dereitos</p>
<p>concretados no expediente administrativo instruído para o efecto e necesarios para a execución das obras do proxecto de alargamento e pavimentación no acceso a Chelo (San Cristovo de Lóuzara).</p>
<p>Santiago de Compostela, dous de maio de dous mil tres.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Administración</p>
<p>Local</p>

