---
date: '2002-04-02'
id: 5CC2
page: 4
number: 63
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 21 de marzo de 2002 pola que se convocan subvencións a empresas
  vinculadas co sector audiovisual para apoia-lo desenvolvemento de proxectos de
  producción audiovisual en lingua galega, así como a producción audiovisual en
  lingua galega.
range: Orde
url: 'https://www.xunta.gal/dog/Publicados/2002/20020402/Anuncio5CC2_gl.html'
---
<p>A Consellería de Cultura, Comunicación Social e Turismo establece as liñas de apoio ás diversas fases de producción audiovisual, co fin de potencia-la existencia en Galicia dunha auténtica industria audiovisual.</p>
<p>A través das axudas ó desenvolvemento dos proxectos audiovisuais en lingua galega preténdese fomentar unha das fases máis esenciais da producción audiovisual, como é a da posta a punto dos aspectos guionísticos e orzamentarios.</p>
<p>Enténdese por desenvolvemento de proxectos o conxunto de operacións que preceden á fase de producción propiamente dita, a rodaxe dunha obra audiovisual. O devandito concepto inclúe, en particular, a redacción do guión, a procura de socios, a preparación do plan financeiro da producción, e elaboración do plan de márketing e de distribución.</p>
<p>Para certos tipos de producción, considéranse como parte integrante do desenvolvemento da obra a investigación gráfica e a realización dun filme piloto (para as películas de animación), a busca de arquivos (para as produccións que valoren o patrimonio audiovisual europeo) e o desenvolvemento de software específico (para produccións multimedia).</p>
<p>Este procedemento de desenvolvemento culmina propiamente coa fase da producción polo que a Consellería de Cultura, Comunicación Social e Turismo establece axudas para a producción audiovisual en lingua galega, co fin de fomenta-lo crecemento da industria audiovisual na nosa Comunidade Autónoma.</p>
<p>Por todo isto,</p>
<p>DISPOÑO:</p>
<p>1. Bases xenéricas para a concesión das subvencións.</p>
<p>Artigo 1º.-Obxecto e partida orzamentaria.</p>
<p>Convócanse subvencións, mediante réxime de concorrencia competitiva, para apoia-la lo desenvolvemento de proxectos de producción audiovisual en lingua galega e a realización de produccións audiovisuais en lingua galega.</p>
<p>Polo tanto, as subvencións financiaranse con cargo á aplicación orzamentaria 10.04.353B.770 dos orzamentos xerais da Comunidade Autónoma de Galicia para 2002, nos que existe un crédito por un importe de 2.633.385 euros.</p>
<p>Para aqueles proxectos que a empresa solicitante considere que teñen carácter plurianual, a Consellería de Cultura, Comunicación Social e Turismo poderá comprometer outras fases de realización dos proxectos para o ano 2003 destinando para o efecto o importe de 180.304 euros ó abeiro do disposto no artigo 58 do texto refundido da Lei de réxime financeiro e orzamentario de Galicia aprobado polo Decreto lexislativo 1/1999, do 7 de outubro.</p>
<p>Artigo 2º.-Beneficiarios.</p>
<p>Poderán optar a estas subvencións as productoras audiovisuais e empresas de producción multimedia legalmente constituídas como tales, con domicilio social en Galicia. En todo caso, nas bases específicas determinaranse os requisitos concretos que deben cumpri-los solicitantes para accederen a ámbalas modalidades.</p>
<p>Excepcionalmente, poderán concederse subvencións ás empresas productoras radicadas fóra da Comunidade galega sempre que se dea algunha das condicións seguintes:</p>
<p>a) Que a película teña por tema o desenvolvemento ou localización a Comunidade galega.</p>
<p>b) Que polo menos o 25 por 100 da rodaxe ou gravación se realice na Comunidade Autónoma de Galicia.</p>
<p>c) Que as persoas integrantes dos equipos técnicos e artísticos que participen na elaboración sexan, polo menos, nun 30 por 100 residentes na Comunidade Autónoma de Galicia.</p>
<p>Artigo 3º.-Motivos de exclusión.</p>
<p>Quedan excluídos os solicitantes que anteriormente recibisen algunha outra subvención da Consellería de Cultura, Comunicación Social e Turismo e non xustificasen o seu investimento, así como proxectos encargados por terceiras persoas e as produccións didácticas e publicitarias.</p>
<p>Ademais, quedan excluídos aqueles solicitantes que, para o mesmo proxecto, xa foran beneficiarios dunha axuda para a realización de proxectos de producción audiovisual en lingua galega que incorporen novos realizadores, convocadas pola Consellería de Cultura, Comunicación Social e Turismo.</p>
<p>Artigo 4º.-Solicitudes.</p>
<p>As solicitudes faranse mediante instancia dirixida ó conselleiro de Cultura, Comunicación Social e Turismo, segundo os modelos que figuran como anexos desta orde, e presentarana no rexistro xeral de Cultura, Comunicación Social e Turismo ou nos rexistros das delegacións provinciais, sen prexuízo dos procedementos establecidos no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Tanto para unha como para outra modalidade de axudas achegarase a seguinte documentación:</p>
<p>a) Copia cotexada do DNI do representante ou solicitante e acreditación suficiente da representación que exerza mediante poder notarial debidamente inscrito.</p>
<p>b) Copia cotexada da documentación acreditativa da constitución legal da empresa, do seu domicilio social en Galicia e da súa inscrición no Rexistro Mercantil.</p>
<p>c) Copia cotexada da tarxeta de identificación fiscal.</p>
<p>d) Documentación cotexada e acreditativa da inscrición no correspondente Rexistro de Empresas do Instituto de Cinematografía e Artes Audiovisuais.</p>
<p>e) Copia cotexada do documento acreditativo de estar ó día no pagamento do imposto de actividades económicas.</p>
<p>f) Documentación cotexada e acreditativa de que o proxecto é obra orixinal e/ou de posuí-los dereitos suficientes do guión, obra literaria ou calquera outro medio que requira a obtención de dereitos ou opción de compra sobre eles.</p>
<p>g) Declaración de solicitudes efectuadas ou axudas concedidas, para o mesmo proxecto, das distintas administracións públicas.</p>
<p>A esta documentación de carácter xeral engadiráselle a sinalada nas correspondentes bases específicas de cada unha das modalidades de subvención.</p>
<p>Artigo 5º.-Prazo de presentación de solicitudes.</p>
<p>As solicitudes deberán presentarse, segundo os modelos que figuran nos anexos, no prazo de trinta días naturais contados a partir do día seguinte á publicación desta orde no Diario Oficial de Galicia. Se o último día do prazo resultase ser sábado ou festivo, poderase presentar ó seguinte día hábil.</p>
<p>Artigo 6º.-Tramitación.</p>
<p>Os servicios competentes da Dirección Xeral de Comunicación Social e Audiovisual tramitarán as solicitudes e instrumentarán os procedementos necesarios para a concesión das subvencións.</p>
<p>Así mesmo, correspóndelle á Dirección Xeral de Comunicación Social e Audiovisual eleva-la proposta de cesión de axudas, dentro das dispoñibilidades económicas, ó conselleiro de Cultura, Comunicación Social e Turismo, que resolverá poñendo fin á vía administrativa.</p>
<p>Artigo 7º.-Comisión asesora.</p>
<p>Para a avaliación dos proxectos presentados constituirase unha comisión asesora, de carácter consultivo, nomeada polo conselleiro de Cultura, Comunicación Social e Turismo, que estará presidida polo director xeral de Comunicación Social e Audiovisual e composta polos seguintes vocais:</p>
<p>-Un vocal en representación da CRTVG.</p>
<p>-Dous vocais en representación do sector audiovisual.</p>
<p>-Un vocal en representación das universidades de Galicia.</p>
<p>-Un vocal en representación do Centro Galego de Artes da Imaxe.</p>
<p>-Un vocal da Dirección Xeral de Comunicación Social e Audiovisual.</p>
<p>-Actuará como secretario, con voz e sen voto, un funcionario da Dirección Xeral de Comunicación Social e Audiovisual.</p>
<p>A comisión asesora poderá requirir dos solicitantes canta documentación complementaria considere precisa e informará única e exclusivamente sobre os criterios que figuran respectivamente nos artigos 17º e 23º desta orde, segundo a modalidade de subvención.</p>
<p>Os membros da comisión presentarán os seus informes previos dos proxectos, valorando cada criterio en catro niveis: moi favorable (10 puntos), favorable (8 puntos), pouco favorable (6 puntos) e desfavorable (4 puntos), e elaborarán un informe conxunto sobre os proxectos presentados.</p>
<p>Artigo 8º.-Resolución.</p>
<p>Para os efectos establecidos no artigo 42.2º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, o prazo máximo para resolve-las solicitudes correspondentes ás accións especificadas nesta orde será de catro meses, contados a partir do día seguinte á publicación desta convocatoria. De non notificarse resolución favorable neste prazo, entenderase desestimada a petición correspondente, podendo interpoñer, con carácter potestativo, recurso de reposición ante o conselleiro de Cultura, Comunicación Social e Turismo no prazo dun mes previo ó recurso contencioso-administrativo ante o Tribunal Superior de Xustiza de Galicia.</p>
<p>Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas otorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da concesión.</p>
<p>Artigo 9º.-Prazo de aceptación.</p>
<p>Notificada a resolución de subvención, os beneficiarios deberán manifestar por escrito a súa aceptación comprometéndose a executa-lo proxecto subvencionado no prazo e condicións establecidas. De non recibirse a aceptación no prazo de dez días naturais, entenderase que o beneficiario renuncia á subvención concedida e procederase, sen máis trámite, ó arquivo do expediente.</p>
<p>Artigo 10º.-Garantías que hai que presentar.</p>
<p>De conformidade co establecido no artigo 17 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, será obrigatoria a prestación de garantías para a expedición de anticipos ou pagamentos parciais nos seguintes supostos:</p>
<p>a) Anticipos que superen os 30.050,61 euros.</p>
<p>b) Pagamentos parciais cando a contía da subvención exceda de 30.050,61 euros.</p>
<p>A garantía deberá cubri-lo importe dos anticipos ou pagamentos fraccionados xunto cos xuros destes calculados ó tipo de xuro legal do diñeiro vixente no momento da concesión e polo prazo que medie entre a data da solicitude y como mínimo aquela en que se cumpran dous meses do remate do prazo de xustificación. A presentación da garantía realizarase ante a Consellería de Cultura, Comunicación Social e Turismo no prazo de quince días a partir da notificación da resolución da concesión.</p>
<p>Artigo 11º.-Obrigacións do beneficiario.</p>
<p>Os beneficiarios das subvencións, unha vez aceptadas estas, quedarán obrigados a destina-los fondos percibidos para o obxecto concreto para o que foron concedidos. A Consellería de Cultura, Comunicación Social e Turismo poderá realiza-las oportunas comprobacións para o mellor coñecemento da efectiva realización do proxecto obxecto de axuda.</p>
<p>De igual maneira, o beneficiario estará obrigado a facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino de axudas.</p>
<p>Así mesmo, en concordancia co disposto no artigo 4º g), no momento de xustificación da execución total do proxecto e, en calquera caso, antes do último pagamento, o peticionario deberá presentar unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes, ou calquera dos seus organismos, entes ou sociedades. En ningún caso o importe das subvencións concedidas poderá ser de tal contía que, illadamente ou en concorrencia coas concedidas a través doutras administración públicas ou doutros entes públicos ou privados, nacionais ou internacionais, supere o custo da actividade que desenvolverá o beneficiario ou, se for o caso, a porcentaxe máxima do investimento subvencionable que se estableza legalmente.</p>
<p>Artigo 12º.-Pagamento.</p>
<p>O pagamento das subvencións quedará condicionado ás posibles observacións ou modificacións formuladas pola Comisión Europea como consecuencia da notificación deste réxime de axudas.</p>
<p>Para proceder a calquera pagamento, de acordo coas disposicións orzamentarias que lles sexan de aplicación, os beneficiarios deberán presentar certificacións acreditativas do cumprimento das obrigas tributarias e coa Seguridade Social e de non teren pendente de pagamento ningunha débeda, por ningún concepto, coa Administración pública da Comunidade Autónoma, segundo o disposto no artigo 79 do texto refundido da Lei de réxime financeiro e orzamentario de Galicia aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, de medidas fiscais e orzamentarias, de función pública e de actuación administrativa. As devanditas certificacións serán expedidas para efectos de subvención.</p>
<p>Artigo 13º.-Perda da subvención.</p>
<p>O incumprimento por parte do beneficiario de calquera requisito desta orde facultará a Consellería de Cultura, Comunicación Social e Turismo para instruír expediente sancionador, conforme o previsto no artigo 79 do texto refundido da Lei de réxime financeiro e orzamentario aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, de medidas fiscais e orzamentarias, de función pública e de actuación administrativa, e na Lei de réxime xurídico das administracións públicas e do procedemento administra</p>
<p>tivo común; se procede, anulará os beneficios concedidos e solicitará a devolución das cantidades percibidas, se as houbese, segundo o procedemento que establece o Regulamento xeral de recadación.</p>
<p>2. Bases específicas para a concesión das subvencións.</p>
<p>A) Subvencións para o desenvolmento de proxectos de producción audiovisual:</p>
<p>Artigo 14º.-Tipos de proxectos.</p>
<p>Será obxecto de subvención o desenvolvemento dos seguintes proxectos:</p>
<p>a) Longametraxes cinematográficas.</p>
<p>b) Telefilmes.</p>
<p>c) Series de televisión.</p>
<p>d) Produccións multimedia.</p>
<p>e) Documentais.</p>
<p>Os devanditos proxectos terán a consideración que se sinala no artigo 21º.</p>
<p>Artigo 15º.-Beneficiarios de subvención ó desenvolvemento.</p>
<p>Poderán optar a estas subvencións as productoras audiovisuais e empresas de producción multimedia legalmente constituídas en Galicia e que teñan acordo ou contrato, como mínimo, cun guionista para desenvolver algún proxecto dos tipos sinalados no artigo anterior.</p>
<p>Artigo 16º.-Documentación técnica que hai que presentar.</p>
<p>Ademais da documentación sinalada no artigo 4º da presente orde, achegaranse sete exemplares encadernados de:</p>
<p>-Memoria explicativa do proxecto.</p>
<p>-Sipnose, tratamento e/ou borrador de guión, con especificación da situación dos dereitos de autor correspondentes.</p>
<p>-Orzamento das actividades de desenvolvemento incluíndo a incidencia no emprego existente e por crear, directo e indirecto.</p>
<p>-Acordo ou contrato co guionista.</p>
<p>Esta documentación poderá ser recollida nas dependencias da Dirección Xeral de Comunicación Social e Audiovisual polas productoras no prazo de catro meses desde a publicación da convocatoria. Transcorrido este prazo, a documentación será destruída co obxecto de garanti-la confidencialidade dos datos.</p>
<p>Artigo 17º.-Criterios de valoración.</p>
<p>A proposta da Dirección Xeral de Comunicación Social e Audiovisual elaborarase tendo en conta os seguintes aspectos:</p>
<p>-Interese do proxecto e calidade artística (orixinalidade e creatividade del).</p>
<p>-Viabilidade da execución do proxecto unha vez desenvolvido no marco da industria audiovisual galega.</p>
<p>-Axuste entre o proxecto e o orzamento de desenvolvemento, así como a viabilidade do seu financiamento.</p>
<p>Artigo 18º.-Cuantía das axudas.</p>
<p>As axudas poderán alcanzar, con carácter xeral, o 50% do importe subvencionable. Considerarase importe subvencionable o gasto asociado ós proxectos os que refire o artigo 14º da orde, excluídos impostos.</p>
<p>Artigo 19º.-Xustificación.</p>
<p>As productoras subvencionadas quedarán obrigadas a presentar antes do 1 de novembro do presente exercicio orzamentario, á Dirección Xeral de Comunicación Social e Audiovisual, xustificación do efectivo desenvolvemento do proxecto e de tódolos gastos realizados imputables a el e que constará da seguinte documentación:</p>
<p>a) Un exemplar do guión definitivo en galego.</p>
<p>b) Un exemplar do plan de producción definitivo.</p>
<p>c) Copia cotexada de tódalas facturas relativas ós gastos realizados na elaboración do plan de márketing e de distribución, de acordo coa resolución de concesión e nos termos expresados no orzamento presentado, excluído o IVE, para o cal se relacionarán de maneira numerada os xustificantes dos gastos, desagregados por capítulos, incluíndo o número de factura, o emisor, a suma parcial folla por folla e a suma do total da relación.</p>
<p>Artigo 20º.-Copias do proxecto.</p>
<p>Na futura documentación do proxecto e nos títulos de crédito da producción resultante farase constar que recibiu unha subvención ó seu desenvolvemento por parte da Consellería de Cultura, Comunicación Social e Turismo, Dirección Xeral de Comunicación Social e Audiovisual da Xunta de Galicia, coa súa imaxe corporativa.</p>
<p>B) Subvencións á producción audiovisual en lingua galega:</p>
<p>Artigo 21º.-Tipos de proxectos.</p>
<p>Para efectos de clasificación dos proxectos, terán a consideración de:</p>
<p>a) Curtametraxes, as produccións cinematográficas de duración inferior a sesenta minutos.</p>
<p>b) Longametraxes, as produccións cinematográficas de duración igual ou superior a sesenta minutos.</p>
<p>c) Vídeo-creación, os proxectos que expresen unha clara vontade de experimentación formal.</p>
<p>d) Telefilmes, películas dirixidas á emisión en televisión.</p>
<p>e) Programas pilotos de series de televisión, os que mostren mediante un capítulo a viabilidade dun proxecto de serie televisiva.</p>
<p>f) Documentais, as produccións informativas dalgún aspecto da realidade sen empregar como principal instrumento a ficción.</p>
<p>g) Produccións multimedia, as que conxuguen o emprego de medios informáticos e audiovisuais interactivos tanto na súa elaboración como no seu consumo.</p>
<p>Artigo 22º.-Documentación técnica que hai que presentar.</p>
<p>Ademais da documentación sinalada no artigo 4º da presente orde, achegarase a seguinte documentación, en calquera dos idiomas oficiais da Comunidade Autónoma.</p>
<p>Sete exemplares encadernados de:</p>
<p>a) Memoria explicativa (2 páx. máximo).</p>
<p>b) Sinopse do proxecto (2 páx. máximo).</p>
<p>c) Guión definitivo da producción.</p>
<p>d) Historial da empresa e relación de membros do equipo.</p>
<p>e) Plan de producción co seu orzamento total, de acordo co modelo que estará ó dispor dos interesados na Dirección Xeral de Comunicación Social e Audiovisual, incluíndo a incidencia no emprego existente e por crear, directo e indirecto.</p>
<p>f) Plan de financiamento, con expresión das contribucións doutras entidades, organismos ou institucións e documentalmente acreditado.</p>
<p>g) Calendario desagregado do gasto para a execución do traballo (gastos xerais, gasto de persoal, servicios contratados para as produccións, material, consumibles, márketing, outros), indicando a parte correspondente que se vai executar cada ano no caso de proxectos plurianuais.</p>
<p>h) Calquera outra documentación que o solicitante estime pertinente para a mellor defensa do proxecto.</p>
<p>Esta documentación poderá ser recollida nas dependencias da Dirección Xeral de Comunicación Social e Audiovisual polas productoras no prazo de catro meses desde a publicación da convocatoria. Transcorrido este prazo, a documentación será destruída co obxecto de garanti-la confidencialidade dos datos.</p>
<p>Artigo 23º.-Criterios de valoración.</p>
<p>A proposta da Dirección Xeral de Comunicación Social e Audiovisual elaborarase tendo en conta os seguintes aspectos:</p>
<p>a) Calidade do proxecto (grao de desenvolvemento, elaboración, axuste entre o proxecto e o orzamento, presentación a outras convocatorias de axuda).</p>
<p>b) Utilización de recursos de Galicia (persoal artístico, técnico e servicios instalados en Galicia, así como a rodaxe na Comunidade Autónoma).</p>
<p>c) Viabilidade do proxecto (grao de financiamento garantido, porcentaxe de axuda solicitada, compromisos de distribución).</p>
<p>d) Capacidade empresarial do solicitante ou grupo de empresas que apoia o proxecto (facturación, proxectos realizados, persoal).</p>
<p>e) Calidade artística (orixinalidade e creatividade do proxecto).</p>
<p>Artigo 24º.-Contía da axuda.</p>
<p>Considérase importe subvencionable o gasto asociado ó proxecto, podendo alcanza-las axudas, con carácter xeral, as porcentaxes do importe subvencionado que se relacionan a continuación.</p>
<p>1. Proxectos de curtametraxe: ata o 50%, cun máximo de 30.000 euros.</p>
<p>2. Proxectos de longametraxe: ata o 40%.</p>
<p>3. Proxectos de documentais: ata o 50%.</p>
<p>4. Proxectos de vídeo-creación: ata o 50%, cun máximo de 15.000 euros.</p>
<p>5. Proxectos de telefilmes: ata o 40%.</p>
<p>6. Proxectos de programas pilotos de series de televisión: ata o 50%.</p>
<p>7. Proxectos de producción multimedia: ata o 50%, cun máximo de 15.000 euros.</p>
<p>Artigo 25º.-Obrigacións do beneficiario.</p>
<p>1. As produccións subvencionadas terán que axustarse fielmente ó proxecto presentado. Calquera modificación no proxecto ou no equipo técnico e artístico deberá ser notificada á Consellería de Cultura, Comunicación Social e Turismo, que decidirá o que proceda e adoptará as medidas que considere procedentes.</p>
<p>2. As productoras subvencionadas deberán comunicarlle á Consellería de Cultura, Comunicación Social e Turismo a data de iniciación e finalización da rodaxe ou gravación da producción subvencionada, no caso de que estas varíen respecto das previsións do proxecto.</p>
<p>3. Nos títulos de crédito da producción, así como en toda a publicidade que dela se faga, farase constar que a producción foi subvencionada pola Dirección Xeral de Comunicación Social e Audiovisual, Consellería de Cultura, Comunicación Social e Turismo, segundo a normativa da imaxe corporativa da Xunta de Galicia.</p>
<p>Artigo 26º.-Xustificación de gastos.</p>
<p>As productoras subvencionadas quedarán obrigadas a presentar á Dirección Xeral de Comunicación Social e Audiovisual xustificación de tódolos gastos realizados, imputables á producción audiovisual subvencionada, antes do 1 de novembro de cada exercicio económico do que se trate, a través da documentación seguinte:</p>
<p>-Copia cotexada de tódalas facturas relativas ós gastos realizados na anualidade que corresponda xustificar, de acordo coa resolución de concesión e nos termos expresados no orzamento presentado, excluído o IVE, para o cal, se relacionarán de maneira numerada os xustificantes dos gastos, desagregados por capítulos, incluíndo o número de factura, o emisor, concepto, a suma parcial folla por folla e a suma do total da relación.</p>
<p>Artigo 27º.-Copias da producción audiovisual.</p>
<p>Ademais da xusficiación anterior, as productoras deberán entregar unha copia da producción audiovisual resultante final en formato DVD antes do 1 de novembro.</p>
<p>En calquera caso, o beneficiario non poderá percibir máis do 80% da subvención total concedida ata a entrega definitiva, que se realizará antes do 31 de decembro da anualidade que corresponda, en lingua galega, e que constará de dúas copias no formato subvencionado de acordo coas seguintes modalidades:</p>
<p>-Curtametraxes: 35 mm ou Betacam dixital ou SP, segundo proxecto.</p>
<p>-Longametraxes: 35 mm.</p>
<p>-Documentais: 35 mm. ou Betacam dixital ou SP, segundo proxecto.</p>
<p>-Vídeo-creación : Betacam dixital ou SP.</p>
<p>-Telefilms: Betacam dixital ou SP.</p>
<p>-Programas pilotos de serie de televisión: Betacam dixital ou SP.</p>
<p>-Multimedia: CD Rom ou DVD Rom.</p>
<p>As copias entregadas á Consellería de Cultura, Comunicación Social e Turismo quedarán depositadas no Centro Galego de Artes da Imaxe dependente da Dirección Xeral de Comunicación Social e Audiovisual, para a súa conservación e uso con fins culturais e de promoción do audiovisual galego. En todo caso, e para estes fins, a Consellería de Cultura, Comunicación Social e Turismo poderá realizar cantas copias considere precisas.</p>
<p>Disposición transitoria</p>
<p>A presente orde tramítase anticipadamente ó abeiro do previsto na orde da Consellería de Economía e Facenda do 11 de febreiro de 1998 (DOG nº 33, do 19 de febreiro), modificada polas ordes do 24 de novembro de 2000 e do 25 de outubro de 2001, de conformidade co disposto no artigo 4.1º, da referida orde. A autorización do gasto e a contratación de obrigacións demorarase ata a aprobación definitiva do crédito que deba ampara-lo gasto. Tódolos actos de trámite dictados nos expedientes de gasto regulados por esta orde entenderase condicionados a que, ó dictarse o acordo de compromiso de gasto, subsistan as mesmas circunstancias de feito e de dereito existentes no momento no que se produciron aqueles actos.</p>
<p>Disposicións derradeiras</p>
<p>Primeira.-Facúltase o director xeral de Comunicación Social e Audiovisual para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 21 de marzo de 2002.</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>

