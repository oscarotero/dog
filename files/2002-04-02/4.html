---
date: '2002-04-02'
id: 5CB2
page: 4
number: 63
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Decreto 91/2002, do 7 de marzo, polo que se declara, en concreto, a utilidade
  pública e se dispón a urxente ocupación dos bens e dereitos afectados polo
  proxecto complementario número 1 de desdobramento do corredor C.R.G. 1.1 de
  Catabois a Igrexafeita (treito I). (Clave: AC/98/146.1 C.1).
range: Decreto
url: 'https://www.xunta.gal/dog/Publicados/2002/20020402/Anuncio5CB2_gl.html'
---
<p>Con data do 27 de decembro de 2001, o director xeral de Obras Públicas, por delegación do conselleiro de Política Territorial, Obras Públicas e Vivenda aprobou o proxecto complementario nº 1 de desdobramento do corredor C.R.G. 1.1 de Catabois a Igrexafeita (treito I). Clave: AC/98/146.1 C.1.</p>
<p>Os bens e dereitos nos que se concreta a declaración de urxente ocupación aparecen recollidos e valorados no citado proxecto.</p>
<p>A competencia para efectua-la declaración de urxente ocupación tena atribuída a Xunta de Galicia en virtude do artigo segundo do Decreto 156/1982, do 15 de decembro, sobre asunción de transferencias en materia de estradas e a súa asignación á Consellería de Política Territorial, Obras Públicas e Vivenda, considerándose xustificada na referida declaración pola súa incidencia na seguridade vial.</p>
<p>O corredor C.R.G. 1.1 de Catabois (Ferrol) a Igrexafeita, cunha lonxitude de 18,3 km, ten na actualidade catro enlaces: Río do Pozo, A Carreira, San Sadurniño e Penavidrieira-Narahío. Non obstante, para articula-la conexión da rede viaria local coa futura autovía Ferrol-Vilalba, o primeiro treito do cal o constitúe o desdobramento do dito corredor, resulta conveniente a construcción dun novo enlace no p.k. 7+120 no lugar de Sedes.</p>
<p>Desta forma daríaselle unha nova posibilidade de enlace coa autovía a Neda e a unha ampla zona de Narón, a través da estrada provincial CP-5404 desconxestionando a conexión a través da AC-113. É dicir, dotaríase a toda a zona dunha malla de conectividade e accesibilidade á autovía, moito máis eficaz que na actualidade.</p>
<p>Por outra parte, este enlace viña sendo demandado polas asociacións de veciños locais, en particular a Asociación de Veciños Rosa dos Ventos, xa desde a construcción do corredor, demanda que se viu reactivada ó comeza-las obras do desdobramento.</p>
<p>En virtude de todo o exposto e en aplicación do artigo 28.2º do Estatuto de autonomía de Galicia e dos artigos 10 e 52 da Lei de expropiación forzosa, en relación co previsto no artigo 8 da Lei 25/1988, do 29 de xullo, por proposta do conselleiro de Política Territorial, Obras Públicas e Vivenda e logo de deliberación do Consello da Xunta de Galicia, na súa reunión do día sete de marzo de dous mil dous,</p>
<p>DISPOÑO:</p>
<p>Artigo único.-Declara-la utilidade pública e a urxente ocupación dos bens e dereitos necesarios e que se concretan no expediente administrativo instruído, para efectos de expropiación no proxecto complementario nº 1 de desdobramento do corredor C.R.G. 1.1 de Catabois a Igrexafeita (treito I). Clave: AC/98/146.1 C.1.</p>
<p>Santiago de Compostela, sete de marzo de dous mil dous.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial,</p>
<p>Obras Públicas e Vivenda</p>
<p>CONSELLERÍA DE POLÍTICA AGROALIMENTARIA E</p>
<p>DESENVOLVEMENTO RURAL</p>

