---
date: '2021-04-30'
id: G0596-220421-0005
page: 21953
number: 81
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 20 de abril de 2021, da Xefatura Territorial de Lugo, pola que
  se concede a autorización administrativa de peche de infraestruturas de
  distribución de enerxía eléctrica (expediente IN407A 2019/02ATP).
range: Resolución
url: >-
  https://www.xunta.gal/dog/Publicados/2021/20210430/AnuncioG0596-220421-0005_gl.html
---
<p>Visto o expediente para outorgamento da autorización administrativa de peche de infraestruturas de distribución de enerxía eléctrica que a seguir se describe:</p>
    <p>Peticionaria: Begasa.</p>
    <p>Domicilio social: rúa Aller Ulloa, Ramón María, nº 9, 27003 Lugo.</p>
    <p>Denominación: desmontaxe do CT 2111 Nois.</p>
    <p>Situación: concello de Foz. </p>
    <p>Visado: si, Colexio Oficial de Enxeñeiros Industriais de Galicia con número de visado 20193301 do 29 de novembro de 2019.</p>
    <p>Finalidade da instalación: peche de instalacións.</p>
    <p>Presuposto: 6.195,27 €.</p>
    <p>Documentación complementaria: </p>
    <p>Separata para o Concello de Foz.</p>
    <p>Separata para ADIF.</p>
    <p>1. Normativa de aplicación:</p>
    <p>– Lei 24/2013, do 26 de decembro, do sector eléctrico (BOE nº 310, do 27 de decembro).</p>
    <p>– Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica (BOE nº 310, do 27 de decembro).</p>
    <p>– Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09 (BOE nº 68, do 18 de marzo).</p>
    <p>– Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23 (BOE nº 139, do 9 de xuño). </p>
    <p>– Real decreto 1048/2013, do 27 de decembro, polo que se establece a metodoloxía para o cálculo da retribución da actividade de distribución de enerxía eléctrica (BOE nº 312, do 30 de decembro).</p>
    <p>– Lei 21/2013, do 9 de decembro, da Xefatura do Estado, de avaliación ambiental (BOE nº 296, do 11 de decembro).</p>
    <p>– Resolución do 19 de febreiro de 2014, da Dirección Xeral de Enerxía e Minas, da Consellería de Economía e Industria, pola que se aproba o procedemento de autorización administrativa de construción de acordo co previsto na Lei 24/2013, do 26 de decembro, do sector eléctrico (DOG nº 54, do 19 de marzo).</p>
    <p>– Decreto 230/2020, do 23 de decembro, polo que se establece a estrutura orgánica da Vicepresidencia Segunda e Consellería de Economía, Empresa e Innovación.</p>
    <p>– Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>2. As características máis significativas das instalacións recollidas no proxecto técnico denominado desmontaxe do CT 2111 Nois obxecto da solicitude de outorgamento da autorización administrativa previa de peche son:</p>
    <p>Desconexión e desmontaxe do CT non prefabricado 2111 Nois composto por un edificio de caseta non prefabricada o cal consta dun transformador de 160 kVA, tres cadros de baixa tensión e dous telexestores, desmóntase tamén a acometida aéreo a soterrada ubicada no apoio 1A02110 e o XS. </p>
    <p>3. O artigo 39 da Lei 24/2013, do 26 de decembro, do sector eléctrico, dispón que o peche definitivo de instalacións de distribución estará sometida, con carácter previo, ao réxime de autorizacións establecido no artigo 53 precisando, polo tanto, autorización administrativa previa.</p>
    <p>4. O procedemento de tramitación da solicitude de autorización administrativa previa para o peche definitivo dunha instalación de distribución de enerxía eléctrica axustarase ao disposto no capítulo IV do título VII do Real decreto 1955/2000, do 1 de decembro.</p>
    <p>5. En virtude do Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia, e do Decreto 230/2020, do 23 de decembro, da Vicepresidencia Segunda e Consellería de Economía, Empresa e Innovación, polo que se establece a estrutura orgánica da Vicepresidencia Segunda e Consellería de Economía, Empresa e Industria, a Xefatura Territorial da Consellería de Economía, Empresa e Innovación de Lugo é o órgano competente para outorgar a autorización administrativa previa de peche definitivo das instalacións de distribución de enerxía eléctrica cando o seu aproveitamento afecte só a Comunidade Autónoma de Galicia e a súa tensión de servizo sexa inferior a 132 kV.</p>
    <p>6. No expediente consta un informe favorable dos servizos técnicos desta xefatura territorial.</p>
    <p>De acordo con todo o indicado e de conformidade co título VII do Real decreto 1955/2000, do 1 de decembro, propoño: </p>
    <p>Conceder a autorización administrativa previa de peche definitivo das instalacións pertencentes á rede de distribución de enerxía eléctrica de Begasa de características enriba descritas e que se atopan recollidas no proxecto denominado desmontaxe do CT 2111 Nois coas seguintes consideracións:</p>
    <p>– De conformidade co establecido no artigo 138 do Real decreto 1955/2000, do 1 de decembro, o peche definitivo de instalacións solicitado por Begasa implicará o seu desmantelamento e, considerando a planificación proposta, disporá para a súa execución do prazo dun (1) mes contado a partir da data de recepción da presente resolución.</p>
    <p>– De conformidade co artigo 155 do Real decreto 1955/2000, do 1 de decembro, o desmantelamento de instalacións de distribución de enerxía eléctrica comporta a extinción da servidume de paso de enerxía eléctrica, de tal xeito que Begasa deberá comunicar esta circunstancia aos afectados pola dita servidume, se os houber.</p>
    <p>– Tal e como dispón o artigo 139 do Real decreto 1955/2000, do 1 de decembro, o remate das operacións recollidas no protocolo de desconexión e desmantelamento do CT 2111 Nois debe ser comunicado a esta xefatura territorial solicitando a preceptiva acta de peche de instalacións e xuntarase á dita solicitude o certificado do director de obra en que se garantirá o cumprimento das especificacións do proxecto e prescricións complementarias, se as houber, así como da regulamentación e normas que sexan de aplicación como é a do tratamento dos residuos que se poidan xerar.</p>
    <p>– Obtida a acta de peche das instalacións, Begasa ten a obriga de comunicalo á Dirección Xeral de Política Enerxética e Minas e á Comisión Nacional dos Mercados e da Competencia, tal e como dispón o artigo 31 do Real decreto 1048/2013, do 27 de decembro, polo que se establece a metodoloxía para o cálculo da retribución da actividade de distribución de enerxía eléctrica.</p>
    <p>– En cumprimento do establecido no artigo 138.3 do Real decreto 1955/2000, do 1 de decembro, a resolución deberá ser publicada no DOG e no BOP.</p>
    <p>– A presente autorización outórgase sen prexuízo doutras que fosen de aplicación segundo a lexislación vixente, en especial as relativas á ordenación do territorio e o ambiente.</p>
    <p>Contra esta resolución que non é definitiva en vía administrativa poderase interpor recurso de alzada no prazo dun mes contado a partir do día seguinte ao da notificación, ante o vicepresidente segundo e conselleiro de Economía, Empresa e Innovación, de acordo co disposto nos artigos 121 e 122 da citada Lei 39/2015, sen prexuízo de que os interesados poidan promover calquera outra acción que consideren pertinente para a defensa dos seus intereses. </p>
    <p>Lugo, 20 de abril de 2021</p>
    <footer><p>Gustavo José Casasola de Cabo<br>Xefe territorial de Lugo</p></footer>

