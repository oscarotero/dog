---
date: '2021-04-30'
id: G0595-290421-0005
page: 21570
number: 81
agency: 'Vicepresidencia primeira e Consellería de Presidencia, Xustiza e Turismo'
section: I. Disposicións xerais.
title: >-
  DECRETO 71/2021, do 29 de abril, polo que se modifica o Decreto 130/2020, do
  17 de setembro, polo que se fixa a estrutura orgánica das vicepresidencias e
  das consellerías da Xunta de Galicia.
range: Decreto
url: >-
  https://www.xunta.gal/dog/Publicados/2021/20210430/AnuncioG0595-290421-0005_gl.html
---
<p>O 18 de setembro de 2020 publicouse no <em>Diario Oficial de Galicia</em> o Decreto 130/2020, do 17 de setembro, polo que se fixa a estrutura orgánica das vicepresidencias e das consellerías da Xunta de Galicia, a través do cal se determinan os órganos superiores e de dirección que conforman as diferentes consellerías.</p>
    <p>Tal e como se expoñía no dito decreto, a optimización dos recursos públicos, a eficacia na xestión, a racionalización, o logro da máxima coordinación das distintas unidades administrativas e a mellora continua son principios básicos que guían a actuación da Xunta de Galicia.</p>
    <p>A nova redacción do artigo 61 da Lei 8/2008, do 10 de xullo, de saúde de Galicia, introducida a través da súa reforma mediante a Lei 8/2021, do 25 de febreiro, establece a necesidade da aprobación dunha Estratexia galega de saúde como documento estratéxico plurianual de carácter integral que defina prioridades e obxectivos comúns para os eidos da saúde pública, da prevención de riscos sanitarios, da promoción da saúde, da prestación de asistencia sanitaria e da docencia, formación, investigación e innovación sanitarias. </p>
    <p>Por outra banda, os traballos do Consello Técnico de Atención Primaria, creado mediante a Orde do 8 de xullo de 2019 para levar a cabo un proceso de definición estratéxica do novo modelo de traballo deste nivel asistencial, están próximos á súa conclusión definitiva.</p>
    <p>Na actualidade, con motivo da situación de emerxencia sanitaria de interese galego efectuada polo Acordo do Consello da Xunta de Galicia, do 13 de marzo de 2020, os órganos superiores e de dirección actualmente existentes na Consellería de Sanidade están centrando a súa atención de xeito prioritario na xestión da situación epidemiolóxica e asistencial derivada da COVID-19.</p>
    <p>En consecuencia, só a creación dun centro directivo propio e independente permite cubrir nestas circunstancias a necesidade de acelerar os procesos de elaboración dunha Estratexia galega de saúde que fixe as prioridades transversais das distintas unidades da Consellería de Sanidade e do Servizo Galego de Saúde, así como de implementación das medidas derivadas da conclusión dos traballos de reforma do modelo de Atención Primaria.</p>
    <p>Procede, pois, modificar a estrutura dos órganos superiores e de dirección que actualmente integran a Consellería de Sanidade creando unha Dirección Xeral de Planificación e Reforma Sanitaria.</p>
    <p>Na súa virtude, por proposta do vicepresidente primeiro e conselleiro de Presidencia, Xustiza e Turismo, de acordo co artigo 25.5 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no exercicio da facultade outorgada polo artigo 4.15 da Lei 1/1983, do 22 de febreiro, de normas reguladoras da Xunta e da súa Presidencia, e logo de deliberación do Consello da Xunta de Galicia na súa reunión do día vinte e nove de abril de dous mil vinte e un,</p>
    <h2>DISPOÑO:</h2>
    <p>Artigo único. <em>Modificación do artigo 8 do Decreto 130/2020, do 17 de setembro, polo que se fixa a estrutura orgánica das vicepresidencias e das consellerías da Xunta de Galicia</em></p>
    <p>O artigo 8 do Decreto 130/2020, do 17 de setembro, polo que se fixa a estrutura orgánica das vicepresidencias e das consellerías da Xunta de Galicia, queda redactado nos seguintes termos:</p>
    <p>a) A Consellería de Sanidade estrutúrase nos seguintes órganos de dirección:</p>
    <p>1. Secretaría Xeral Técnica.</p>
    <p>2. Dirección Xeral de Saúde Pública.</p>
    <p>3. Dirección Xeral de Planificación e Reforma Sanitaria.</p>
    <p>b) Quedan adscritos a esta consellería:</p>
    <p>1. O organismo autónomo Servizo Galego de Saúde.</p>
    <p>2. A Axencia Galega para a Xestión do Coñecemento en Saúde.</p>
    <p>3. A Axencia Galega de Sangue, Órganos e Tecidos.</p>
    <p>Disposición transitoria. <em>Adscricións de órganos e/ou unidades á nova dirección xeral</em></p>
    <p>Mediante a resolución ou resolucións oportunas da persoa titular da Consellería de Sanidade determinaranse os órganos e/ou unidades que se adscribirán á dirección xeral que se crea como consecuencia da nova estrutura orgánica que se fixa neste decreto, mentres non se proceda a adaptar, mediante as correspondentes modificacións, os decretos 136/2019 e 137/2019, do 10 de outubro, polos que se establece a estrutura orgánica da Consellería de Sanidade e do Servizo Galego de Saúde, respectivamente.</p>
    <p>Disposición derrogatoria</p>
    <p>Quedan derrogadas cantas disposicións de igual ou inferior categoría se opoñan ao disposto neste decreto.</p>
    <p>Disposición derradeira primeira. <em>Habilitación á Consellería de Facenda e Administración Pública</em></p>
    <p>Facúltase a persoa titular da Consellería de Facenda e Administración Pública para ditar as disposicións necesarias para a xestión dos créditos afectados pola nova estrutura administrativa, sen que en ningún caso se poida orixinar incremento de gasto.</p>
    <p>A Consellería de Facenda e Administración Pública realizará as modificacións orzamentarias para dar cumprimento ao disposto neste decreto.</p>
    <p>Disposición derradeira segunda. <em>Entrada en vigor</em></p>
    <p>Este decreto entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, vinte e nove de abril de dous mil vinte e un</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente primeiro e conselleiro<br>de Presidencia, Xustiza e Turismo</p>

