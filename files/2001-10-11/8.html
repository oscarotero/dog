---
date: '2001-10-11'
id: '10042'
page: 13
number: 198
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Decreto 257/2001, do 20 de setembro, polo que se modifican e delimitan os
  perímetros afectados pola concentración parcelaria da zona de Vilariño,
  primeiro e segundo sector (Cambados-Pontevedra).
range: Decreto
url: 'https://www.xunta.gal/dog/Publicados/2001/20011011/Anuncio10042_gl.html'
---
<p>Con datas do 6 de novembro de 1998 e 27 de agosto de 2001, declarouse de utilidade pública e urxente execución a concentración parcelaria da zona de Vilariño (Cambados-Pontevedra), primeiro e segundo sector, respectivamente.</p>
<p>Realizada a investigación da propiedade do primeiro sector, resultaron actitudes contrapostas respecto dos traballos da concentración manifestadas polos propietarios afectados e, en concreto, respecto dos perímetros e subperímetros cultivados e cultivables, así como da clasificación das terras e fixación previa dos respectivos coeficientes que posteriormente servirán de base para levar a cabo as compensacións que resulten necesarias.</p>
<p>Esta situación fai aconsellable incluír determinados terreos correspondentes ó primeiro sector, no ultimamente decretado, e polo tanto reestructura-los terreos afectados e delimita-los dous sectores co que</p>
<p>se acadaría a necesaria axilización do proceso de concentración co fin de proceder á nova reestructuración da propiedade.</p>
<p>Deste xeito, declarada de utilidade pública toda a zona sur de Vilariño, cómpre delimita-los terreos que corresponden a un e ó outro sector.</p>
<p>Na súa virtude, de acordo co disposto no artigo 30.I.3 do Estatuto de autonomía de Galicia e á vista das atribucións que me confire a Lei 1/1983, do 23 de febreiro, reguladora da Xunta de Galicia e do seu presidente, por proposta do conselleiro de Agricultura, Gandería e Política Agroalimentaria e logo de deliberación do Consello da Xunta de Galicia na súa reunión do día vinte de setembro de dous mil un,</p>
<p>DISPOÑO:</p>
<p>Artigo 1º</p>
<p>A concentración parcelaria da parroquia de Vilariño (Cambados-Pontevedra), declarada de utilidade pública polos decretos 308/1998, do 6 de novembro, e 205/2001, do 27 de agosto, e dividida en dous sectores, primeiro e segundo respectivamente, queda conformada do xeito seguinte:</p>
<p>-Sector primeiro: a zona de concentración parcelaria de Vilariño, primeiro sector (Cambados-Pontevedra), comprenderá os terreos da parroquia de Vilariño atopados entre os seguintes límites: norte: estrada PO-300 de Cambados a Pontearnelas; oeste: camiño de Fenosa; leste: límite parroquial e municipal; sur: lugar de Covas de Lobos e río Umia.</p>
<p>-Sector segundo: a zona de concentración parcelaria de Vilariño, segundo sector (Cambados-Pontevedra), comprenderá os terreos da parroquia de Vilariño atopados entre os seguintes límites: norte: estrada PO-300 de Cambados a Pontearnelas; oeste: camiño de Fenosa e Vilariño (primeiro sector); leste: parroquia de Cambados; sur: río Umia.</p>
<p>Artigo 2º</p>
<p>Os traballos correspondentes ás fases que xa foron executadas serán conservados e incorporaranse ó sector que corresponda en función dos terreos que afecte.</p>
<p>Disposicións derradeiras</p>
<p>Primeira.-Facúltase o conselleiro de Agricultura, Gandería e Política Agroalimentaria, para dicta-las disposicións complementarias que requira a execución deste decreto.</p>
<p>Segunda.-Esta disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte de setembro de dous mil un.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Agricultura, Gandería e Política</p>
<p>Agroalimentaria</p>

