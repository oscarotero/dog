---
date: '2015-03-23'
id: G0244-120315-0001
page: 11378
number: 55
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 5 de marzo de 2015 pola que se crean determinados ficheiros de datos
  de carácter persoal existentes na Escola Galega de Administración Pública,
  como organismo autónomo adscrito organicamente a esta consellería.
range: Orde
url: >-
  https://www.xunta.gal/dog/Publicados/2015/20150323/AnuncioG0244-120315-0001_gl.html
---
<p>A Lei orgánica 15/1999, do 13 de decembro, de protección de datos de carácter persoal (BOE núm. 298, do 14 de decembro) regula o tratamento de datos de carácter persoal rexistrados en soporte físico, que os faga susceptibles de tratamento, así como toda modalidade de uso posterior destes datos polos sectores público e privado. A finalidade desta regulación é garantir e protexer as liberdades públicas e os dereitos fundamentais das persoas físicas e, especialmente, a súa honra e intimidade persoal e familiar.</p>
    <p>No artigo 20 da devandita lei disponse que a creación, modificación ou supresión dos ficheiros das administracións públicas só poderá facerse por medio de disposición xeral publicada no BOE ou diario oficial correspondente, e no seu punto segundo establece as indicacións concretas que deben constar nas disposicións de creación e modificación daqueles.</p>
    <p>Polo exposto e en uso das facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>Mediante a presente orde da persoa titular de Vicepresidencia e Consellería de Presidencia, Administracións Públicas e Xustiza, créase o ficheiro de carácter persoal dependente da Escola Galega de Administración Pública que figura no anexo desta orde.</p>
    <p>Artigo 2. <em>Contido</em></p>
    <p>A información exixida no artigo 20 da Lei orgánica 15/1999, do 13 de decembro, de protección de datos de carácter persoal, e no artigo 54 do seu regulamento asociado, o Real decreto 1720/2007, do 21 de decembro, para as disposicións de creación de ficheiros está contida no anexo desta orde.</p>
    <p>Artigo 3. <em>Finalidade e uso dos ficheiros</em></p>
    <p>Os datos de carácter persoal, incluídos no ficheiro da Escola Galega de Administración Pública creado por esta orde, só serán utilizados para os fins expresamente previstos e declarados no anexo e polo persoal debidamente autorizado.</p>
    <p>Artigo 4. <em>Cesión de datos</em></p>
    <p>Os datos só serán cedidos nos supostos expresamente previstos pola lei e os declarados no anexo. No suposto de cesión de datos ás administracións públicas haberá que aterse ao disposto na normativa vixente respecto a esta materia.</p>
    <p>Artigo 5. <em>Órgano responsable dos ficheiros</em></p>
    <p>A responsabilidade sobre o ficheiro creado por esta orde correspóndelle á Escola Galega de Administración Pública, encadrada na Vicepresidencia e Consellería de Presidencia, Administracións Públicas e Xustiza.</p>
    <p>No anexo detállase a unidade ante a que se exercerán os dereitos de acceso, rectificación, cancelación e oposición dos datos que constan nos ficheiros.</p>
    <p>Artigo 6. <em>Nivel de protección e medidas de seguridade</em></p>
    <p>Os ficheiros creados por esta orde atópanse clasificados atendendo ao disposto no artigo 80 e seguintes do Real decreto 1720/2007, do 21 de decembro. No anexo aparece a clasificación (nivel básico, medio ou alto) dos ficheiros creados baixo esta orde.</p>
    <p>A persoa titular do órgano responsable destes ficheiros adoptará as medidas técnicas, de xestión e organización que sexan conducentes a facer efectivas as garantías, obrigas e dereitos recoñecidos na Lei orgánica 15/1999 e nas súas normas de desenvolvemento.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 5 de marzo de 2015</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO<br>Ficheiros de nova creación baixo a responsabilidade da Escola<br>Galega de Administración Pública (EGAP)</h2>
    <table>
     <tbody>
      <tr>
       <td>Denominación do ficheiro</td>
       <td>Subvencións</td>
      </tr>
      <tr>
       <td>Descrición da súa finalidade e usos previstos</td>
       <td>Xestión das relacións administrativas coa cidadanía e organismos públicos ou privados para a concesión de axudas e subvencións</td>
      </tr>
      <tr>
       <td>Colectivos sobre os que se pretende obter datos ou que resulten obrigados a subministralos</td>
       <td>Organismos públicos ou privados</td>
      </tr>
      <tr>
       <td>Procedemento de recollida de datos</td>
       <td>Formularios en papel ou electrónicos</td>
      </tr>
      <tr>
       <td>Procedencia dos datos</td>
       <td>Organismos públicos ou privados</td>
      </tr>
      <tr>
       <td>Estrutura básica do ficheiro. Tipos de datos de carácter persoal (categoría de datos)</td>
       <td>Datos de carácter identificativo (DNI, nome e apelidos, enderezo postal e electrónico, teléfono) datos de circunstancias sociais, datos académicos e profesionais, datos de detalle de emprego, datos económicos, datos de transacción de bens e servizos</td>
      </tr>
      <tr>
       <td>Sistema de tratamento</td>
       <td>Mixto</td>
      </tr>
      <tr>
       <td>Comunicacións ou cesión de datos</td>
       <td>Outros órganos da comunidade autónoma</td>
      </tr>
      <tr>
       <td>Transferencias internacionais de datos a terceiros países</td>
       <td>Non están previstas</td>
      </tr>
      <tr>
       <td>Órgano responsable do ficheiro</td>
       <td>Escola Galega de Administración Pública (EGAP)
        Rúa Madrid, 2-4
        15707 Santiago de Compostela</td>
      </tr>
      <tr>
       <td>Servizos ou unidades ante os cales poden exercer os dereitos de acceso, rectificación, cancelación e oposición</td>
       <td>Escola Galega de Administración Pública (EGAP)</td>
      </tr>
      <tr>
       <td>Nivel do ficheiro</td>
       <td>Nivel básico</td>
      </tr>
     </tbody>
    </table>

