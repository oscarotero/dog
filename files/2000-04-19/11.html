---
date: '2000-04-19'
id: 853A
page: 6496
number: 77
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 89/2000, do 31 de marzo, polo que se aproban os estatutos do Consorcio
  para o Servicio Contra Incendios e Salvamento da Comarca do Salnés.
range: Decreto
url: 'https://www.xunta.gal/dog/Publicados/2000/20000419/Anuncio853A_gl.html'
---
<p>A Comunidade Autónoma de Galicia ten transferidas, entre outras, as competencias sobre prevención e extinción de incendios.</p>
<p>A necesidade de dar unha resposta eficaz deste servicio fai necesaria unha organización axeitada del en tódo o territorio galego. Este feito aconsellou que a Xunta de Galicia elaborara o Plan Galego de dotación de Parques Contra Incendios Urbanos baseado en criterios de racionalidade técnica e económica que permita dota-la Comunidade Autónoma dun servicio integrado de extinción de incendios que garanta este servicio en toda Galicia, baixo condicións aceptables, en función do risco e a dificultade técnica da extinción, sendo o Parque Comarcal Contra Incendios e Salvamento do Salnés un dos parques previstos no Plan galego.</p>
<p>O Consello da Xunta de Galicia na súa reunión do vintesete de novembro de mil novecentos noventa e oito acordou participar no Consorcio do Parque Contra Incendios e Salvamento da Comarca do Salnés, segundo o disposto no punto 3º do artigo 196 da Lei 5/1997, do 22 de xullo, de Administración local de Galicia.</p>
<p>A elaboración e aprobación dos estatutos do consorcio fíxose segundo as normas de procedemento establecidas nos artigos 137 e seguintes da Lei 5/1997, do 22 de xullo, de Administración local de Galicia.</p>
<p>Polo exposto, e en aplicación do artigo 196 da Lei 5/1997, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día trinta e un de marzo de dous mil,</p>
<p>DISPOÑO:</p>
<p>Artigo único.Aproba-los estatutos do consorcio para o Servicio Contra Incendios e Salvamento da Comarca do Salnés, sendo o seu texto o que se recolle no anexo deste decreto.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trinta e un de marzo de dous mil.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>
<p>ANEXO</p>
<p>Consorcio para o Servicio Contra Incendios e Salvamento da Comarca do Salnés</p>
<p>A Comunidade Autónoma de Galicia ten asumidas competencias sobre prevención e extinción de incendios e protección civil.</p>
<p>A necesidade dunha resposta eficaz dos servicios de salvamento ante calquera circunstancia que poida supoñer un perigo para a vida das persoas ou para os seus bens, así como a optimización e racionalización dos medios e recursos dispoñibles, fai necesaria unha organización axeitada destes servicios en todo o territorio da Comunidade Autónoma de Galicia.</p>
<p>Por outra parte os servicios de prevención e extinción de incendios e salvamento non se desenvolveron de forma suficiente dando unha cobertura axeitada a toda Galicia e non sempre se ten posibilidades para intervir dunha maneira rápida e eficaz.</p>
<p>Doutra banda, conforme a decisión do Consello da Unión Europea do 29 de xullo de 1991, polo que se crea o número único para as chamadas de urxencia denominado un, un dous (112), o Goberno da Xunta de Galicia en setembro de 1997 acordou a prestación do servicio público de atención de urxencias en Galicia a través do número telefónico 112, no que deberán quedar integrados os servicios contra incendios e salvamento como centros asociados do servicio 112, e un deles será o da comarca do Salnés.</p>
<p>Capítulo I</p>
<p>Disposicións xerais</p>
<p>Artigo 1º</p>
<p>Ó amparo do establecido na lexislación vixente, constitúese un consorcio entre a Xunta de Galicia, a Deputación Provincial de Pontevedra e os concellos que se relacionan no anexo I, que son os que integran a comarca do Salnés.</p>
<p>Artigo 2º</p>
<p>Para a constitución do consorcio requírese acordo de constitución e de aprobación definitiva dos seus estatutos por parte dos plenos da Deputación Provincial de Pontevedra e dos concellos que o integren, así como acordo do Consello da Xunta de Galicia polo que decida formar parte do consorcio:</p>
<p>-Os estatutos aprobaranse mediante decreto da Xunta de Galicia que se publicará no Diario Oficial de Galicia xunto co texto íntegro dos estatutos.</p>
<p>-Unha vez publicados os estatutos o alcalde do concello onde radique o consorcio convocará a tódolos representantes das entidades que o integran co gallo de elixi-los órganos rectores e inicia-lo funcionamento do consorcio.</p>
<p>Artigo 3º</p>
<p>O consorcio constitúese voluntariamente e por un período de tempo indefinido. Ten carácter administrativo e personalidade xurídica propia e independente das entidades que o integran e capacidade xurídica para o cumprimento dos fins estatutarios.</p>
<p>Artigo 4º.-Enderezo.</p>
<p>O consorcio terá a súa sede no parque de bombeiros no concello de Ribadumia.</p>
<p>Créase unha subsede do consorcio en Vilagarcía de Arousa, que estará suxeita ás directrices de actuación que sinale a sede principal, e con dependencia orgánica e funcional desta.</p>
<p>Artigo 5º.-Obxecto.</p>
<p>Constitúe o obxecto do consorcio a prestación, en réxime de xestión directa, do Servicio de Contra Incendios e Salvamento.</p>
<p>Entre os fins do servicio estará o colaborar cos servicios municipais de protección civil dos concellos consorciados no salvamento de persoas e bens, a extinción de incendios e a prevención e actuación ante calquera tipo de sinistro e situacións de risco e o asesoramento e asistencia en materia de seguridade, e sempre que se faga precisa a súa colaboración e sexa requirido para iso polo xefe local de protección civil do concello.</p>
<p>Artigo 6º.-Ámbito de actuación.</p>
<p>1. O servicio que presta o consorcio esténdese ós concellos corsorciados.</p>
<p>Así mesmo, actuará fóra do ámbito que lle é propio nos casos de sinistro, calamidade, catástrofe e grave perigo, cando fose requirido para iso, sempre que o demanden os órganos competentes, e o autorice o presidente do consorcio.</p>
<p>2. O consorcio asume o exercicio das competencias das entidades consorciadas cando a lexislación vixente obrigue a estas ó cumprimento dos fins expresados no artigo anterior.</p>
<p>3. Formará parte da rede de emerxencias do Servicio de Emerxencias 112  SOS-Galicia, de acordo co protocolo de actuación que para o efecto se establecerá.</p>
<p>Artigo 7º.-Regulación dos servicios.</p>
<p>O consorcio regulará o réxime interno e de funcionamento dos seus propios servicios.</p>
<p>Capítulo II</p>
<p>Órganos de goberno</p>
<p>Artigo 8º.-Os órganos de goberno do consorcio son os seguintes:</p>
<p>-Pleno.</p>
<p>-Presidente.</p>
<p>-Xerente.</p>
<p>Artigo 9º.-Composición do pleno.</p>
<p>O pleno do consorcio, máximo órgano colexiado deste, estará integrado por:</p>
<p>-O alcalde de cada un dos concellos consorciados ou un concelleiro, designados nos seus respectivos plenos, que poderá substituílo.</p>
<p>-Dous representantes da Deputación Provincial de Pontevedra, designados polo presidente da deputación.</p>
<p>-Dous representantes nomeados pola Xunta de Galicia, designados pola consellería con competencias en materia de protección civil.</p>
<p>Con voz pero sen voto:</p>
<p>-O secretario do concello onde radique a sede do consorcio para efectua-las funcións do cargo.</p>
<p>-O xerente do consorcio.</p>
<p>-A petición dos membros con voto do pleno poderán convocarse con voz pero sen voto os responsables técnicos dos servicios municipais de protección civil de cada concello, designados polos alcaldes.</p>
<p>Artigo 10º.-Presidente e vicepresidente.</p>
<p>Os cargos do presidente e vicepresidente serán ocupados polos alcaldes dos concellos que forman parte do consorcio, rotando de forma bianual.</p>
<p>Serán designados polo pleno para o primeiro mandato establecéndose igualmente no mesmo acto ou quenda de rotación.</p>
<p>O presidente exercerá as competencias que se lle atribúen nos presentes estatutos.</p>
<p>O vicepresidente substituirá o presidente nos casos de ausencia, vacante ou enfermidade e nos demais que regulamentariamente proceda. Exercerá as mesmas competencias que o presidente, durante o tempo que dure a substitución.</p>
<p>Artigo 11º.-Nomeamentos e cesamento dos representantes.</p>
<p>Os membros do pleno poderán ser cesados por acordo do mesmo órgano que os nomease.</p>
<p>Artigo 12º.-As atribucións do pleno serán as seguintes:</p>
<p>a) Aprobación do orzamento da entidade.</p>
<p>b) Aprobación das contas anuais e as operacións de crédito que poidan contratarse.</p>
<p>c) Aprobación de modificación e liquidación dos orzamentos.</p>
<p>d) Aprobación da memoria anual de actividades.</p>
<p>e) Iniciativa para a integración de novos entes e separación de membros do consorcio.</p>
<p>f) Aprobación do cadro de persoal orgánico.</p>
<p>g) Aprobación do programa anual.</p>
<p>h) Proposta de rectificación ou modificación dos estatutos.</p>
<p>i) Aprobación dos regulamentos que estime pertinentes dentro das súas competencias, así como as normas de funcionamento do propio pleno.</p>
<p>j) O control da actuación do xerente.</p>
<p>k) Aprobación de convenios, concertos e acordos de cooperación, colaboración ou calquera outro, con administracións públicas ou entidades privadas.</p>
<p>l) Aprobación de proxectos de obras e servicios.</p>
<p>m) Aprobación de pregos de claúsulas administrativas e prescricións técnicas para a execución de proxectos de obras, servicios e subministracións que sexan da súa competencia. A adxudicación dos diversos tipos de contratos previstos na Lei 13/1995, do 18 de maio, de contratos das administracións públicas, de acordo cos artigos 310 e seguintes da Lei 5/1997, de réxime local de Galicia.</p>
<p>n) A administración do patrimonio.</p>
<p>ñ) Sinala-lo enderezo do consorcio.</p>
<p>o) En xeral tódalas funcións que non están atribuídas dun modo expreso a outro órgano do consorcio.</p>
<p>p) Servir de comité asesor de protección civil a nivel comarcal e entidade de apoio ó presidente do consorcio, asumindo a nivel comarcal as funcións previstas no artigo 14 do Decreto 378/1998, do 4 de decembro, polo que se aproban as medidas de coordinación de protección civil.</p>
<p>Artigo 13º.-Competencias do presidente do consorcio.</p>
<p>Serán funcións propias do presidente as seguintes:</p>
<p>a) Ostenta-la súa representación legal para tódolos efectos.</p>
<p>b) Aproba-la orde do día, convocar, presidir, suspender e levanta-las sesións, así como dirixi-las deliberacións do pleno.</p>
<p>c) Decidi-los empates nos acordos co seu voto de calidade.</p>
<p>d) Vixia-lo cumprimento e publicación dos acordos do pleno.</p>
<p>e) Presenta-lo proxecto de orzamento ordinario.</p>
<p>f) Supervisa-lo funcionamento administrativo e técnico do consorcio.</p>
<p>g) Autorizar e ordenar gastos e pagamentos con cargo ós orzamentos do consorcio, de acordo coa lexislación vixente.</p>
<p>h) Delegar funcións no vicepresidente ou no órgano que considere.</p>
<p>i) As demais competencias que lle atribúan as normas legais da Comunidade Autónoma, así mesmo, recoñeceranse as competencias en materia de contratación establecidas para o presidente das entidades locais no artigo 3141.a da lei 5/97</p>
<p>Artigo 14º.-Xerente.</p>
<p>1. O xerente é o órgano ó que correponde realiza-la xestión ordinaria dos asuntos de competencia do pleno, baixo a inmediata dirección e dependencia do presidente e será nomeado polo pleno entre persoas que posúen a formación axeitada que os capacite para realiza-las funcións propias do cargo.</p>
<p>2. Serán funcións do xerente:</p>
<p>a) Dirixir e xestiona-lo servicio e resolve-los asuntos que se lle asignen.</p>
<p>b) Elaborar e presenta-lo anteproxecto de orzamentos, os plans de actuación e programa de necesidades do consorcio.</p>
<p>c) Prestar asistencia técnica ó presidente e ó pleno.</p>
<p>d) Informar dos asuntos que deban tratarse nas sesións do pleno.</p>
<p>e) Exerce-la xefatura do persoal ó seu cargo, así como propoñe-las reformas que supoñan unha mellora do funcionamento das dependencias e servicios.</p>
<p>f) Prepara-los expedientes para adquisición de material e realización de obras de mellora e mantemento do servicio.</p>
<p>g) Propoñer ó presidente do consorcio os pagamentos que deben de realizarse.</p>
<p>h) Propoñer e tramitar a contratación, destino, ascensos, excedencias, xubilacións, permisos e baixas do persoal do consorcio, segundo as disposicións legais vixentes.</p>
<p>i) Elabora-las estatísticas de actividades realizadas, así como a memoria anual acerca do funcionamento, custo e rendibilidade dos servicios ó seu cargo, propoñendo as modificacións encamiñadas a unha maior eficacia do servicio.</p>
<p>j) Asistir ás sesións do pleno con voz e sen voto.</p>
<p>k) As demais funcións que o pleno lle encomende.</p>
<p>Artigo 15º.-Secretario.</p>
<p>O secretario do pleno será un funcionario do concello onde radique a sede do consorcio, co título de licenciado en dereito.</p>
<p>As súas funcións serán:</p>
<p>a) Asistir ás reunións do pleno con voz, citando ós compoñentes por orde do presidente e comunicando a orde do día.</p>
<p>b) Formalizar e levar a cabo os acordos adoptados nas sesións, así como levantar acta deles.</p>
<p>c) Asesorar e asistir xuridicamente o pleno.</p>
<p>Capítulo III</p>
<p>Réxime funcional</p>
<p>Artigo 16º</p>
<p>1. O pleno reunirase en sesión ordinaria unha vez cada dous meses.</p>
<p>2. Realizarase sesión extraordinaria a petición do presidente cando o considere oportuno, ou por petición dun tercio dos membros do pleno.</p>
<p>Artigo 17º</p>
<p>1. O presidente convocará as sesións cunha antelación mínima de 5 días e remitirá a orde do día a cada un dos membros do pleno.</p>
<p>2. O pleno constitúese validamente coa asistencia dun tercio do número legal dos seus membros, que nunca poderá ser inferior a tres. Este quorum deberase manter durante toda a sesión.</p>
<p>En todo caso, requírese a asistencia do presidente e do secretario ou dos que legalmente os substitúan.</p>
<p>Artigo 18º</p>
<p>1. Os acordos do pleno adoptaranse, como regra xeral, por maioría dos membros presentes, agás nos supostos recollidos nos puntos 2º e 3º do artigo 215 da Lei 5/1997.</p>
<p>2. Cada representante do pleno terá un voto.</p>
<p>Capítulo IV</p>
<p>Do persoal</p>
<p>Artigo 19º</p>
<p>O persoal ó servicio do consorcio estará integrado por:</p>
<p>a) O persoal de prevención e extinción de incendios e salvamento.</p>
<p>b) O persoal que, tendo a titulación axeitada, atenda as funcións de: asesoramento legal, fe pública, control e fiscalización interna, económica e orzamentaria, contabilidade e tesourería, e administración en xeral.</p>
<p>Artigo 20º</p>
<p>A División ou Unidade Operativa de Prevención e Extinción de Incendios e Salvamento estará composta polo xerente que será o xefe de servicio que realizará as funcións técnicas que lle son propias, así como as de dirección do resto do persoal; a escala operativa poderá estar formada por xefes de quenda, xefes de saída e bombeiros.</p>
<p>Artigo 21º</p>
<p>1. O persoal do consorcio terá carácter de funcionario ou laboral en atención ás funcións que desenvolvan.</p>
<p>2. As funcións deste persoal serán as que se determinan nas normas de réxime interior do consorcio.</p>
<p>Artigo 22º</p>
<p>O consorcio aprobará o seu propio cadro de persoal, de acordo co previsto e acordará a súa provisión polos sistemas legais establecidos.</p>
<p>Capítulo V</p>
<p>Réxime económico e financeiro</p>
<p>Artigo 23º</p>
<p>Para o cumprimento dos seus fins o consorcio disporá dos seguintes recursos:</p>
<p>a) As achegas por parte dos entes asociados.</p>
<p>b) Os créditos que figuren nos orzamentos xerais da Comunidade Autónoma e da Deputación Provincial de Pontevedra.</p>
<p>c) As subvencións e outros ingresos de dereito público.</p>
<p>d) As taxas, contribucións especiais e prezos públicos fixados de acordo coa lei.</p>
<p>e) Ingresos de dereito privado.</p>
<p>f) Calquera outro recurso que poidera serlle atribuído de acordo coa lexislación vixente.</p>
<p>g) O producto de operacións de crédito.</p>
<p>Artigo 24º</p>
<p>1. As contribucións de cada ente consorciado ó orzamento ordinario de ingresos do consorcio para cada ano, efectuaranse da forma seguinte:</p>
<p>A Comunidade Autónoma de Galicia achegará o 40% da cantidade do total orzamento do consorcio.</p>
<p>A Deputación Provincial de Pontevedra achegará o 40% da cantidade do total orzamento do consorcio.</p>
<p>Os concellos consorciados contribuirán co equivalente ó 20% do dito orzamento, segundo a distribución que resulte aplicando o índice de poboación.</p>
<p>2. O orzamento de ingresos do consorcio para cada exercicio económico será aprobado polo pleno.</p>
<p>Artigo 25º</p>
<p>1. Cada ente consorciado obrígase a consignar no seu orzamento ordinario a cantidade suficiente para atende-las súas obrigas económicas relativas ó consorcio.</p>
<p>2. Unha parte da cantidade consignada nos orzamentos de cada ente consorciado ingresarase por anticipado cada dous meses, na tesourería do consorcio.</p>
<p>Artigo 26º</p>
<p>Os entes consorciados poderán ceder medios materiais ó consorcio. Os medios cedidos seguirán sendo propiedade do ente contribuínte ó que reverterán caso de separación ou disolución do consorcio. No caso de que se constrúa un novo parque de contra incendios e salvamento para o consorcio, os concellos consorciados están obrigados a achega-los medios tendentes a tal finalidade.</p>
<p>Artigo 27º</p>
<p>O orzamento do consorcio apróbao o pleno.</p>
<p>Este orzamento será elevado ós entes consorciados para o seu coñecemento.</p>
<p>Capítulo VI</p>
<p>Réxime xurídico</p>
<p>Artigo 28º</p>
<p>A actuación do consorcio rexerase polo establecido nos presentes estatutos, nos regulamentos de orga</p>
<p>nización e réxime interior, os que se supeditarán ó ordenamento xurídico vixente.</p>
<p>Ó non establecido nas disposicións anteriores aplicaranse as leis reguladoras da Administración institucional e de función pública da Comunidade Autónoma de Galicia.</p>
<p>Artigo 29º</p>
<p>A tódalas actuacións do consorcio seralles aplicable a Lei 30/1992, de réxime xurídico das administracións públicas e do procedemento administrativo común, a Lei 7/1985, de bases do réxime local e o Real decreto lexislativo 781/1986, que aproba o texto refundido das disposicións legais vixentes en materia de réximen local e a Lei 13/1995, do 18 de maio, de contratos das administracións públicas. A Lei 5/1997, do 22 de xullo, de Administración local de Galicia.</p>
<p>Artigo 30º</p>
<p>1. As modificacións estatutarias, así como as altas e baixas dos concellos integrantes do ente local consorciado, seguirán o procedemento establecido no artigo 143 da Lei 5/1997.</p>
<p>Nos dous casos, e previamente, procederase á liquidación dos compromisos e obrigas, así como das posibles responsabilidades a que houbese lugar.</p>
<p>A separación requirirá os seguintes requisitos:</p>
<p>a) Que transcorresen 5 (cinco) anos desde a incorporación do dito ente ó consorcio.</p>
<p>b) Ser solicitada a separación con 1 (un) ano de aviso previo.</p>
<p>c) Que sexa aprobada a separación en acordo plenario do ente.</p>
<p>Artigo 31º</p>
<p>1. Calquera que sexa o momento no que se adopte o acordo de incorporación ó consorcio dun novo ente non producirá efectos ata a aprobación do orzamento ordinario do seguinte exercicio económico do consorcio.</p>
<p>2. No caso de que unha entidade das que integran o consorcio decida unilateralmente separarse del, manifestarao cun ano de antelación, sen deixar de cumprir cos compromisos contraídos nese prazo.</p>
<p>Artigo 32º</p>
<p>1. Para a modificación dos estatutos do consorcio local así como para a súa disolución, seguiranse as mesmas regras e o mesmo procedemento que o establecido pola lexislación estatal básica e polos artigos 143 e 144 da Lei 5/1997 para a modificación dos estatutos ou disolución das mancomunidades dos municipios.</p>
<p>2. En caso de disolución do consorcio practicarase liquidación de tódolos seus bens e dereitos, e o resultado positivo ou negativo será atribuído a cada un</p>
<p>dos integrantes do consorcio, na mesma proporción que a establecida para a fixación das achegas ó consorcio.</p>
<p>Artigo 33º</p>
<p>O consorcio facilitaralles ós entes consorciados un informe anual sobre a propia xestión, e prestará a súa cooperación e asistencia cando sexa requirida.</p>
<p>Disposicións derradeiras</p>
<p>Primeira.-O pleno poderá dictar cantas disposicións complementarias sexan necesarias para o desenvolvemento destes estatutos.</p>
<p>Segunda.-Esta disposición entrará en vigor o día seguinte ó da súa publicación no Diario Oficial de Galicia.</p>
<p>ANEXO I</p>
<p>Relación de concellos que integran a comarca do Salnés</p>
<p>Cambados.</p>
<p>O Grove.</p>
<p>A Illa de Arousa.</p>
<p>Meaño.</p>
<p>Meis.</p>
<p>Ribadumia.</p>
<p>Sanxenxo.</p>
<p>Vilagarcía de Arousa.</p>
<p>Vilanova de Arousa.</p>
<p>ANEXO II</p>
<p>Relación de concellos que integran a comarca do Salnés: porcentaxes e partes integrantes</p>
<p>Xunta de Galicia: 40%.</p>
<p>Deputación Provincial: 40%.</p>
<p>Concellos: 20%.</p>
<p>Cambados: 12.64145295%.</p>
<p>O Grove: 10.71649536%.</p>
<p>A Illa de Arousa: 4.63227223%.</p>
<p>Meaño: 5.30186608%.</p>
<p>Meis: 5.091130825%.</p>
<p>Ribadumia: 4.00459036%.</p>
<p>Sanxenxo: 15.01147590%.</p>
<p>Vilagarcía de Arousa: 32.10258457%.</p>
<p>Vilanova de Arousa: 10.49795430%.</p>

