---
date: '2000-04-19'
id: 852E
page: 6482
number: 77
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 10 de abril de 2000 pola que se convocan subvencións a empresas
  vinculadas co sector audiovisual para apoia-lo desenvolvemento de proxectos de
  producción audiovisual en lingua galega, así como a producción audiovisual en
  lingua galega.
range: Orde
url: 'https://www.xunta.gal/dog/Publicados/2000/20000419/Anuncio852E_gl.html'
---
<p>A Consellería de Cultura, Comunicación Social e Turismo establece as liñas de apoio ás diversas fases de producción audiovisual, co fin de potencia-la existencia en Galicia dunha auténtica industria audiovisual.</p>
<p>A través das axudas ó desenvolvemento dos proxectos audiovisuais en lingua galega preténdese fomentar unha das fases máis esenciais da producción audiovisual, como é a da posta a punto dos aspectos guionísticos e orzamentarios.</p>
<p>Enténdese por desenvolvemento de proxectos o conxunto de operacións que preceden á fase de producción propiamente dita, a rodaxe dunha obra audiovisual. O devandito concepto inclúe, en particular, a redacción do guión, a procura de socios, a preparación do plan financeiro da producción, e elaboración do plan de márketing e de distribución.</p>
<p>Para certos tipos de producción, considéranse como parte integrante do desenvolvemento da obra a investigación gráfica e a realización dun filme piloto (para as películas de animación), a busca de arquivos (para as produccións que valoren o patrimonio audiovisual europeo) e o desenvolvemento de software específico (para produccións multimedia).</p>
<p>Este procedemento de desenvolvemento culmina propiamente coa fase da producción pola que a Consellería de Cultura, Comunicación Social e Turismo establece axudas para a producción audiovisual en lingua galega, co fin de fomenta-lo crecemento da industria audiovisual na nosa Comunidade Autónoma.</p>
<p>Por todo isto,</p>
<p>DISPOÑO:</p>
<p>I. Bases xenéricas para a concesión das subvencións.</p>
<p>Artigo 1º</p>
<p>Convócanse subvencións, mediante réxime de concorrencia competitiva, para apoia-la lo desenvolvemento de proxectos de producción audiovisual en lingua galega e a realización de produccións audiovisuais en lingua galega.</p>
<p>As subvencións financiaranse con cargo á aplicación orzamentaria 10.04.353B.770 dos orzamentos xerais da Comunidade Autónoma de Galicia para 2000, nos que existe un crédito para este efecto por un importe de cento cincuenta e catro millóns quinientas mil (154.500.000) ptas.</p>
<p>Para aqueles proxectos que a empresa solicitante considere que teñen carácter plurianual, a Consellería de Cultura, Comunicación Social e Turismo poderá comprometer outras fases de realización dos proxectos, ó amparo do disposto no artigo 58 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Artigo 2º</p>
<p>Poderán optar a estas subvencións as productoras audiovisuais e empresas de producción multimedia legalmente constituídas como tales, con enderezo social en Galicia. En todo caso, nas bases específicas determinaranse os requisitos concretos que deben cumpri-los solicitantes para accederen a ambas modalidades.</p>
<p>Quedan excluídos os solicitantes que anteriormente recibisen algunha outra subvención da Consellería de Cultura, Comunicación Social e Turismo e non xustificasen o seu investimento, así como proxectos</p>
<p>encargados por terceiras persoas e as produccións didácticas e publicitarias.</p>
<p>Ademais quedan excluídos aqueles solicitantes que, para o mesmo proxecto, xa foran beneficiarios dunha axuda para a realización de proxectos de producción audiovisual en lingua galega que incorporen novos realizadores, convocadas pola Consellería de Cultura, Comunicación Social e Turismo.</p>
<p>Artigo 3º</p>
<p>As solicitudes faranse mediante instancia dirixida ó conselleiro de Cultura, Comunicación Social e Turismo, segundo os modelos que figuran como anexos desta orde, e presentarana no rexistro xeral de Cultura, Comunicación Social e Turismo ou nos rexistros das delegacións provinciais, sen prexuízo dos procedementos establecidos no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común modificada pola Lei 4/1999, do 13 de xaneiro.</p>
<p>Tanto para unha como para outra modalidade de axudas, achegarase a seguinte documentación:</p>
<p>a) Copia cotexada do DNI do representante ou solicitante e acreditación suficiente da representación que exerza mediante poder notarial debidamente inscrito.</p>
<p>b) Copia cotexada da documentación acreditativa da constitución legal da empresa, do seu enderezo social en Galicia e da súa inscrición no Rexistro Mercantil.</p>
<p>c) Copia cotexada da tarxeta de identificación fiscal.</p>
<p>d) Documentación cotexada acreditativa da inscrición no correspondente rexistro de empresas do Instituto de Cinematografía e Artes Audiovisuais.</p>
<p>e) Copia cotexada do documento acreditativo de estar ó día no pagamento do imposto de actividades económicas.</p>
<p>f) Documentación acreditativa de que o proxecto é obra orixinal e/ou de posuí-los dereitos suficientes do guión, obra literaria ou calquera outro medio que requira a obtención de dereitos ou opción de compra sobre eles.</p>
<p>g) Declaración de solicitudes efectuadas ou axudas concedidas, para o mesmo proxecto, das distintas administración públicas.</p>
<p>A esta documentación de carácter xeral engadiráselle a sinalada nas correspondentes bases específicas de cada unha das modalidades de subvención.</p>
<p>Artigo 4º</p>
<p>As solicitudes deberán presentarse, segundo os modelos que figuran nos anexos, no prazo de trinta días naturais contados a partir do día seguinte á publicación desta orde no Diario Oficial de Galicia. Se o último día do prazo resultase ser sábado ou festivo, poderase presentar ó seguinte día hábil.</p>
<p>Artigo 5º</p>
<p>Correspóndelle ós servicios competentes da Dirección Xeral de Comunicación Social e Audiovisual a instrucción dos procedementos para a concesión das subvencións. Para a avaliación dos proxectos presentados constituirase unha comisión asesora nomeada polo conselleiro de Cultura, Comunicación Social e Turismo, que estará presidida pola directora xeral de Comunicación social e Audiovisual e composta polos seguintes vocais:</p>
<p>-Un vocal en representación da CRTVG.</p>
<p>-Dous vocais en representación do sector audiovisual.</p>
<p>-Un vocal en representación das Universidades de Galicia.</p>
<p>-Un vocal en representación do Centro Galego de Artes da Imaxe.</p>
<p>-Un vocal da Dirección Xeral de Comunicación Social e Audiovisual.</p>
<p>-Actuará como secretario, con voz e sen voto, un funcionario da Dirección Xeral de Comunicación Social e Audiovisual.</p>
<p>Artigo 6º</p>
<p>A comisión asesora poderá requirir dos solicitantes canta documentación complementaria considere precisa e atenderá para a súa valoración ós criterios que figuran nos artigos 15º e 21º desta orde, segundo a modalidade de subvención.</p>
<p>Os membros da comisión presentarán os seus informes previos dos proxectos, valorando cada criterio en catro niveis: moi favorable (10 puntos), favorable (8 puntos), pouco favorable (6 puntos) e desfavorable (4 puntos), así como a cantidade de axuda que propoñen para cada proxecto.</p>
<p>A comisión elaborará un informe conxunto sobre os proxectos presentados, á vista do cal, a directora xeral de Comunicación Social e Audiovisual elevará a proposta de concesión de axudas, dentro das dispoñibilidades económicas, ó conselleiro de Cultura, Comunicación Social e Turismo, que resolverá poñendo fin á vía administrativa.</p>
<p>Artigo 7º</p>
<p>Notificada a resolución de subvención, os beneficiarios deberán manifestar por escrito a súa aceptación. De non recibirse a aceptación no prazo de dez días naturais entenderase que o beneficiario renuncia á subvención concedida.</p>
<p>Artigo 8º</p>
<p>Os beneficiarios das subvencións, unha vez aceptadas estas, quedarán obrigados a destina-los fondos percibidos para o obxecto concreto para o que foron concedidos. A Consellería de Cultura, Comunicación Social e Turismo poderá realiza-las oportunas comprobacións para o mellor coñecemento da efectiva realización do proxecto obxecto de axuda.</p>
<p>De igual maneira o beneficiario estará obrigado a facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino de axudas.</p>
<p>Artigo 9º</p>
<p>O pagamento das subvencións realizarase de acordo coas disposicións orzamentarias que lle sexan de aplicación.</p>
<p>Para proceder a calquera pagamento, os beneficiarios deberán presentar certificacións acreditativas do cumprimento das obrigas tributarias e coa Seguridade Social e de non ter pendente de pagamento ningunha débeda, por ningún concepto, coa Administración Pública da Comunidade Autónoma, segundo o disposto no artigo 79 da Lei do decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Así mesmo, en concordancia co disposto no artigo 3 g, no momento de xustificación da execución total do proxecto, e en calquera caso, antes do último pago, o peticionario deberá presentar unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes, ou calquera dos seus organismos, entes ou sociedades. En ningún caso, o importe das subvencións concedidas poderá ser de tal contía que, illadamente o en concorrencia coas concedidas a través de outras administración públicas, supere o 100% do custo total da actividade subvencionada que deberá desenvolve-lo beneficiario.</p>
<p>Artigo 10º</p>
<p>O incumprimento por parte do beneficiario de calquera requisito desta orde facultará a Consellería de Cultura, Comunicación Social e Turismo para instruír expediente sancionador, conforme o previsto no artigo 79 do texto refundido da Lei de réxime financeiro e orzamentario aprobado por Decreto lexislativo 1/1999, do 7 de outubro, modificado pola Lei 8/1999, do 30 de decembro, de medidas fiscais e orzamentarias, de función pública e de actuación administrativa e na Lei de réxime xurídico das administracións públicas e do procedemento administrativo común; se procede, anulará os beneficios concedidos e solicitará a devolución das cantidades percibidas, se as houbese, segundo o procedemento que establece o Regulamento xeral de recadación.</p>
<p>Artigo 11º</p>
<p>Para os efectos establecidos no artigo 42.2º da Lei 30/1992, do 26 de noviembre, de réxime xurídico das administracións públicas e do procedemento administrativo común modificada pola Lei 4/1999, do 13 de xaneiro, o prazo máximo para resolve-las solicitudes correspondentes ás accións especificadas</p>
<p>nesta orde será de catro meses, contados a partir do día seguinte ó da publicación desta convocatoria.</p>
<p>II. Bases específicas para a concesión das subvencións.</p>
<p>A) Subvencións para o desenvolmento de proxectos de producción audiovisual.</p>
<p>Artigo 12º</p>
<p>Serán obxecto de subvención o desenvolvemento dos siguintes proxectos:</p>
<p>a) Longametraxes cinematográficas.</p>
<p>b) Telefilmes.</p>
<p>c) Series de televisión.</p>
<p>d) Produccións multimedia.</p>
<p>e) Documentais.</p>
<p>Os devanditos proxectos terán a consideración que se sinala no artigo 19º.</p>
<p>Artigo 13º</p>
<p>Poderán optar a estar subvencións as productoras audiovisuais e empresas de producción multimedia legalmente constituídas en Galicia e que teñan acordo ou contrato como mínimo, cun guionista para desenvolver algún proxecto dos tipos sinalados no artigo anterior.</p>
<p>Artigo 14º</p>
<p>Ademais da documentación sinalada no artigo 3º da presente orden, achegarase sete exemplares de:</p>
<p>-Memoria explicativa do proxecto.</p>
<p>-Sipnose, tratamento e/o borrador de guión, con especificación da situación dos dereitos de autor correspondentes.</p>
<p>-Orzamento das actividades de desenvolvemento.</p>
<p>Artigo 15º</p>
<p>A comisión asesora considerará, para a valoración das solicitudes, os seguintes aspectos:</p>
<p>-Interese do proxecto e calidade artística (orixinalidade e creatividade del).</p>
<p>-Viabilidade da execución do proxecto unha vez desenvolvido no marco da industria audiovisual galega.</p>
<p>-Axuste entre o proxecto e o orzamento de desenvolvemento, así como a viabilidade do seu financiamento.</p>
<p>Artigo 16º</p>
<p>A contía das subvencións non poderá exceder do 50% do custo total.</p>
<p>Artigo 17º</p>
<p>O proceso de desenvolvemento deberá terminar antes do 1 de novembro do presente exercicio orzamentario.</p>
<p>Na futura documentación do proxecto e nos títulos de crédito da producción resultante farase constar que recibiu unha subvención o seu desenvolvemento por parte da Consellería de Cultura, Comunicación Social e Turismo, Dirección Xeral de Comunicación Social e Audiovisual, da Xunta de Galicia coa súa imaxe corporativa.</p>
<p>Artigo 18º</p>
<p>A documentación que integrará a xustificación do efectivo desenvolvemento do proxecto constará de:</p>
<p>a) Xustificantes materias da realización dos investimentos correspondentes á elaboración do plan de márketing e de distribución, aspectos que, de conformidade coa exposición de motivos, constitúen a fase de desenvolvemento.</p>
<p>b) Un exemplar do guión definitivo.</p>
<p>c) Un exemplar do plan de producción definitivo.</p>
<p>B) Subvencións a producción audiovisual en lingua galega.</p>
<p>Artigo 19º</p>
<p>Para efectos de clasificación dos proxectos, terán a consideración de:</p>
<p>a) Curtametraxes, as produccións cinematográficas de duración inferior a sesenta minutos.</p>
<p>b) Longametraxes, as produccións cinematográficas de duración igual ou superior a sesenta minutos.</p>
<p>c) Vídeo-creación, os proxectos que expresen unha clara vontade de experimentación formal.</p>
<p>d) Telefilmes, películas dirixidas a emisión en televisión.</p>
<p>e) Programas pilotos de series de televisión, os que mostren mediante un capítulo a viabilidade dun proxecto de serie televisiva.</p>
<p>f) Documentales, as produccións informativas dalgún aspecto da realidade sen empregar como principal instrumento a ficción.</p>
<p>g) Producciones multimedia, as que conxuguen o emprego de medios informáticos e audiovisuais tanto na súa elaboración como no seu consumo.</p>
<p>Artigo 20º</p>
<p>Ademais da documentación sinalada no artigo 3º desta orde, achegarase a seguinte documentación, en calquera dos idiomas oficiais da Comunidade Autónoma.</p>
<p>Sete exemplares:</p>
<p>a) Memoria explicativa (2 páxinas máximo).</p>
<p>b) Sinopse do proxecto (2 páxinas máximo).</p>
<p>c) Guión definitivo da producción.</p>
<p>d) Historial da empresa e relación de membros do equipo.</p>
<p>e) Plan de producción con orzamento total del.</p>
<p>f) Plan de financiamento, con expresión das contribucións doutras entidades, organismos ou institucións e documentalmente acreditado.</p>
<p>g) Calendario de investimento para a execución do traballo, indicando a parte correspondente que se vai executar cada ano no caso de proxectos plurianuais.</p>
<p>h) Calquera outra documentación que o solicitante estime pertinente para a mellor defensa do proxecto.</p>
<p>Os modelos para a presentación da documentación estarán a disposición dos solicitantes nas delegacións da Consellería de Cultura, Comunicación Social e Turismo.</p>
<p>Artigo 21º</p>
<p>A comisión asesora terá en conta para a elaboración do informe os seguintes criterios:</p>
<p>-Calidade do proxecto (grao de desenvolvemento, elaboración, axuste entre o proxecto e o orzamento, presentación a outras convocatorias de axuda).</p>
<p>-Utilización de recursos de Galicia (personal artístico, técnico e servicios instalados en Galicia, así como a rodaxe na Comunidade Autónoma).</p>
<p>-Viabilidade do proxecto (grao de financiamento garantida, % de axuda solicitada, compromisos de distribución).</p>
<p>-Capacidade empresarial do solicitante ou grupo de empresas que apoia o proxecto (facturación, proxectos realizados, persoal).</p>
<p>-Calidade artística (orixinalidade e creatividade do proxecto).</p>
<p>Artículo 22</p>
<p>A contía das subvencións quedará determinada da seguinte forma:</p>
<p>1. Proxectos de curtametaxe: ata o 60% do custo total.</p>
<p>2. Proxectos de longametraxe: ata o 40% do custo total.</p>
<p>3. Proxectos de documentais: ata o 60% do custo total.</p>
<p>4. Proxectos de vídeo-creación: ata o 60% do custo total.</p>
<p>5. Proxectos de telefilmes: ata o 40% do coste total.</p>
<p>6. Proxectos de programas pilotos de series de televisión: ata o 50% do custo total.</p>
<p>7. Proxectos de producción multimedia: ata o 60% do custo total.</p>
<p>Artigo 23º</p>
<p>1. As produccións subvencionadas terán que axustarse fielmente ó proxecto presentado. Calquera</p>
<p>modificación no proxecto ou no equipo técnico e artístico deberá ser notificada á Consellería de Cultura, Comunicación Social e Turismo que decidirá o que proceda e adoptará as medidas que considere procedentes.</p>
<p>2. As productoras subvencionadas deberán comunicarlle á Consellería de Cultura, Comunicación Social e Turismo a data de iniciación e finalización da rodaxe ou gravación da producción subvencionada, no caso de que estas varíen respecto das previsións do proxecto.</p>
<p>Artigo 24º</p>
<p>As productoras subvencionadas quedarán obrigadas a presentar un resumo dos investimentos realizados antes do 15 de novembro de cada exercicio económico do que se trate, entregando á Consellería de Cultura, Comunicación Social e Turismo xustificación do investimento efectuado mediante xustificantes orixinais, ou fotocopia compulsada, dos gastos realizados e, no último ano, ademais da xustificación correspondente, a entrega de dúas copias da producción resultante e un vídeo promocional á Dirección Xeral de Comunicación Social e Audiovisual da Consellería de Cultura, Comunicación Social e Turismo.</p>
<p>Nos títulos de crédito da producción, así como en toda a publicidade que dela se faga, farase constar que a producción foi subvencionada pola Dirección Xeral de Comunicación Social e Audiovisual, Consellería de Cultura, Comunicación Social e Turismo, segundo a normativa da imaxe corporativa da Xunta de Galicia.</p>
<p>Artigo 25º</p>
<p>As copias entregadas á Consellería de Cultura, Comunicación Social e Turismo que sempre deberán ser en lingua galega, quedarán depositadas no Centro Galego de Artes da Imaxe da Dirección Xeral de Comunicación Social e Audiovisual, para a súa conservación e uso con fins culturais e de promoción do audiovisual galego. Para tal fin, a Consellería de Cultura, Comunicación Social e Turismo poderá realizar cantas copias considere precisas.</p>
<p>Disposicións finais</p>
<p>Primeira.-Facúltase a directora xeral de Comunicación Social e Audiovisual para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 10 de abril de 2000.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

