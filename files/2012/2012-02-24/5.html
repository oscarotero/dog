---
date: '2012-02-24'
id: CA04-200212-12427
page: 6783
number: 39
agency: Consellería de Economía e Industria
section: III. Outras disposicións.
title: >-
  ORDE do 16 de febreiro de 2012 pola que se establecen as bases reguladoras
  para a concesión, en réxime de concorrencia competitiva, das subvencións para
  a consolidación e a estruturación de unidades de investigación competitivas
  nos centros tecnolóxicos de Galicia e se procede á súa convocatoria para o ano
  2012.
range: Orde
url: >-
  https://www.xunta.gal/dog/Publicados/2012/20120224/AnuncioCA04-200212-12427_gl.html
---
<p>A Lei 12/1993, do 6 de agosto, de fomento da investigación e o desenvolvemento tecnolóxico de Galicia, no seu artigo 1, establece como obxectivo xeral o fomento da investigación científica e a innovación tecnolóxica para promover o desenvolvemento económico, social e produtivo de Galicia.</p>
    <p>Como unha ferramenta encamiñada ao logro deste obxectivo, a citada lei, no seu capítulo II, crea o Plan Galego de Investigación e Desenvolvemento Tecnolóxico. O Consello da Xunta de Galicia, na súa reunión do 23 de decembro de 2010, aprobou o Plan Galego de Investigación, Innovación e Crecemento I2C (2011-2015).</p>
    <p>O Plan I2C recolle dentro do eixe estratéxico 3 (sistema integral de apoio á investigación) a liña de actuación 3.6, destinada ao apoio financeiro á consolidación de centros de coñecemento recoñecidos dentro do sistema galego de I+D+i, en función de obxectivos previamente establecidos que incidan na mellora da competitividade e calidade do tecido empresarial. </p>
    <p>Mediante esta orde convócanse axudas dirixidas aos centros tecnolóxicos de Galicia co fin de acadar os seguintes obxectivos:</p>
    <p>Configurar un sistema competitivo de axentes de I+D+i en Galicia.</p>
    <p>Premiar o esforzo realizado na xestión dos centros.</p>
    <p>Optimizar o destino dos recursos públicos con base en criterios obxectivos de excelencia.</p>
    <p>Por todo iso, estas axudas establécense en función dunha serie de indicadores que, de forma obxectiva, valoran as súas perspectivas financeiras, de clientes, estrutura interna e de mellora continua con vistas a establecer unha liña de financiamento estable que permita a supresión das axudas directas para os seus gastos de funcionamento.</p>
    <p>As axudas que se concedan, dado que as actividades de I+D non se realizan por conta ou en colaboración con empresas, non teñen a consideración de axudas do Estado para os efectos do número 1 do artigo 107 do Tratado de funcionamento da Unión Europea e do Marco comunitario sobre axudas estatais de investigación, desenvolvemento e innovación (DOUE C 323, 30.12.2006, Comunicación da Comisión 323/01. En todo caso, os centros beneficiarios quedan obrigados a destinar a axuda recibida a usos relacionados con actividades non económicas e relativos a actuacións de I+D+i conforme o establecido no artigo 3 do devandito marco comunitario. </p>
    <p>Polo anterior,</p>
    <h2>DISPOÑO:</h2>
    <p>Artigo 1. <em>Convocatoria e bases reguladoras.</em></p>
    <p>1. Esta orde ten por obxecto aprobar as bases polas que se rexerá a concesión das subvencións da Dirección Xeral de Investigación, Desenvolvemento e Innovación da Consellería de Economía e Industria dirixidas aos centros tecnolóxicos de Galicia con vistas a configurar un sistema competitivo de axentes de I+D+i en Galicia, premiar o esforzo na xestión dos centros e optimizar o destino dos recursos públicos con base en criterios obxectivos de excelencia.</p>
    <p>2. Así mesmo, por medio desta orde convócanse estas axudas para o ano 2012 en réxime de publicidade, obxectividade e concorrencia competitiva (código procedemento IN845A).</p>
    <p>Artigo 2. <em>Financiamento e concorrencia.</em></p>
    <p>1. As subvencións imputaranse ás aplicacións orzamentarias que se indican no seguinte cadro, nas cales existe crédito adecuado e suficiente no orzamento da Comunidade Autónoma para o ano 2012:</p>
    <table>
     <tbody>
      <tr>
       <td>Aplicación orzamentaria</td>
       <td>2012</td>
      </tr>
      <tr>
       <td>08.02.561A.743.0</td>
       <td>100.000</td>
      </tr>
      <tr>
       <td>08.02.561A.781.0</td>
       <td>2.839.000</td>
      </tr>
      <tr>
       <td>Total</td>
       <td>2.939.000</td>
      </tr>
     </tbody>
    </table>
    <p>Non obstante, poderán ampliarse os créditos dedicados a esta convocatoria logo de declaración de dispoñibilidade de crédito como consecuencia das circunstancias establecidas no artigo 30.2 do Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia, e, se for o caso, logo de aprobación da modificación orzamentaria que proceda.</p>
    <p> 2. As axudas previstas nesta orde serán compatibles con calquera outra destinada ao mesmo fin, calquera que fose a súa natureza, e a entidade que a conceda, sempre que, conxuntamente, non superen o custo da actividade subvencionada.</p>
    <p>Artigo 3. <em>Beneficiarios e contía das subvencións</em>.</p>
    <p>1. Poderán ser beneficiarios das axudas os centros de Innovación e Tecnoloxía da Comunidade Autónoma. Teñen a consideración de centros tecnolóxicos consolidados aqueles que figuran inscritos (ou teñan resolución de recoñecemento como centro tecnolóxico ou centro de apoio á innovación tecnolóxica de ámbito estatal) no rexistro regulado no Real decreto 2093/2008, do 19 de decembro, polo que se regulan os centros tecnolóxicos e os centros de apoio á innovación tecnolóxica de ámbito estatal e se crea o rexistro de tales centros.</p>
    <p>2. A contía máxima da axuda para cada centro tecnolóxico consolidado será dun máximo de 600.000 euros. Para os restantes centros tecnolóxicos o importe máximo de axuda establecese en 100.000 euros.</p>
    <p>Artigo 4.</p>
    <p>Os conceptos subvencionables son:</p>
    <p>1. Custo de persoal investigador ou de apoio dedicado ao cumprimento do plan de actuación que se vai desenvolver. O custo do persoal de apoio non poderá ser superior ao 40% do importe da subvención concedida.</p>
    <p>2. Material bibliográfico e equipamento científico así como o seu mantemento. O custo do equipamento científico non poderá superar o 40% da subvención concedida.</p>
    <p>3. Material funxible.</p>
    <p>4. Custos de formación do persoal do centro tecnolóxico.</p>
    <p>5. Custos de mobilidade para difusión científica e tecnolóxica.</p>
    <p>6. Custos en actividades específicas do centro tecnolóxico para a divulgación do seu coñecemento.</p>
    <p>7. Outros gastos debidamente xustificados e relativos ao plan de actuación que se vai desenvolver ata un máximo do 5% da axuda concedida.</p>
    <p>En ningún caso se permitirá a subcontratación, entendida esta nos termos en que aparece definida no artigo 27 da Lei 9/2007, do 13 de xuño, de subvencións de Galicia. </p>
    <p>Artigo 5. <em>Requisitos dos interesados e presentación de solicitudes.</em></p>
    <p>1. Para poder ser beneficiario das subvencións deberá presentarse unha solicitude axustada ao modelo normalizado cuxa correspondente portada se inclúe, a título exclusivamente informativo, no anexo I desta orde. Ademais, os beneficiarios das axudas convocadas nesta orde deberán reunir as condicións exixidas no artigo 10 da Lei 9/2007, do 13 de xuño, de subvencións de Galicia, así como os requisitos que se establecen nestas bases.</p>
    <p>2. A solicitude constará dos seguintes documentos:</p>
    <p>1. Formulario normalizado de solicitude que se deberá obter, cubrir, aceptar e imprimir necesariamente na web da Consellería de Economía e Industria:</p>
    <p>http://economiaeindustria.xunta.es/dxidi</p>
    <p>O formulario inclúe:</p>
    <p>– Cadro cos datos correspondentes ás perspectivas financeira, de clientes, interna e de mellora continua, para a valoración dos indicadores recollidos no anexo II.</p>
    <p>– A declaración responsable de non estar incurso en ningunha das prohibicións para a obtención da axuda recollidas no artigo 10 da Lei 9/2007, do 13 de xuño, de subvencións de Galicia.</p>
    <p>– A declaración do conxunto de axudas solicitadas ou concedidas para o mesmo fin de todas as administracións públicas.</p>
    <p>O formulario de solicitude debe ser asinado polo representante legal do centro. Esta sinatura supón o compromiso de verificación dos datos que se presentan na solicitude.</p>
    <p>2. Plan de actuación que se vai desenvolver no cal figuren as accións previstas para a mellora contrastable dos seus resultados de investigación, nomeadamente naqueles ítems nos cales se amosan as debilidades. </p>
    <p>3. Copia compulsada do poder bastante co que actúa o representante legal do centro.</p>
    <p>4. Copia compulsada da escritura de constitución do centro debidamente inscrita, se é o caso, no Rexistro Mercantil ou Industrial.</p>
    <p>Artigo 6. <em>Lugar e prazo de presentación das solicitudes.</em></p>
    <p>1. As solicitudes presentaranse preferentemente na oficina de rexistro único e información no complexo administrativo de San Caetano - Santiago de Compostela, así como nos de calquera outro órgano da Administración xeral do Estado, das comunidades autónomas ou das entidades que integran a Administración local, sempre que neste último caso se teña subscrito o oportuno convenio, ou polos restantes medios previstos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>2. O prazo de presentación das solicitudes será dun mes, contado a partir do día seguinte ao da publicación da orde no <em>Diario Oficial de Galicia.</em></p>
    <p>Entenderase como último día do prazo o correspondente ao mesmo ordinal do día da publicación. Se o último día do prazo fose inhábil, entenderase prorrogado ao primeiro día hábil seguinte e, se no mes de vencemento non houbese día equivalente ao inicial do cómputo, entenderase que o prazo expira o último día do mes.</p>
    <p>Artigo 7. <em>Información aos interesados</em>.</p>
    <p>1. Sobre este procedemento administrativo, que ten os códigos indicados no artigo 1, poderase obter información adicional na Dirección Xeral de I+D+i, a través dos seguintes medios:</p>
    <p>a) Páxina web da Consellería de Economía e Industria:</p>
    <p>http://economiaeindustria.xunta.es/dxidi, na súa epígrafe de axudas e na oficina virtual.</p>
    <p>b) Os teléfonos 981 54 68 99 ou 981 54 39 97.</p>
    <p>c) O enderezo electrónico cei.infoest@xunta.es</p>
    <p>d) Presencialmente.</p>
    <p>2. Así mesmo, para cuestións xerais sobre estes procedementos, poderá facerse uso do teléfono de información xeral da Xunta de Galicia, que é o 012.</p>
    <p>Artigo 8. <em>Consentimentos e autorizacións.</em></p>
    <p>1. A presentación da solicitude implica o coñecemento e a aceptación destas bases reguladoras.</p>
    <p>De conformidade co artigo 20.3 da Lei 9/2007, do 13 de xuño, de subvencións de Galicia, a presentación da solicitude de concesión de subvención polo interesado comportará a autorización ao órgano xestor para solicitar as certificacións que deban emitir a Axencia Estatal da Administración Tributaria, a Tesouraría Xeral da Seguridade Social e a consellería competente en materia de economía e facenda da Xunta de Galicia. Non obstante, o solicitante poderá denegar expresamente, na solicitude, o seu consentimento. No caso de que o solicitante denegue expresamente a autorización para acceder á dita información, deberá achegar coa solicitude os certificados acreditativos, que deberán estar en vigor, de estar ao día nas seguintes obrigas: coa Axencia Estatal da Administración Tributaria, coa Tesouraría Xeral da Seguridade Social e coa Administración da Comunidade Autónoma de Galicia.</p>
    <p>No caso de que o solicitante deba presentar estes certificados na fase de emenda, logo de que a consulta polo órgano xestor non obtivese resultado favorable, a data de expedición dos certificados pola Administración correspondente deberá ser posterior á data de consulta polo órgano xestor, o que se comunicará no requirimento de emenda da documentación.</p>
    <p>Así mesmo, conforme o establecido na letra f) do artigo 35 da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 20.3 da Lei 9/2007, do 13 de xuño, de subvencións de Galicia, os documentos exixidos que xa estean en poder da Administración actuante non deberán ser achegados coa solicitude, sempre que nela se faga constar a data e órgano ou dependencia en que foi presentada a documentación e que non transcorresen máis de cinco anos desde a finalización do procedemento ao que corresponda.</p>
    <p>2. De acordo co establecido na disposición adicional primeira do Decreto 132/2006, do 27 de xullo, polo que se regulan os rexistros públicos de axudas, subvencións e convenios e de sancións administrativas da Xunta de Galicia, a persoa solicitante da subvención consentirá expresamente a inclusión e publicidade dos datos relevantes referidos ás axudas e subvencións recibidas, así como ás sancións impostas, no devandito rexistro, feito que terá lugar agás nos supostos legalmente establecidos.</p>
    <p>3. De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, esta consellería publicará, na súa web oficial, a relación dos beneficiarios e o importe das axudas concedidas, polo que a presentación da solicitude leva implícita a autorización para o tratamento necesario dos datos dos beneficiarios e a súa publicación na citada páxina web, coas excepcións previstas nas leis.</p>
    <p>Artigo 9. <em>Órganos competentes</em>.</p>
    <p>A Dirección Xeral de Investigación, Desenvolvemento e Innovación será o órgano competente para a instrución do procedemento de concesión da subvención. Corresponderalle ao conselleiro de Economía e Industria ditar a resolución de concesión.</p>
    <p>Artigo 10. <em>Instrución do procedemento e tramitación.</em></p>
    <p>1. Se a solicitude non reúne algún dos requisitos exixidos nestas bases reguladoras ou na correspondente convocatoria, requirirase o interesado mediante anuncio publicado na páxina web da Consellería de Economía e Industria http://economiaeindustria.xunta.es/dxidi, para que, nun prazo de dez días hábiles, emende a falta ou achegue os documentos preceptivos. Neste requirimento farase indicación expresa de que, se así non o fixer, se terá por desistido da súa petición, logo da correspondente resolución, de acordo co artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, e cos efectos previstos no artigo 42.1.º da citada lei. Se a instrución do procedemento o aconsellase, o órgano competente poderá substituír esta publicación na web pola notificación individualizada.</p>
    <p>2. Sen prexuízo do disposto no parágrafo anterior, poderá requirirse o solicitante para que forneza cantos datos, documentos complementarios e aclaracións resulten necesarios para a tramitación e resolución do procedemento.</p>
    <p>3. Unha vez revisadas as solicitudes e as emendas feitas, aqueles expedientes administrativos que reúnan todos os requisitos e a documentación necesaria serán remitidos á comisión encargada da súa valoración.</p>
    <p>4. Os expedientes que non cumpran as exixencias contidas nestas bases ou na normativa de aplicación, ou que non conteñan a documentación necesaria, quedarán ao dispor do órgano instrutor para que formule a proposta de resolución de inadmisión, na cal se indicarán as causas desta.</p>
    <p>Artigo 11. <em>Comisión de valoración.</em></p>
    <p>1. A comisión de valoración será o órgano colexiado encargado de valorar as solicitudes de acordo cos criterios obxectivos fixados no artigo 12 e emitirá un informe no cal se concrete o resultado da avaliación efectuada e a contía da axuda proposta. </p>
    <p>2. A composición da comisión de valoración será a seguinte:</p>
    <p>a) Presidencia: un/unha subdirector/a xeral da Dirección Xeral de Investigación, Desenvolvemento e Innovación ou persoa en quen delegue.</p>
    <p>b) Secretaría: funcionario ou funcionaria da Dirección Xeral de I+D+i.</p>
    <p>c) Tres vogais designados polo director xeral de Investigación, Desenvolvemento e Innovación.</p>
    <p>3. No informe que elabore o órgano instrutor figurarán, de xeito individualizado, os solicitantes propostos para obter a subvención, especificándose a avaliación que lles corresponde segundo os criterios recollidos no artigo 12. Así mesmo, indicarase o importe da subvención para cada un deles sen superar o crédito dispoñible. </p>
    <p>Artigo 12. <em>Criterios de valoración e selección.</em></p>
    <p>Os resultados de investigación achegados polo centro solicitante valoraranse conforme o baremo e os indicadores que se recollen no anexo II, nos que se recollen as perspectivas financeira, de clientes, interna e a de mellora continua. Estes resultados de investigación estarán referidos ao ano 2011, coas especificacións que se sinalan no anexo II para os indicadores 11 e 12. </p>
    <p>Realizada a valoración dos resultados de investigación, a comisión, de conformidade co establecido no artigo 20.2.º.1 da Lei 9/2007, do 13 de xuño, de subvencións de Galicia, outorgará 1 punto a aqueles solicitantes que se comprometan a utilizar a lingua galega na realización de actividades ou condutas para as que se solicita a axuda.</p>
    <p>Así mesmo, en aplicación do Programa Impulsa-Lugo e do Programa Impulsa-Ourense nos cales se establecen, entre outras, medidas transitorias de apoio aos investimentos, a comisión outorgará 20 puntos a aqueles solicitantes con localización nas provincias de Lugo e Ourense.</p>
    <p>O importe da axuda determinarase en función da puntuación final obtida por cada unha das entidades solicitantes tendo en conta as dispoñibilidades orzamentarias, e realizarase en dúas fases. </p>
    <p>Na primeira fase a comisión analizará as axudas correspondentes aos centros tecnolóxicos consolidados atribuíndolle ao que que acade a maior puntuación a subvención máxima. A partir desa proporcionalidade determinarase a axuda correspondente aos restantes centros tecnolóxicos consolidados en función da puntuación que acadasen. En ningún caso a axuda proposta superará a axuda solicitada.</p>
    <p>O crédito remanente desta primeira fase dedicarase á segunda fase, na cal a comisión analizará as solicitudes dos restantes centros tecnolóxicos e seguirá o mesmo procedemento de modo que ao centro que acade a maior puntuación lle corresponderá a subvención máxima e, en función das puntuacións relativas, determinaranse, por orde decrecente de puntuación, as axudas para os restantes centros tecnolóxicos tendo en conta a partida orzamentaria que lles corresponde segundo a súa natureza xurídica (08.02.561A.743.0 para centros tecnolóxicos públicos e 08.02.561A.781.0 para centros tecnolóxicos privados sen ánimo de lucro). En ningún caso a axuda proposta superará a axuda solicitada.</p>
    <p>No caso de que o crédito dispoñible na aplicación orzamentaria correspondente resultase insuficiente para atender todas as solicitudes, a comisión proporá a denegación daquelas con puntuación inferior para as que non exista crédito.</p>
    <p>Artigo 13. <em>Audiencia.</em></p>
    <p>1. Instruído o procedemento, e inmediatamente antes de redactar a proposta de resolución, porase de manifesto aos interesados para que, nun prazo de dez días, poidan formular alegacións e presentar os documentos e xustificacións que consideren pertinentes.</p>
    <p>2. Porén, poderase prescindir do trámite a que se refire o punto anterior cando non figuren no procedemento nin se vaian ter en conta na resolución outros feitos nin outras alegacións ou probas que as aducidas polo interesado.</p>
    <p>Artigo 14.<em> Resolución e notificación.</em></p>
    <p>1. Unha vez concluído o trámite de audiencia, o órgano instrutor elevará o informe emitido pola comisión de valoración, xunto coa proposta de resolución que formule, ao conselleiro de Economía e Industria.</p>
    <p>2. O conselleiro de Economía e Industria, á vista da proposta, ditará a correspondente resolución, que deberá estar debidamente motivada e expresará, cando menos, a actuación que se subvenciona e o seu custo, así como a subvención concedida e a súa contía, ou, se é o caso, a causa de denegación. </p>
    <p>En ningún caso o importe das subvencións concedidas poderá superar o custo da actividade que vai desenvolver o beneficiario, ou, se é o caso, a porcentaxe máxima do investimento establecido nestas bases reguladoras.</p>
    <p>3. O prazo máximo para resolver e notificar a resolución ao interesado será de seis meses contados a partir do seguinte ao da publicación da orde de convocatoria no <em>Diario Oficial de Galicia</em>. Se transcorre o prazo máximo para resolver sen recau resolución expresa, os interesados poderán entender desestimadas as súas solicitudes por silencio administrativo.</p>
    <p>4. Todas as resolucións serán notificadas de acordo co establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Non obstante, e de conformidade co establecido no artigo 59.6.b) da indicada lei, poderase substituír a notificación individual pola publicación no <em>Diario Oficial de Galicia</em> e na web da Consellería de Economía e Industria con indicación, neste caso, da data da convocatoria, do beneficiario, da cantidade concedida e da finalidade da subvención outorgada. Así mesmo, indicarase que as solicitudes que non figuren na devandita publicación deberán entenderse desestimadas, así como a causa de desestimación.</p>
    <p>Artigo 15. <em>Réxime de recursos.</em></p>
    <p>As resolucións ditadas ao abeiro da correspondente orde de convocatoria poñerán fin á vía administrativa e contra elas poderán interpoñerse os seguintes recursos, sen prexuízo de que os interesados poidan exercer calquera outro que consideren procedente:</p>
    <p>a) Recurso potestativo de reposición ante o conselleiro de Economía e Industria, no prazo dun mes contado a partir do día seguinte ao da notificación da resolución, se esta fose expresa, ou de tres meses contados a partir do seguinte a aquel en que se produza o acto presunto.</p>
    <p>b) Recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación da resolución, se esta fose expresa, ou de seis meses contados a partir do seguinte a aquel en que se produza o acto presunto.</p>
    <p>Artigo 16.<em> Modificación da resolución.</em></p>
    <p>1. Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
    <p>2. Poderase acordar a modificación da resolución de concesión a instancia do beneficiario, sempre que se presente a solicitude de modificación con anterioridade á data de finalización do prazo de xustificación do investimento obxecto de subvención e se cumpran os seguintes requisitos:</p>
    <p>a) Que a actividade, conduta ou modificación do proxecto estea comprendida dentro da finalidade das bases reguladoras.</p>
    <p>b) Que se acredite a inexistencia de prexuízo a terceiros.</p>
    <p>c) Que os novos elementos e circunstancias que motiven a modificación, de ter concorrido na concesión inicial, non supuxesen a denegación da subvención.</p>
    <p>3. O acto polo que se acorde ou se denegue a modificación da resolución será ditado polo conselleiro de Economía e Industria logo da instrución do correspondente expediente no cal se lle dará audiencia ao interesado nos termos previstos no artigo 13 destas bases xerais.</p>
    <p>Artigo 17. <em>Aceptación e renuncia</em>.</p>
    <p>1. Sen prexuízo dos recursos que procedan contra a resolución, unha vez notificada, os interesados propostos como beneficiarios dispoñerán dun prazo de dez días para a súa aceptación, transcorrido o cal sen que se producise manifestación expresa se entenderá tacitamente aceptada e, desde ese momento, adquirirán a condición de beneficiarios.</p>
    <p>A renuncia á subvención poderase facer axustándose ao modelo que se publicará na web da Consellería de Economía e Industria (http://economiaeindustria.xunta.es/dxidi), así como por calquera outro medio que permita a súa constancia, de acordo co establecido no artigo 91 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>2. No caso de que se comunicase a renuncia en prazo, o conselleiro de Economía e Industria ditará a correspondente resolución nos termos do artigo 42.1 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 18. <em>Obrigas dos beneficiarios.</em></p>
    <p>1. Sen prexuízo das demais obrigas que resulten do artigo 11 da Lei 9/2007, do 13 de xuño, de subvencións de Galicia, os beneficiarios das subvencións concedidas ao abeiro desta orde quedan obrigados a: </p>
    <p>a) Proceder ao reintegro, total ou parcial, da subvención percibida no suposto de incumprimento das condicións establecidas para a súa concesión.</p>
    <p>b) Facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control.</p>
    <p>c) Comunicar á Dirección Xeral de Investigación, Desenvolvemento e Innovación, no momento en que sexan beneficiarios de calquera axuda concedida para o mesmo fin, o seu importe e duración.</p>
    <p>Artigo 19.<em> Xustificación da subvención.</em></p>
    <p>1. Para ter dereito ao pagamento da axuda, os beneficiarios deberán entregar a seguinte documentación, axustada, se é o caso, aos modelos que figuran na páxina da Consellería de Economía e Industria http://economiaeindustria.xunta.es/dxidi:</p>
    <p>1) Un resumo da execución da subvención.</p>
    <p>2) Copia compulsada do contrato de traballo, no caso do persoal adicional contratado con dedicación específica para a execución do plan de actuación proposto.</p>
    <p>3) Certificación dos custos de persoal emitida polo responsable de persoal co visto e prace do xerente ou director do centro tecnolóxico, consistente nunha relación detallada por meses do persoal dedicado á execución do plan de actuación proposto, que deberá incluír os seguintes datos: DNI, nome, apelidos, posto no centro tecnolóxico, retribución bruta mensual, data de pagamento das retribucións, importe da Seguridade Social con cargo ao centro tecnolóxico e data de pagamento da S.S.</p>
    <p>4) Documentos que acrediten os custos de persoal (copia compulsada das nóminas e TC2).</p>
    <p>5) Documentos que acrediten o pagamento dos custos de persoal (xustificantes bancarios ou TC1). Nos xustificantes de pagamento das nóminas deberán vir detallados os seus receptores, así como as cantidades percibidas por cada un deles.</p>
    <p>6) Documentación acreditativa de realización dos restantes gastos, que consistirá en orixinal e unha copia das facturas ou documentos de valor probatorio equivalente con validez no tráfico xurídico mercantil ou con eficacia administrativa, así como dos seus xustificantes de pagamento.</p>
    <p>7) De acordo co establecido no artigo 29 da Lei 9/2007, do 13 de xuño, de subvencións de Galicia, no caso de adquisición de material inventariable ou prestación de servizos tecnolóxicos por empresas de consultoría ou asistencia técnica, por importe igual ou superior a 18.000 euros, deberán achegarse:</p>
    <p>– Tres ofertas de diferentes provedores, salvo que polas especiais características dos gastos subvencionables non exista no mercado suficiente número de entidades que o subministren ou presten, ou salvo que o gasto se realizase con anterioridade á solicitude de subvención.</p>
    <p>− Unha memoria xustificativa cando a elección non recaia na proposta económica máis vantaxosa.</p>
    <p>8) Certificación das viaxes realizadas, acompañada da documentación acreditativa de realización do gasto, que consistirá en orixinal e unha copia das facturas ou documentos de valor probatorio equivalente con validez no tráfico xurídico mercantil ou con eficacia administrativa, así como dos seus xustificantes de pagamento.</p>
    <p>9) Declaración complementaria do conxunto das axudas solicitadas para o mesmo proxecto, tanto aprobadas ou concedidas como pendentes de resolución.</p>
    <p>2. Nos documentos correspondentes a cotas de seguros sociais liquidables con posterioridade á data de xustificación, o importe considerase xustificado coa presentación do documento de gasto en que se reflicta o importe da cotización devengada, quedando as entidades obrigadas a presentar os documentos acreditativos da súa liquidación nos prazos de xustificación establecidos no artigo seguinte.</p>
    <p>3. Admitiranse os custos realizados e efectivamente pagados desde o 1 de xaneiro de 2012 ata a data límite de xustificación.</p>
    <p>Artigo 20. <em>Prazo de presentación.</em></p>
    <p>1. A xustificación do anticipo do 50% da subvención concedida o que se refire o artigo 21.1 terá coma data límite de presentación o 30 de setembro de 2012.</p>
    <p>2. Tras a xustificación do anticipo, a entidade poderá presentar xustificacións en función do ritmo de execución da acción subvencionada que darán lugar a pagamentos á conta e que non poderán superar o 30% da subvención concedida.</p>
    <p>3. A xustificación do importe restante da subvención concedida tendo en conta os dous puntos anteriores terá como data límite de presentación o 30 de novembro de 2012. Non obstante, se existen cotas de seguros sociais liquidables con posterioridade á data de xustificación (cotas do mes de novembro) estas terán como data límite o 30 de xaneiro de 2013.</p>
    <p>4. Transcorridos os prazos indicados sen que o beneficiario presentase a documentación solicitada, requirirase para que a presente no prazo improrrogable de dez días. A falta de presentación da xustificación no prazo establecido comportará a perda do dereito ao cobramento total ou parcial da subvención, a exixencia do reintegro e demais responsabilidades establecidas na Lei de subvencións de Galicia. A presentación da xustificación no prazo adicional establecido neste parágrafo non eximirá o beneficiario das sancións que, conforme a lei, correspondan.</p>
    <p>5. Recibida a documentación xustificativa da subvención, os órganos competentes da consellería, antes de proceder ao seu pagamento, poderán solicitar as aclaracións ou informes que consideren oportunos.</p>
    <p>6. Os beneficiarios que presenten unha xustificación de gastos inferior ao anticipo percibido deberán acompañar á documentación presentada os xustificantes de ingreso nas contas da Comunidade Autónoma dos importes percibidos e non xustificados, sen prexuízo de que lles poida ser exixida a devolución doutras contías anticipadas unha vez aprobada a xustificación polo órgano competente.</p>
    <p>Artigo 21. <em>Pagamento.</em></p>
    <p>1. Efectuarase un anticipo do 50% da subvención concedida de acordo co artigo 63 do Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia.</p>
    <p>2. A concesión dos anticipos quedará condicionada ao cumprimento, por parte dos beneficiarios, dos requisitos establecidos no artigo 31 da Lei 9/2007, do 13 de xuño, de subvencións de Galicia, e realizarase mediante resolución motivada logo da publicación da adxudicación das axudas.</p>
    <p>3. De acordo co artigo 51.Dous da Lei 11/2011, do 26 de decembro, de orzamentos xerais da Comunidade Autónoma de Galicia para o ano 2012, e co artigo 65 do Decreto 11/2009, quedan exentos da presentación de garantías os centros tecnolóxicos recoñecidos pola Consellería de Economía e Industria.</p>
    <p>4. Os restantes pagamentos efectuaranse tras a xustificación.</p>
    <p>Artigo 22. <em>Incumprimento, reintegros e sancións.</em></p>
    <p>1. O incumprimento das obrigas contidas nestas bases reguladoras, na convocatoria ou na demais normativa aplicable, así como das condicións que, se é o caso, se establezan na resolución de concesión, dará lugar á obriga de devolver total ou parcialmente as subvencións percibidas, así como os xuros de demora correspondentes.</p>
    <p>2. Para facer efectiva a devolución a que se refire o punto anterior tramitarase o oportuno procedemento de reintegro, que se axustará ao previsto no artigo 38 da Lei 9/2007, do 13 de xuño, de subvencións de Galicia.</p>
    <p>3. Aos beneficiarios das subvencións reguladas nestas bases seralles de aplicación o réxime de infraccións e sancións previsto no título IV da Lei 9/2007, do 13 de xuño, de subvencións de Galicia.</p>
    <p>Artigo 23. <em>Control.</em></p>
    <p>1. A Consellería de Economía e Industria poderá levar a cabo as actividades de inspección que considere oportunas para controlar o cumprimento das condicións das subvencións.</p>
    <p>2. Alén do anterior, as subvencións estarán sometidas á función interventora e de control financeiro exercido pola Intervención Xeral da Comunidade Autónoma, nos termos que establece a Lei 9/2007, do 13 de xuño, de subvencións de Galicia. Así mesmo, estará sometida ás actuacións de comprobación previstas na lexislación do Tribunal de Cuentas e do Consello de Contas.</p>
    <p>Artigo 24. <em>Publicidade.</em></p>
    <p>No prazo máximo de tres meses contados desde a data de resolución da concesión publicarase no <em>Diario Oficial de Galicia</em> a relación das subvencións concedidas con indicación da norma reguladora, beneficiario, crédito orzamentario, contía e finalidade da subvención.</p>
    <p>Non obstante o anterior, cando os importes das subvencións concedidas, individualmente consideradas, sexan de contía inferior a 3.000 euros, non será necesaria a publicación no <em>Diario Oficial de Galicia</em>, que será substituída pola publicación das subvencións concedidas no web da Consellería de Economía e Industria.</p>
    <p>Artigo 25. <em>Remisión normativa.</em></p>
    <p>Para todo o non previsto nestas bases estarase suxeito ao establecido no Marco comunitario sobre axudas estatais de investigación e desenvolvemento e innovación (2006/C 323/01), na Lei 9/2007, do 13 de xuño, e no resto de normativa que resulte de aplicación.</p>
    <p>Disposición adicional. <em>Tramitación.</em></p>
    <p>A revisión dos expedientes desta orde de convocatoria poderá ser realizada pola Fundación para o Fomento da Calidade Industrial e o Desenvolvemento Tecnolóxico de Galicia, de acordo co establecido na encomenda de xestión para o ano 2012 realizada pola Consellería de Economía e Industria á dita entidade, por Resolución do 19 de xaneiro de 2012, que quedará sometida a todos os requisitos recollidos no artigo 10 da Lei 9/2007 para obter a condición de entidade colaboradora, asumindo as obrigas previstas no artigo 12 do mesmo texto legal.</p>
    <p>Disposición derradeira primeira. <em>Habilitación para o desenvolvemento</em>.</p>
    <p>Facúltase o director xeral de Investigación, Desenvolvemento e Innovación para que leve a cabo as actuacións que sexan precisas para o desenvolvemento e aplicación desta orde.</p>
    <p>Disposición derradeira segunda.<em> Entrada en vigor.</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 16 de febreiro de 2012.</p>
    <footer><p>Javier Guerra Fernández<br>Conselleiro de Economía e Industria</p></footer>

