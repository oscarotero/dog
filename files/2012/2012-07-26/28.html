---
date: '2012-07-26'
id: CA04-190712-0003
page: 29978
number: 142
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 17 de xullo de 2012, da Dirección Xeral de Industria, Enerxía e
  Minas, pola que se autoriza administrativamente e se aproba o proxecto de
  execución da nova subestación de Ludrio 400/132/20 kV, no termo municipal de
  Castro de Rei (Lugo), na parte que se refire ás instalacións de distribución
  de enerxía eléctrica (IN407A 16/2011 AT).
range: Resolución
url: >-
  https://www.xunta.gal/dog/Publicados/2012/20120726/AnuncioCA04-190712-0003_gl.html
---
<p>Examinado o expediente instruído por pedimento da empresa E.On Distribución, S.L., con enderezo para efectos de notificación na rúa Medio, 12, 39003 Santander, resultan os seguintes:</p>
    <p>Antecedentes de feito.</p>
    <p>Primeiro. Con data do 15 de febreiro de 2011, a citada empresa solicita a autorización administrativa, aprobación do proxecto de execución e declaración de utilidade pública, en concreto, da nova subestación de Ludrio 400/132/20 kV, presenta a preceptiva documentación a que fai referencia o Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Segundo. As características técnicas básicas da instalación son as seguintes:</p>
    <p>Dous autotransformadores AT-1 e AT-2, 400/132 kV, de 450 MVA de potencia cada un e aparellaxe asociada.</p>
    <p>Sistema de 132 kV (con dous transformadores T-3 e T-4, 132/20 kV, de 50 MVA de potencia cada un) así mesmo en parque intemperie, formado por equipamentos convencionais.</p>
    <p>Sistema 20 kV con tipoloxía de simple barra partida, situado en interior de edificio en celas compactas de illamento SF6 (doce de liña, dúas de transformador para T-3 e T-4, dúas de medida en barras, dúas de servizos auxiliares e dúas para a partición e remonte).</p>
    <p>Concello: Castro de Rei (Lugo).</p>
    <p>Terceiro. Con data do 3 de febreiro de 2012, a Secretaría Xeral de Calidade e Avaliación Ambiental emite informe de cualificación ambiental en relación ao proxecto de referencia, no que considera que non procede sometelo ao trámite de avaliación de impacto ambiental.</p>
    <p>Cuarto. Por Resolución do 20 de febreiro de 2012 da Xefatura Territorial da Consellería de Economía e Industria de Lugo, someteuse a información pública a solicitude de autorización administrativa, aprobación do proxecto de execución e declaración de utilidade pública, en concreto, das instalacións eléctricas do devandito proxecto de execución, que se publicou no DOG do 2 de marzo de 2012, no BOP de Lugo do 6 de marzo de 2012, no xornal El Progreso do 4 de marzo de 2012, así como nos taboleiros de anuncios do Concello de Castro de Rei e da Xefatura Territorial da Consellería de Economía e Industria de Lugo.</p>
    <p>Quinto. Durante o período en que se someteu a trámite de información pública non consta a presentación de alegacións.</p>
    <p>Sexto. Separadamente, presentáronse aquelas partes do proxecto que afectan bens, instalacións, obras ou servizos, centros ou zonas dependentes doutros organismos públicos ou corporacións, co fin de que, se é o caso, establecesen o condicionado procedente.</p>
    <p>Sétimo. Con data do 12 de abril de 2012, E.ON Distribución, S.L. presenta escrito ante a Xefatura Territorial da Consellería de Economía e Industria de Lugo, comunicando a súa desistencia da súa solicitude de declaración de utilidade pública, en concreto, da instalación, achega copia do convenio de ocupación e uso do terreo asinado o 19 de marzo de 2012 coa Comunidade de Montes Veciñais en Man Común Rodela de Ludrio.</p>
    <p>Oitavo. Sobre a solicitude obxecto deste expediente emitiu informe favorable a Xefatura Territorial da Consellería de Economía e Industria de Lugo.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia; Decreto 79/2009, do 19 de abril, e Decreto 13/2012, do 4 de xaneiro, polos que se fixa a estrutura orgánica da Xunta de Galicia e das consellerías desta (DOG do 20.4.2009 e 5.1.2012, respectivamente), Decreto 324/2009, do 11 de xuño (DOG do 17.6.2009) polo que se establece a estrutura orgánica da Consellería de Economía e Industria, Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia, en relación co Real decreto 1955/2000, do 1 de decembro, e a Lei 54/1997, do 27 de novembro, do sector eléctrico, modificada pola Lei 17/2007, do 4 de xullo, e a Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O proxecto cumpre o disposto no Regulamento sobre centrais eléctricas, subestacións e centros de transformación, aprobado polo Real decreto 3275/1982, do 12 de novembro.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>Esta dirección xeral, de acordo co que antecede e no exercicio das competencias que ten atribuídas</p>
    <h2>RESOLVE:</h2>
    <p>1. Autorizar administrativamente a nova subestación de Ludrio 400/132/20 kV, no termo municipal de Castro de Rei (Lugo), na parte que se refire ás instalacións de distribución de enerxía eléctrica.</p>
    <p>2. Aprobar o proxecto de execución da instalación eléctrica que se cita, na parte que se refire ás instalacións de distribución de enerxía eléctrica.</p>
    <p>3. Aceptar a desistencia solicitada por E.On Distribución, S.L., en relación coa súa solicitude de declaración de utilidade pública, en concreto, da instalación que se cita.</p>
    <p>Todo isto de acordo coas condicións seguintes:</p>
    <p>Primeira. As instalacións que se autorizan terán que realizarse de acordo coas especificacións e planos que figuran no proxecto presentado pola empresa, asinado polo enxeñeiro industrial Juan Luis Martos Arroyo, e visado polo Colexio Oficial de Enxeñeiros Industriais de Galicia, delegación de Lugo, con número de rexistro 20/11, do 9 de febreiro de 2011, e cun orzamento de 20.708.435,72 euros.</p>
    <p>Segunda. O peticionario asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento deberase cumprir canto establecen os regulamentos técnicos de aplicación, así como demais normativas e directrices vixentes aplicables.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa da Dirección Xeral de Industria, Enerxía e Minas. Así mesmo, a Xefatura Territorial da Consellería de Economía e Industria de Lugo poderá autorizar as modificacións de detalle do proxecto que resulten procedentes, debendo comunicar a esta dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data de notificación da presente resolución.</p>
    <p>Unha vez construídas as instalacións autorizadas, a Xefatura Territorial da Consellería de Economía e Industria de Lugo inspeccionará a totalidade das obras e montaxes efectuadas e verificará o cumprimento dos compromisos contraídos pola empresa promotora.</p>
    <p>Sexta. Deberase cumprir co recollido na documentación ambiental presentada polo promotor, así como co disposto no informe de cualificación ambiental recollido no antecedente de feito terceiro da presente resolución.</p>
    <p>Sétima. Con carácter previo á posta en marcha das instalacións, o órgano competente verificará o cumprimento dos condicionados impostos nesta resolución.</p>
    <p>Oitava. A Administración reserva para si o dereito de deixar sen efecto esta autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condicións impostas ou por calquera outra causa excepcional que o xustifique.</p>
    <p>Novena. Esta autorización dáse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 17 de xullo de 2012</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

