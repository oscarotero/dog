---
date: '2012-08-23'
id: CA01-140812-0003
page: 33692
number: 160
agency: Consellería de Facenda
section: III. Outras disposicións.
title: >-
  ORDE do 20 de agosto de 2012 pola que se modifica a Orde do 28 de decembro de
  2011 pola que se aproban os prezos medios no mercado de determinados inmobles
  rústicos e urbanos situados na Comunidade Autónoma de Galicia para o exercicio
  2012.
range: Orde
url: >-
  https://www.xunta.gal/dog/Publicados/2012/20120823/AnuncioCA01-140812-0003_gl.html
---
<p>A Orde do 28 de decembro de 2011, pola que se aproban os prezos medios no mercado de determinados inmobles rústicos e urbanos situados na Comunidade Autónoma de Galicia para o exercicio 2012, desenvolveu o medio de comprobación de prezos medios no mercado para que poida ser utilizado na aplicación dos tributos xestionados por esta comunidade autónoma cuxa base impoñible sexa o valor real dos bens inmobles.</p>
    <p>A citada orde ditouse en aplicación do disposto no artigo 57 da Lei 58/2003, do 17 de decembro, xeral tributaria, que sinala os medios que a Administración tributaria pode utilizar para calcular o valor das rendas, produtos, bens e demais elementos determinantes da obriga tributaria, entre os cales cita, na súa alínea c), o de prezos medios no mercado. En idéntico sentido pronúnciase o artigo 27.Un do texto refundido das disposicións legais da Comunidade Autónoma de Galicia en materia de tributos cedidos polo Estado, aprobado polo Decreto lexislativo 1/2011, do 28 de xullo, ao sinalar que «para efectuar a comprobación de valores, a Administración tributaria poderá utilizar, indistintamente, calquera medio dos previstos no artigo 57 da Lei 58/2003, do 17 de decembro, xeral tributaria». Esta mesma lei detalla no seu artigo 27.Tres cal debe ser a forma e o contido da norma que desenvolva este medio de valoración e sinala: «Nas comprobacións de valor de inmobles polo medio establecido no artigo 57.1º c) da Lei 58/2003, xeral tributaria, a Administración tributaria aprobará e publicará a metodoloxía empregada no seu cálculo, que incluirá as táboas dos propios prezos medios resultantes ou ben as táboas das compoñentes ou valores básicos (solo, construción e gastos/beneficios), así como dos coeficientes singularizadores en adaptación dos prezos medios á realidade física do ben que se valore. Esta normativa técnica aprobarase mediante orde da consellería competente en materia de facenda.</p>
    <p>As táboas actualizaranse periodicamente conforme as variacións do mercado inmobiliario e poden adoptarse, para este caso, os índices de variación de prezos inmobiliarios publicados polas distintas administracións públicas ou por institucións especializadas en estatística inmobiliaria».</p>
    <p>Os valores que recollía esa orde procedían dun estudo de mercado realizado pola Dirección Xeral de Tributos nas datas anteriores á súa promulgación, baseado en testemuñas realizadas por varias empresas do máximo prestixio no ámbito das taxacións inmobiliarias e en testemuñas procedentes dos datos consignados polos obrigados tributarios nas súas declaracións tributarias, para inmobles de natureza urbana e rústica.</p>
    <p>Durante o primeiro semestre do ano 2012 procedeuse a realizar un novo estudo das mesmas características coa finalidade de verificar a evolución dos prezos de mercado ata as datas máis recentes.</p>
    <p>Ante unha previsión á baixa dos prezos de vivendas novas nos últimos meses do ano 2012, motivada pola política de vendas máis agresiva que están a abordar as entidades bancarias, titulares dunha parte importante do stock de vivendas novas procedente de embargos aos promotores que non puideron asegurar a súa solvencia, e dado que nestas promocións o solo se adquiriu no seu día a prezos normais nun mercado máis dinámico, parece aconsellable aplicar unha redución dos valores das unidades de obra rematadas con cargo aos beneficios empresariais de promoción, é dicir, con cargo ao chamado «coeficiente de mercado», que pondera os gastos e os beneficios do promotor.</p>
    <p>Deste xeito, a norma 4 do anexo I da Orde de 28 de decembro de 2011 pola que se desenvolve o medio de comprobación de valores de prezos medios de mercado aplicable a determinados inmobles rústicos e urbanos situados na Comunidade Autónoma de Galicia modifícase no que respecta ao valor asignado ao coeficiente de mercado considerado estándar, que pasa do valor (1,4) que lle asigna a norma 16 do Real decreto 1020/1993, do 25 de xuño, sobre normas técnicas de valoración catastral a un novo valor (1,3). No anexo II da mencionada orde, onde se recolle unha listaxe completa dos concellos de Galicia coa especificación, entre outros, deste coeficiente, deben entenderse corrixidos á baixa, a partir da entrada en vigor da presente orde, aqueles rexistros en que se aplicaba o valor estándar (1,4). O resto de concellos con coeficientes de mercado de valor inferior ao estándar (1,2 ou 1) non sofren variacións.</p>
    <p>Dado que os maiores axustes á baixa de prezos de inmobles detectados no primeiro semestre deste ano 2012 se están dando no mercado secundario (inmobles usados), motivados seguramente pola dificultade de obter liquidez e/ou financiamento motivado, pola súa vez, por unha política máis restritiva das entidades de crédito, parece oportuno aumentar a distancia que separa os valores para o mercado primario (inmobles novos) do secundario (usados). Para estes efectos, auméntase, a partir da entrada en vigor desta orde, a ratio de depreciación anual por antigüidade da edificación, especificada na norma 3.2.2 da mencionada orde, do 2 % considerado normal en tempos de estabilidade de prezos a un 4 % dadas as características especiais que presenta un atípico mercado inmobiliario en retroceso. Polo tanto, nos inmobles usados, este aumento da depreciación por antigüidade vén unirse á baixada xenérica aplicada ao coeficiente de mercado exposta no parágrafo anterior.</p>
    <p>De conformidade coa competencia atribuída polo artigo 7 do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, e o artigo 27.Un do texto refundido das disposicións legais da Comunidade Autónoma de Galicia en materia de tributos cedidos polo Estado, aprobado polo Decreto lexislativo 1/2011, do 28 de xullo,</p>
    <h2>DISPOÑO:</h2>
    <p>Artigo único. Modificacións da Orde do 28 de decembro de 2011 pola que se aproban os prezos medios no mercado de determinados inmobles rústicos e urbanos situados na Comunidade Autónoma de Galicia para o exercicio 2012</p>
    <p>Un. Modifícase a epígrafe 3.2.2 da norma 3 do anexo I, que queda redactada como segue:</p>
    <p>3.2.2. Coeficiente de antigüidade:</p>
    <p>Ao valor básico de construción aplicaráselle unha depreciación que recolla o envellecemento polo transcurso do tempo, mediante un coeficiente que obedece a unha lei de tipo logarítmico (progresivamente decrecente) cunha ratio de depreciación anual do 4%.</p>
    <p>Considerarase un límite máximo á depreciación por antigüidade que recolla o valor residual dos materiais reciclables ou aproveitables para rehabilitación dun 30% do valor inicial da construción.</p>
    <p>D = (1-r)^n</p>
    <p>Onde D é a depreciación por antigüidade expresada en forma de coeficiente multiplicador, r é a ratio de depreciación anual e n o número de anos de antigüidade.</p>
    <p>Dous. Modifícase a norma 4 do anexo I, que queda redactada como segue:</p>
    <p>Norma 4: coeficiente de mercado.</p>
    <p>Este coeficiente, tal e como é habitual nas valoracións inmobiliarias, é o resultado de expresar en forma de coeficiente multiplicador o binomio gastos máis beneficios de promoción (anexo II). Este coeficiente aplicarase sobre a suma dos valores finais do solo e da construción.</p>
    <p>Por norma xeral tomará o valor que lle asigna a normativa catastral (1,4) corrixido á baixa nunha décima = 1,3 (norma 16 do Real decreto 1020/1993, do 25 de xuño).</p>
    <p>Para concellos do interior con dinámicas inmobiliarias e construtivas menos desenvolvidas, os referidos do grupo 2, poderase reducira ata 1,2.</p>
    <p>Para bens inmobles en situacións netamente rurais, onde a edificación se leva a cabo por autoconstrución e sitos en zonas lonxe das áreas de influencia das zonas urbanas e da costa, aplicarase un coeficiente de mercado neutro de valor 1».</p>
    <p>Tres. No anexo II, para todos os concellos de Galicia que teñen asinado un coeficiente de mercado de 1,4, este modifícase por un coeficiente 1,3.</p>
    <p>Disposición adicional primeira</p>
    <p>A Administración tributaria porá á disposición dos obrigados tributarios, na oficina virtual tributaria, unha ferramenta de aplicación desta orde que subministre o valor real para os efectos fiscais dun ben inmoble.</p>
    <p>Disposición adicional segunda</p>
    <p>Facúltase a persoa titular da Dirección Xeral de Tributos para ditar os actos necesarios para o desenvolvemento e execución desta orde.</p>
    <p>Disposición derradeira única</p>
    <p>A presente orde entrará en vigor o día seguinte ao da súa publicación no Diario Oficial de Galicia e aplicarase aos feitos impoñibles xerados a partir desa data. </p>
    <p>Santiago de Compostela, 20 de agosto de 2012</p>
    <footer><p>Elena Muñoz Fonteriz<br>Conselleira de Facenda</p></footer>

