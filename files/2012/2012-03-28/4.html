---
date: '2012-03-28'
id: CA02-210312-13709
page: 10876
number: 61
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 20 de febreiro de 2012, da Secretaría Xeral de Ordenación do
  Territorio e Urbanismo, sobre a aprobación definitiva do expediente de
  delimitación do núcleo rural do Rieiro, parroquia de San Xoán de Seivane de
  Vilarente, do concello de Abadín (Lugo).
range: Resolución
url: >-
  https://www.xunta.gal/dog/Publicados/2012/20120328/AnuncioCA02-210312-13709_gl.html
---
<p>I. Antecedentes.</p>
    <p>O Concello de Abadín remite o presente expediente de delimitación, datado en abril de 2011 e redactado polo arquitecto técnico Antonio Javier Núñez Núñez, para os efectos de obter a súa aprobación definitiva, conforme a disposición adicional 2a.2 da Lei de ordenación urbanística e protección do medio rural de Galicia.</p>
    <p>Abadín carece de instrumento de planeamento xeral e réxese polas normas de aplicación directa da LOUG e, no que non se opón a estas, polas Normas complementarias e subsidiarias de planeamento provincial.</p>
    <p>Con data do 24.7.2008 a Dirección Xeral de Urbanismo resolveu aprobar definitivamente nun mesmo expediente de delimitación de solo dous núcleos rurais, o das Paredes, na parroquia de Castromaior, e O Rieiro na parroquia de Seivane de Vilarente.</p>
    <p>Respecto da tramitación administrativa do presente expediente, consta acordo de aprobación provisional adoptado polo Concello Pleno na súa sesión do 15.4.2011. Procedeuse á publicación no DOG (8.7.2011) e nos xornais El Progreso (11.7.2011) e La Voz de Galicia de Lugo (10.7.2011). Non se presentou ningunha alegación.</p>
    <p>Consta acordo de aprobación provisoria adoptado polo pleno en sesión do 30.9.2011.</p>
    <p>Segundo o indicado, e vista a proposta subscrita pola Subdirección Xeral de Urbanismo, constátase que o expediente cumpre, respecto da documentación e tramitación administrativa, as determinacións contidas no número 2 da disposición adicional segunda da LOUG.</p>
    <p>II. Obxectivo.</p>
    <p>Neste novo expediente proponse a ampliación da delimitación do asentamento do Rieiro, cunha superficie total de 58.352 m2, como núcleo rural complexo. Contén dúas zonas delimitadas como núcleo rural histórico-tradicional nomeadas T1 e T2, que teñen unha superficie total de 17.292 m2; así como unha área de núcleo rural común que atinxe unha superficie de 41.053 m2.</p>
    <p>Mantense basicamente a delimitación do núcleo rural do Rieiro, pero ampliándoa nun sector duns 9.800 m2, situado ao sureste do delimitado, co obxecto de recoller catro edificacións que anteriormente quedaron desvinculadas.</p>
    <p>A nova área cualificase como núcleo rural común xunto coa área de expansión definida na primitiva delimitación.</p>
    <p>III. Análise e consideracións.</p>
    <p>O asentamento delimitado como O Rieiro conta con topónimo recoñecido no Nomenclátor de entidades de poboación da provincia de Lugo (Decreto 6/2000, do 7 de xaneiro, DOG do 25 de xaneiro) e no Censo de poboación e vivendas do INE.</p>
    <p>As dúas áreas T1 e T2 delimitadas como núcleo rural histórico-tradicional cumpren co grao de consolidación pola edificación do 50% e coa distancia máxima de 50 m desde as edificacións tradicionais existentes, determinadas polo artigo 13 da LOUG, e que non se modifican respecto da primitiva delimitación aprobada no 2008.</p>
    <p>No número 11.3.3 da normativa da delimitación establécese a parcela mínima en 1.500 m2.</p>
    <p>Preséntase xustificación numérica do grao de consolidación, que resulta ser superior a un terzo da superficie total da área delimitada como núcleo rural común, exixido polo artigo 13 da LOUG; e, verificada a dita consolidación polo método gráfico establecido pola Instrución 4/2011, do 12 de abril, sobre metodoloxía de cálculo do grao de consolidación edificatoria, enténdese suficiente para admitir a dita ampliación.</p>
    <p>Dada a existencia de varios hórreos nas zonas delimitadas como núcleo rural históricotradicional, lémbrase que para o outorgamento de licenzas de obra nunha distancia inferior a 100 m deles deberá solicitarse informe preceptivo da Consellería de Cultura, Educación e Ordenación Universitaria, tal como o establece o artigo 30 das Normas subsidiarias provinciais de planeamento.</p>
    <p>IV. Resolución.</p>
    <p>Visto canto antecede, resolvo:</p>
    <p>Aprobar definitivamente a delimitación do núcleo rural complexo do Rieiro, situado na parroquia de San Xoán de Seivane de Vilarente, concello de Abadín (Lugo) polas consideracións expostas no punto III anterior. </p>
    <p>Contra esta resolución, que non pon fin á vía administrativa, poderase interpoñer recurso de alzada ante o conselleiro de Medio Ambiente, Territorio e Infraestruturas, no prazo dun mes que se contará a partir do día seguinte ao de notificación desta resolución, sen prexuízo de que os interesados poidan exercer, se for o caso, calquera outro que consideren procedente (artigos 48, 58, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, do 13 de xaneiro).</p>
    <p>No suposto de que o interesado sexa unha Administración pública, non caberá interpoñer recurso en vía administrativa e pódese interpor recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, se for o caso, do requirimento previo en igual prazo (artigo 44 e 46 da Lei 29/1998, do 13 de xullo, da xurisdición contencioso-administrativa). </p>
    <p>Notifíquese ao concello e publíquese no DOG.</p>
    <p>Santiago de Compostela, 20 de febreiro de 2012.</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

