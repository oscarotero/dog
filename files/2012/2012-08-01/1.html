---
date: '2012-08-01'
id: C3K1-300712-0002
page: 30482
number: 146
agency: Consellería de Sanidade
section: I. Disposicións xerais.
title: >-
  DECRETO 160/2012, do 26 de xullo, polo que se modifica o Decreto 162/2011, do
  28 de xullo, polo que se regula a estrutura organizativa de Xestión Integrada
  de Pontevedra e O Salnés.
range: Decreto
url: >-
  https://www.xunta.gal/dog/Publicados/2012/20120801/AnuncioC3K1-300712-0002_gl.html
---
<p>A Lei xeral de sanidade establece que os servizos de saúde adecuarán a súa organización e funcionamento aos principios de eficacia, celeridade, economía e flexibilidade e, así mesmo, que os medios e actuacións do sistema sanitario estarán orientados prioritariamente á promoción da saúde e á prevención das enfermidades.</p>
    <p>A Lei de saúde de Galicia, na mesma liña indica que as actuacións da Administración sanitaria deberán estar orientadas a garantir a asistencia sanitaria en todos os casos de perda da saúde e en condicións de igualdade efectiva.</p>
    <p>Para acadar este obxectivo foron creadas as estruturas de xestión integrada que teñen como finalidade, entre outras, a de facilitar a accesibilidade, continuidade e seguridade na atención sanitaria mediante a utilización eficiente dos seus recursos.</p>
    <p>O Decreto 168/2010, do 7 de outubro, establece o réxime xeral das estruturas organizativas de Xestión Integrada do Servizo Galego de Saúde, e configúraas como un novo modelo de xestión para a consecución dos obxectivos de accesibilidade, eficiencia e mellora na calidade das prestacións sanitarias. Este modelo funcional permite dar un paso significativo na coordinación da actividade sanitaria e capacidade de resposta do propio servizo de saúde.</p>
    <p>O Decreto 162/2011, do 28 de xullo, regula a estrutura de Xestión Integrada de Pontevedra e O Salnés, e indica no artigo 2 que o ámbito de actuación da estrutura organizativa de Xestión Integrada de Pontevedra e O Salnés é o que se establece no seu anexo.</p>
    <p>En cumprimento dos principios de eficacia na atención sanitaria, na procura da equidade no acceso dos/das pacientes da área sanitaria de Vigo á atención sanitaria e tendo en conta factores xeográficos, socioeconómicos, demográficos e de dotacións de vías e comunicación, considérase necesario que se a demanda así o aconsella, e con carácter temporal, se poida facilitar a asistencia necesaria nos hospitais de Pontevedra a pacientes adscritos/as á área sanitaria de Vigo, sempre con carácter voluntario.</p>
    <p>Na súa virtude, de conformidade co establecido no artigo 43 da Lei 16/2010, do 27 de decembro, de organización e funcionamento da Administración xeral e do sector público autonómico de Galicia, e no artigo 34.5 da Lei 1/1983, do 22 de febreiro, de normas reguladoras da Xunta e da súa Presidencia, por proposta da conselleira de Sanidade, e logo de deliberación do Consello da Xunta de Galicia, na súa reunión do día vinte e seis de xullo de dous mil doce,</p>
    <h2>DISPOÑO:</h2>
    <p>Artigo único. <em>Modificación do Decreto 162/2011, do 28 de xullo, polo que se regula a estrutura organizativa de Xestión Integrada de Pontevedra e O Salnés</em></p>
    <p>Un. Modifícase o artigo 2 do Decreto 162/2011, do 28 de xullo, que queda coa redacción seguinte:</p>
    <p>«Artigo 2. <em>Alcance</em></p>
    <p>1. O ámbito de actuación da estrutura organizativa de Xestión Integrada de Pontevedra e O Salnés é o que se establece no anexo deste decreto.</p>
    <p>2. Sen prexuízo do establecido no punto anterior, e en atención á demanda asistencial existente en cada momento, a Consellería de Sanidade poderá adoptar medidas temporais que permitan o acceso aos centros hospitalarios da estrutura organizativa de Xestión Integrada de Pontevedra e O Salnés a pacientes adscritos/as á área sanitaria de Vigo, sempre que medie consentimento destes».</p>
    <p>Dous. Modifícase a disposición derradeira do Decreto 162/2011, do 28 de xullo, coa redacción seguinte:</p>
    <p>«Disposición derradeira. <em>Desenvolvemento</em></p>
    <p>Facúltase a persoa titular da Consellería de Sanidade para ditar cantas disposicións sexan necesarias para o desenvolvemento deste decreto, e, en particular, para adoptar as medidas temporais a que fai referencia o artigo 2».</p>
    <p>Disposición derrogatoria</p>
    <p>Quedan derrogadas todas cantas disposicións de igual ou inferior rango se opoñan ao establecido neste decreto.</p>
    <p>Disposición derradeira única. <em>Entrada en vigor</em></p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e seis de xullo de dous mil doce</p>
    <footer><p>Alberto Núñez Feijóo<br>Presidente</p><p>Rocío Mosquera Álvarez<br>Conselleira de Sanidade</p></footer>

