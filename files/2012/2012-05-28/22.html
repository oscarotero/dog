---
date: '2012-05-28'
id: G0164-230512-0003
page: 20204
number: 100
agency: 'Consellería de Cultura, Educación e Ordenación Universitaria'
section: IV. Oposicións e concursos.
title: >-
  RESOLUCIÓN do 21 de maio de 2012, da Dirección Xeral de Centros e Recursos
  Humanos, pola que se publica a adxudicación definitiva de destinos do concurso
  de traslados de mestres convocado pola Orde do 3 de novembro de 2011 (DOG do
  15 de novembro).
range: Resolución
url: >-
  https://www.xunta.gal/dog/Publicados/2012/20120528/AnuncioG0164-230512-0003_gl.html
---
<p>Pola Orde do 3 de novembro de 2011 convocouse concurso de traslados entre persoal funcionario docente dos corpos de catedráticos e profesores de ensino secundario, escolas oficiais de idiomas, música e artes escénicas, artes plásticas e deseño, profesores técnicos de formación profesional, mestres de taller de artes pláticas e deseño, mestres, inspectores ao servizo da Administración educativa e inspectores de educación.</p>
    <p>Consideradas as reclamacións e renuncias producidas á resolución provisional, publicadas as vacantes definitivas na Resolución do 27 de abril de 2012 e de conformidade co establecido na base vixésimo novena na Orde do 3 de novembro de 2011 (<em>Diario Oficial de Galicia</em> do 15 de novembro), pola que se convocaba concurso de traslados entre funcionarios docentes do corpo de mestres, esta dirección xeral</p>
    <h2>DISPÓN:</h2>
    <p>Primeiro. Facer pública a adxudicación definitiva dos destinos obtidos polo persoal docente do corpo de mestres no concurso de traslados, convocado pola orde que se cita, ordenados por puntuación, que figura no anexo I da presente resolución.</p>
    <p>Segundo. Declarar en situación de expectativa de destino ao persoal docente do corpo de mestres que se relaciona no anexo II.</p>
    <p>Terceiro. Facer pública a relación de persoal docente excluído no anexo III, polas causas que se indican.</p>
    <p>Cuarto.No caso de que ata o 31 de agosto deste ano resulten suprimidos postos de traballo adxudicados pola presente resolución, se adxudiquen resultas inexistentes ou estean afectadas pola interposición de recursos derivados desta resolución, os destinos obtidos declararanse anulados. Os mestres afectados e que participan como forzosos, quedarán na situación de suprimidos con dereito preferente á localidade/zona na que se lle anula o posto de traballo obtido. Se participaron con carácter voluntario adquirirán o dereito preferente á localidade e zona na que se lle anula o posto de traballo obtido ou no que tiña acreditado o destino definitivo, a súa elección, sempre e cando a súa resulta non fora cuberta.</p>
    <p>Quinto. De conformidade co establecido na base trixésimo segunda da Orde do 3 de novembro de 2011 (<em>Diario Oficial de Galicia</em> do 15 de novembro) a toma de posesión dos destinos adxudicados, que se realizará na xefatura territorial correspondente, terá efectividade administrativa do 1 de setembro de 2012, polo que o cesamento no destino anterior se expedirá con efectividade do 31 de agosto de 2012.</p>
    <p>Non obstante, o profesorado que obtivera destino neste concurso deberá permanecer nos seus centros de orixe ata que conclúan as actividades imprescindibles previstas para a finalización do curso.</p>
    <p>Sexto. Contra esta resolución poderase interpor recurso de reposición ante o conselleiro de Cultura, Educación e Ordenación Universitaria no prazo dun mes a contar desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 21 de maio de 2012.</p>
    <footer><p>José Manuel Pinal Rodríguez <br>Director xeral de Centros e Recursos Humanos</p></footer>

