---
date: '2012-05-28'
id: G0164-160512-0004
page: 20037
number: 100
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 10 de maio de 2012 pola que se ditan instrucións para a
  elaboración e administración das probas de certificación e de clasificación
  das ensinanzas de idiomas de réxime especial na Comunidade Autónoma de
  Galicia.
range: Resolución
url: >-
  https://www.xunta.gal/dog/Publicados/2012/20120528/AnuncioG0164-160512-0004_gl.html
---
<p>O Decreto 191/2007 establece a ordenación das ensinanzas de idiomas de réxime especial e os currículos dos niveis básico e intermedio nas escolas oficiais de idiomas de Galicia, e o Decreto 238/2008 establece o currículo do nivel avanzado das devanditas ensinanzas. No artigo 19 do citado Decreto 191/2007 regúlanse as certificacións dos distintos niveis destas ensinanzas. </p>
    <p>Así mesmo, a Orde do 8 de setembro de 2008, modificada pola Orde do 19 de abril de 2012, regula a avaliación e cualificación do alumnado que cursa as ensinanzas especializadas de idiomas de réxime especial. E no seu artigo 5 establece as características xerais das probas terminais de certificación, así como aspectos relativos á estrutura, elaboración, administración e cualificación destas mesmas.</p>
    <p>A Orde do 5 de agosto de 2011, pola que se desenvolve o Decreto 189/2010, do 11 de novembro, polo que se establece o Regulamento orgánico das escolas oficiais de idiomas da Comunidade Autónoma de Galicia, e se regula a organización e o acceso ás ensinanzas de idiomas de réxime especial, establece, no seu artigo 23.10, que os departamentos didácticos das distintas escolas serán os responsables da elaboración, administración e avaliación das probas de clasificación consonte a estrutura e criterios de cualificación e corrección facilitados pola Consellería de Cultura, Educación e Ordenación Universitaria. </p>
    <p>Finalmente, o Decreto 229/2011, do 7 de decembro, regula a atención á diversidade do alumnado dos centros docentes da Comunidade Autónoma de Galicia en que se imparten as ensinanzas establecidas na Lei orgánica 2/2006, do 3 de maio, de educación.</p>
    <p>Tendo en conta a experiencia adquirida na elaboración e administración das probas de certificación e clasificación, cómpre establecer un procedemento unificado para que as escolas oficiais de idiomas, a través dos seus departamentos didácticos, participen activamente na súa elaboración.</p>
    <p>En consecuencia, e de acordo co establecido na disposición derradeira primeira do Decreto 191/2007, do 20 de setembro, polo que se establece a ordenación das ensinanzas de idiomas de réxime especial e os currículos dos niveis básico e intermedio, a Dirección Xeral de Educación, Formación Profesional e Innovación Educativa</p>
    <h2>DISPÓN:</h2>
    <p>Artigo 1. <em>Obxecto</em>.</p>
    <p>O obxecto desta resolución é establecer as características e o procedemento para a elaboración e administración das probas terminais de certificación así como das probas de clasificación.</p>
    <h2>Capítulo I<br>Probas terminais de certificación</h2>
    <p>Artigo 2. <em>Finalidade e destinatarios</em>.</p>
    <p>2.1. As probas terminais de certificación teñen como obxectivo avaliar o nivel de competencia lingüística do alumnado de escolas oficiais de idiomas nas destrezas de comprensión de lectura, comprensión oral, expresión e interacción escrita e expresión e interacción oral, nos niveis básico (A2 do MCER), intermedio (B1 do MCER) e avanzado (B2 do MCER) establecidos nos currículos respectivos.</p>
    <p>2.2. As probas terminais de certificación van dirixidas ao alumnado de todas as modalidades: oficial presencial, oficial a distancia e alumnado libre.</p>
    <p>Artigo 3.<em> Disposicións de carácter xeral</em>.</p>
    <p>3.1. As probas de certificación administraranse nas sedes das escolas oficiais de idiomas e, se é o caso, nas súas seccións. Para a correcta administración das probas deberase ter en conta o disposto nas guías de administración das probas de nivel básico, de nivel intermedio e de nivel avanzado, así como as guías para as persoas candidatas que figuran nos anexos I, II e III da presente resolución.</p>
    <p>3.2. Estas probas teñen carácter unificado, polo que, con carácter xeral, se administrará a mesma proba na mesma data e hora en todas as escolas oficiais de idiomas de Galicia, e nas súas seccións, de acordo co calendario que estableza a Dirección Xeral de Educación, Formación Profesional e Innovación Educativa. </p>
    <p>3.3. No caso de que, por razóns excepcionais e xustificadas imputables ao centro, as probas unificadas non se poidan administrar nas datas establecidas, a dirección da escola deberá informar a Dirección Xeral de Educación, Formación Profesional e Innovación Educativa e solicitarlle autorización para administrar a proba de reserva noutra data.</p>
    <p>3.4. Con carácter excepcional, e logo de autorización da xefatura territorial correspondente, poderase variar o horario lectivo da escola ou sección naquelas franxas horarias en que a necesidade de espazos e profesorado o fagan necesario para o correcto desenvolvemento das probas.</p>
    <p>Artigo 4. <em>Procedemento de elaboración das probas de certificación do nivel básico</em>.</p>
    <p>4.1. As probas de certificación correspondentes ao nivel básico serán elaboradas polos departamentos didácticos das escolas oficiais de idiomas, seguindo os criterios que para tal fin estableza a Dirección Xeral de Educación, Formación Profesional e Innovación Educativa.</p>
    <p>4.2. Naqueles idiomas que se impartan nunha soa escola, a redacción das probas corresponderalles aos departamentos respectivos. No caso dos idiomas impartidos en so dúas escolas, os departamentos correspondentes deberán colaborar para a elaboración das probas de certificación de xeito conxunto.</p>
    <p>4.3. Os departamentos designados para a elaboración das probas de nivel básico confeccionarán tres probas completas: proba A (convocatoria ordinaria), proba B (convocatoria extraordinaria) e proba R (reserva). O número e tipo de tarefas correspondentes a cada parte, así como as súas características, estarán recollidos na guía de especificacións que figura no anexo IV.</p>
    <p>4.4. As direccións das escolas oficiais de idiomas que elaboren as probas de certificación de nivel básico responsabilizaranse de remitilas ás demais escolas onde se vaia administrar a proba antes do 15 de maio de cada ano en formato electrónico. As probas irán dirixidas á dirección da escola, que as fará chegar ás correspondentes xefaturas de departamento. Así mesmo, no mesmo prazo deberá enviarse unha copia das probas ao Servizo de Ensinanzas de Réxime Especial da Dirección Xeral de Educación, Formación Profesional e Innovación Educativa.</p>
    <p>Artigo 5. <em>Procedemento de elaboración das probas de certificación dos niveis intermedio e avanzado</em>.</p>
    <p>5.1. As probas de certificación dos niveis intermedio e avanzado serán deseñadas, a partir de tarefas redactadas polos departamentos didácticos das distintas escolas, por unha comisión de validación que constituirá a Dirección Xeral de Educación, Formación Profesional e Innovación Educativa. No caso de idiomas impartidos nun só centro, a elaboración destas probas será responsabilidade dos respectivos departamentos.</p>
    <p>5.2. De acordo co artigo 8.3.d) da Orde do 5 de agosto de 2011, pola que se desenvolve o Decreto 189/2010, polo que se establece o Regulamento orgánico das escolas oficiais de idiomas da Comunidade Autónoma de Galicia, o horario do profesorado poderá incluír ata 3 horas asignadas pola dirección para a coordinación das probas de certificación. Esta coordinación implica participar no proceso de elaboración e organización das probas de certificación, e incluirá as seguintes funcións:</p>
    <p>a) Seleccionar textos, redactar ítems e elaborar tarefas para as probas de certificación.</p>
    <p>b) Elaborar os soportes necesarios (textos, gravacións e imaxes, libres de dereitos) para as probas de comprensión oral e de expresión e interacción oral.</p>
    <p>c) Participar nas sesións de estandarización para a corrección de probas de certificación que se poidan levar a cabo nos departamentos.</p>
    <p>Para cada un dos niveis, no caso do intermedio e avanzado, e antes do 30 de setembro, as direccións de cada escola, por proposta das xefaturas dos departamentos, designarán entre todo o profesorado dos departamentos os/as docentes que, de xeito voluntario ou por impartiren un nivel determinado, dedicarán as 3 horas semanais previstas no devandito artigo á redacción dos ítems e á xestión das probas. O número de profesorado con dedicación á coordinación de probas de certificación deberá garantir o cumprimento das tarefas que a comisión de validación asigne a cada departamento.</p>
    <p>5.3. Comisión de validación.</p>
    <p>5.3.1. Co obxecto de garantir a coordinación das diferentes escolas no proceso de elaboración das probas de certificación dos niveis intermedio e avanzado, a Dirección Xeral de Educación, Formación Profesional e Innovación Educativa designará polo menos unha persoa por idioma, excepto nos idiomas impartidos nunha soa escola, como integrantes da comisión de validación. Os ditos membros deberán pertencer aos corpos de catedráticos/as ou de profesores/as de escolas oficiais de idiomas.</p>
    <p>5.3.2. As funcións dos membros da comisión serán as seguintes:</p>
    <p>a) Asignar e coordinar a elaboración das tarefas para probas de certificación cos distintos departamentos de cada idioma.</p>
    <p>b) Recibir e supervisar as tarefas asignadas a cada departamento dos distintos idiomas e escolas.</p>
    <p>c) Participar no control e análise da pilotaxe das tarefas recollidas, se é o caso.</p>
    <p>d) Dar redacción definitiva ás distintas partes das probas de certificación na convocatoria ordinaria (proba A), extraordinaria (proba B) e de reserva (proba R) dos niveis intermedio e avanzado, utilizando as tarefas validadas que se remitan desde os departamentos didácticos.</p>
    <p>e) Garantir que as probas se axustan en contido e forma ás especificacións establecidas para a certificación do nivel correspondente, así como aos respectivos currículos. </p>
    <p>f) Revisar e actualizar, cando proceda, as especificacións e as distintas guías de cada nivel (de administración e corrección, e das persoas candidatas).</p>
    <p>g) Manter un banco de todas as tarefas elaboradas para a certificación dos niveis intermedio e avanzado, e levar o rexistro da súa administración. </p>
    <p>5.3.3. Procedemento e calendario para a elaboración das probas:</p>
    <p>a) Na primeira quincena de setembro de cada ano, a comisión de validación reunirase para fixar o procedemento xeral que se debe seguir para garantir a coordinación entre niveis e idiomas.</p>
    <p>b) Na segunda quincena de setembro, os membros da comisión farán chegar ás xefaturas de departamento de cadanseu idioma o número de tarefas e a(s) destreza(s) asignadas aos departamentos desa lingua en cada escola. O número e tipo de tarefas correspondentes a cada parte da proba, así como as súas características, estarán recollidos nos documentos de especificacións, que a comisión de validación facilitará ás persoas encargadas da elaboración de tarefas nos departamentos correspondentes.</p>
    <p>c) Os departamentos didácticos deberán elaborar as tarefas asignadas de acordo cos documentos de especificacións mencionados, e entregalas á comisión de validación en dous prazos: ata o 10 de xaneiro e ata o 20 de maio de cada ano.</p>
    <p>d) Os membros da comisión de validación farán unha selección dos ítems e tarefas recibidos, a partir da análise da súa idoneidade e da adecuación das tarefas e textos ás especificacións. No caso de que as tarefas non se axusten ás especificacións ou ás instrucións establecidas ao inicio de curso, requirirase a súa corrección aos/ás elaboradores/as dos departamentos correspondentes.</p>
    <p>e) Os membros da comisión seleccionarán os ítems e tarefas máis axeitadas ás especificacións e aos criterios de avaliación do currículo respectivo e, se é o caso, iniciarán un proceso de pilotaxe destas.</p>
    <p>f) Unha vez rematada a pilotaxe, os membros da comisión farán unha análise dos resultados que inclúa os índices de dificultade e discriminación, e remitirán ao profesorado redactor as tarefas ou ítems que se deben corrixir.</p>
    <p>g) Os membros da comisión deberán decidir que criterios e marxes de coeficiente de dificultade se aceptarán para a validación dos ítems, tendo en conta as características propias de cada idioma.</p>
    <p>h) Os departamentos didácticos organizarán, como mínimo, unha sesión de estandarización para a corrección das probas de certificación do nivel intermedio e outra para o nivel avanzado, nas cales participará o profesorado implicado na administración e corrección das probas de certificación correspondentes.</p>
    <p>i) O proceso de elaboración de tarefas para as probas de certificación contará coa supervisión da inspección educativa. </p>
    <p>j) Ao remate de cada convocatoria de probas de certificación, a comisión de validación elaborará un informe sobre a administración e os resultados das correspondentes probas por idioma e nivel, que será remitido á Dirección Xeral de Educación, Formación Profesional e Innovación Educativa. </p>
    <p>Artigo 6. <em>Convocatoria de probas de certificación para o alumnado oficial</em>. </p>
    <p>6.1. O alumnado oficial matriculado nun curso final de nivel terá que superar a proba de certificación correspondente para obter o certificado dese nivel que lle permita promocionar, se é o caso, ao nivel inmediatamente superior.</p>
    <p>6.2. O alumnado oficial matriculado nun curso non final de nivel que desexe matricularse nunha proba de certificación de calquera nivel, poderá facelo co pagamento previo dos prezos públicos correspondentes e achegando a documentación requirida para a matrícula do alumnado libre dentro do prazo establecido.</p>
    <p>Artigo 7. <em>Convocatoria de probas de certificación para o alumnado libre</em>.</p>
    <p>7.1. A Dirección Xeral de Educación, Formación Profesional e Innovación Educativa convocará as probas de certificación para o alumnado libre, polo menos unha vez ao ano, que terán lugar, con carácter xeral, no mes de xuño. </p>
    <p>7.2. A matrícula nas probas de certificación polo réxime libre só dará dereito a unha única convocatoria. A participación en cada proba implicará o pagamento do correspondente prezo público, sen que exista límite no número de convocatorias.</p>
    <p>7.3. Poderanse matricular nas probas de certificación do idioma que cursasen como primeira lingua estranxeira na educación secundaria obrigatoria aquelas persoas que teñan dezaseis anos cumpridos ou que os cumpran antes do 31 de decembro do ano en que se convocan as probas.</p>
    <p>7.4. Poderanse matricular nas probas de certificación dos idiomas que non cursasen como primeira lingua estranxeira na educación secundaria obrigatoria aquelas persoas que teñan catorce anos cumpridos ou que os cumpran antes do 31 de decembro do ano en que se convocan as probas.</p>
    <p>7.5. O alumnado libre poderá matricularse, dentro do prazo establecido para tal fin, en calquera nivel das probas de certificación, co pagamento previo dos prezos públicos correspondentes, sen que sexa requisito ter obtido o/s certificado/s do/s nivel ou niveis anterior/es.</p>
    <p>7.6. O alumnado libre que supere a proba de certificación de nivel básico ou intermedio poderá incorporarse ao primeiro curso do nivel intermedio ou avanzado, respectivamente, do réxime de ensinanza oficial presencial en calquera escola oficial de idiomas, sempre e cando exista dispoñibilidade de prazas.</p>
    <p>7.7. O alumnado non poderá estar matriculado no mesmo idioma e curso no mesmo ano académico por ensino oficial e libre simultaneamente.</p>
    <p>7.8. O alumnado dos cursos de actualización lingüística e comunicativa (CALC), establecidos no artigo 5.1 da Orde do 18 de febreiro de 2011, que desexe certificar o nivel que estea a cursar deberá formalizar a matrícula polo réxime libre. </p>
    <p>Artigo 8. <em>Estatística</em>.</p>
    <p>Unha vez rematado o período de matrícula polo réxime libre, e sempre antes do 15 de maio de cada ano, as EOI remitirán ao Servizo de Ensinanzas de Réxime Especial unha estatística co número de matrícula por idioma, nivel e modalidade, tanto da EOI como das seccións, se é o caso, consonte o anexo V desta resolución. Do mesmo xeito, a estatística incluirá o número de tribunais por idioma e nivel. </p>
    <p>Artigo 9. <em>Alumnado do programa That’s English!</em> </p>
    <p>9.1. O alumnado do programa <em>That’s English!</em> deberá superar a proba de certificación de nivel básico ao rematar o módulo correspondente para acadar a dita certificación e poder acceder ao seguinte nivel.</p>
    <p>9.2. O alumnado que estea cursando o módulo correspondente a un curso final de nivel e teña superado(s) o(s) módulo(s) anterior(es) dese mesmo curso, deberá superar a proba de certificación do nivel correspondente para acadar o certificado de nivel básico, intermedio ou avanzado, segundo corresponda.</p>
    <p>9.3. Este alumnado non terá que aboar prezos públicos polo acceso ás probas de certificación. </p>
    <p>9.4. Os centros de apoio titorial deberán remitir a relación de alumnado, co nome, apelidos e DNI, aos centros de apoio administrativo respectivos para que as EOI correspondentes os inclúan nas probas de certificación de nivel básico, intermedio e avanzado, segundo corresponda.</p>
    <p>9.5. O alumnado do programa <em>That’s English!</em> realizará as probas de certificación na escola de idiomas ou sección a que estea adscrito o centro de apoio titorial en que cursa os estudos.</p>
    <p>Artigo 10. <em>Incompatibilidades</em>.</p>
    <p>10.1. Non poderán examinarse das probas de certificación aquelas persoas que participasen na súa elaboración ou nos seus procesos de configuración final.</p>
    <p>10.2. Así mesmo, o profesorado que imparta docencia nunha EOI, ou ben que a impartise nalgún momento do curso académico (no caso do profesorado interino ou substituto), non se poderá matricular nas probas de certificación de ningún idioma na propia EOI en que imparte ou impartise docencia nese curso académico, e, no caso do(s) idioma(s) que imparte, tampouco se poderá matricular para realizar as probas de certificación en ningunha EOI de Galicia.</p>
    <p>Artigo 11.<em> Formación do profesorado na elaboración de probas e tarefas</em>.</p>
    <p>A Dirección Xeral de Educación, Formación Profesional e Innovación Educativa ofrecerá formación específica, tanto no relativo á elaboración de ítems e redacción de tarefas como na edición de audio, para o profesorado dos departamentos didácticos responsables da redacción das probas de certificación de nivel básico e o profesorado que elabore tarefas para as probas de certificación de nivel intermedio e avanzado.</p>
    <p>Artigo 12. <em>Administración de probas de certificación para persoas con necesidades especiais</em>. </p>
    <p>As persoas candidatas ás probas de certificación con deficiencias visuais ou invidentes, con discapacidade auditiva parcial ou total, con trastornos da lectura e/ou escritura, con trastornos da fala ou con discapacidades múltiples terán dereito á adaptación das distintas partes da probas, consonte o disposto na disposición adicional primeira, punto dous, da Orde do 8 de setembro de 2008, e as medidas recollidas no anexo VI desta resolución. </p>
    <h2>Capítulo II</h2>
    <h2>Probas de clasificación</h2>
    <p>Artigo 13. <em>Finalidade e destinatarios</em>.</p>
    <p>13.1. As probas de clasificación teñen por obxecto facilitar a incorporación a calquera curso e nivel dun idioma do alumnado que dispoña de coñecementos previos do idioma e cumpra os requisitos establecidos no artigo 23 da Orde do 5 de agosto de 2011. </p>
    <p>13.2. Para a elaboración, administración e avaliación das probas de clasificación, os departamentos didácticos das distintas escolas deberán seguir as especificacións recollidas no anexo VII da presente resolución. </p>
    <p>Santiago de Compostela, 10 de maio de 2012.</p>
    <footer><p>José Luis Mira Lema<br>Director xeral de Educación, Formación Profesional e Innovación Educativa</p></footer>
    <h2>ÍNDICE</h2>
    <p>1. Introdución.</p>
    <p>2. Información xeral sobre a proba de certificación.</p>
    <p>2.1. Lexislación aplicable.</p>
    <p>2.2. Convocatorias.</p>
    <p>2.3. Matrícula.</p>
    <p>2.4. Certificación.</p>
    <p>3. Características, duración e partes da proba. </p>
    <p>3.1. Contidos.</p>
    <p>3.2. Duración.</p>
    <p>3.3. Comprensión de lectura.</p>
    <p>3.4. Comprensión oral.</p>
    <p>3.5. Expresión e interacción escrita.</p>
    <p>3.6. Expresión e interacción oral.</p>
    <p>4. Puntuación e superación das partes e da proba.</p>
    <p>5. Recomendacións e normas.</p>
    <p>5.1. Antes da proba.</p>
    <p>5.2. Durante a proba.</p>
    <p>5.3. Despois da proba.</p>
    <p>1. Introdución.</p>
    <p>A presente información refírese ás probas específicas de certificación para a obtención do certificado de nivel básico que se realizarán nas escolas oficiais de idiomas de Galicia.</p>
    <p>As probas terminais específicas de certificación son probas de dominio, non de aproveitamento. O obxectivo da proba de certificación é verificar se a persoa candidata é capaz de «facer», de aplicar ao mundo real o que aprendeu. Co fin de levar todo isto a cabo, no contexto de dominio que lle corresponde ao nivel básico –nivel A2 do Marco común europeo de referencia para as linguas (MCERL)– e de certificar o devandito nivel en cada unha das catro destrezas comunicativas, comprobarase se a persoa candidata está en condicións de realizar funcións básicas da lingua como intercambiar e pedir información, responder cando se lle solicita ou expresar opinións de xeito sinxelo en contextos relacionados coa vida cotiá. Igualmente, verificarase se é quen de se desenvolver nas relacións sociais de xeito sinxelo pero eficaz, utilizando expresións simples e correntes, seguindo as fórmulas básicas e demostrando o seu coñecemento das convencións relacionadas con elas.</p>
    <p>Xa que logo, considerarase que a persoa candidata alcanzou o nivel básico establecido no currículo correspondente cando, tanto nas destrezas de comprensión –oral e escrita– como nas de expresión e interacción –oral e escrita–, amose un grao de competencia comunicativa suficiente na utilización eficaz e apropiada do idioma en actividades comunicativas sinxelas e habituais, relativas a necesidades inmediatas e que requiran comprender e producir textos breves, nun rexistro neutro, e que conteñan expresións, estruturas e termos básicos e sinxelos.</p>
    <p>2. Información xeral sobre a proba.</p>
    <p>2.1. Lexislación aplicable.</p>
    <p>As probas de certificación correspondentes ao nivel básico están reguladas polo marco legal e administrativo establecido nos seguintes documentos:</p>
    <p>– Lei orgánica 2/2006, do 3 de maio, de educación. Nos seus artigos 59, 60, 61 e 62 establécese que as ensinanzas de idiomas de réxime especial se organizan en tres niveis: básico, intermedio e avanzado.</p>
    <p>– Real decreto 1629/2006, do 29 de decembro. No seu artigo 2 declara que as ensinanzas do nivel básico terán as características e a organización que as administracións educativas determinen. O devandito nivel terá como referencia as competencias propias do nivel A2 do Consello de Europa segundo se define este nivel no Marco común europeo de referencia para as linguas (MCERL). </p>
    <p>– Decreto 191/2007, do 20 de setembro de 2007. Establece a ordenación das ensinanzas de idiomas de réxime especial e os currículos dos niveis básico e intermedio para a nosa comunidade e incorpóranse nel as ensinanzas mínimas fixadas polo Real decreto 1629/2006.</p>
    <p>– Orde do 8 de setembro de 2008 pola que se regula a avaliación e cualificación do alumnado que cursa as ensinanzas especializadas de idiomas de réxime especial que se establecen na Lei orgánica 2/2006, do 3 de maio, de educación (DOG do 26 de setembro) e modificada pola Orde do 19 de abril de 2012 (DOG do 30 de abril).</p>
    <p>– Orde do 5 de agosto de 2011 pola que se desenvolve o Decreto 189/2010, do 11 de novembro, polo que se establece o Regulamento orgánico das escolas oficiais de idiomas da Comunidade Autónoma de Galicia e se regula a organización e o acceso ás ensinanzas de idiomas de réxime especial.</p>
    <p>2.2. Convocatorias.</p>
    <p>Para o alumnado oficial das escolas oficiais de idiomas haberá unha convocatoria ordinaria e outra extraordinaria de probas terminais específicas de certificación no mes de xuño e setembro nas mesmas datas e horario en todas as escolas oficiais de idiomas de Galicia, segundo o calendario establecido pola Dirección Xeral de Educación, Formación Profesional e Innovación Educativa. O alumnado libre disporá unicamente da convocatoria ordinaria.</p>
    <p>Todas as comisións respectarán escrupulosamente os horarios establecidos, e non poderán alteralos por ningún motivo sen aviso previo á Dirección Xeral de Educación, Formación Profesional e Innovación Educativa.</p>
    <p>2.3. Matrícula.</p>
    <p>Para matricularse é necesario facer a solicitude de matrícula e formalizala posteriormente na secretaría da escola oficial de idiomas que corresponda. Hai que cumprir os seguintes requisitos:</p>
    <p>– Poderanse matricular nas probas de certificación daquel idioma que curse como primeira lingua estranxeira na educación secundaria obrigatoria aquelas persoas que teñan dezaseis anos ou que os cumpran antes do 31 de decembro do ano no que se matriculan.</p>
    <p>– Poderanse matricular nas probas de certificación daqueles idiomas que non curse como primeira lingua estranxeira na educación secundaria obrigatoria aquelas persoas que teñan catorce anos ou que os fagan antes do 31 de decembro do ano en que se matriculan.</p>
    <p>– O alumnado non poderá estar matriculado no mesmo idioma e curso no mesmo ano académico por ensino oficial e libre simultaneamente.</p>
    <p>– Efectuar os trámites de inscrición en liña e ter aboado os prezos públicos correspondentes para realizar as probas dentro dos prazos establecidos. Así mesmo, a validez da matrícula está condicionada á entrega en prazo e forma da documentación requirida na secretaría da EOI en que desexa matricularse.</p>
    <p>As persoas candidatas que declaren algún tipo de discapacidade deben xustificar estas necesidades especiais no momento de formalización da matrícula mediante certificación oficial da súa minusvalidez e o grao desta, segundo o anexo IX da Orde do 8 de setembro de 2008.</p>
    <p>2.4. Certificación.</p>
    <p>Co fin de seguir as recomendacións do Consello de Europa, a persoa candidata que, logo de realizar as probas, non supere todas as destrezas que dan dereito ao certificado poderá solicitar, nas condicións en que a Consellería de Cultura, Educación e Ordenación Universitaria determine, a certificación de que alcanzou o nivel de dominio requirido nalgunha das destrezas comunicativas que as probas correspondentes avalíen.</p>
    <p>3. Características, duración e partes da proba.</p>
    <p>3.1. Contidos </p>
    <p>Os contidos obxecto de exame non se corresponden con ningún libro de texto en concreto. Serán os establecidos no currículo regulado polo Decreto 191/2007, do 20 de setembro, no seu anexo 1, epígrafe 3 (DOG do 9 de outubro de 2007).</p>
    <p>3.2. Duración. </p>
    <p>As probas para a obtención do certificado de nivel básico durarán aproximadamente tres horas e realizaranse en dúas sesións, que poderán ter lugar en datas distintas.</p>
    <p>Na primeira sesión inclúense, por esta orde, as seguintes destrezas: a Comprensión de lectura, a Expresión e interacción escrita e a Comprensión oral.</p>
    <p>Na segunda sesión administrarase a destreza de Expresión e interacción oral. Cada destreza realizarase de modo independente, sen establecer partes eliminatorias.</p>
    <p>A sesión correspondente á destreza de expresión e interacción oral poderá ter lugar antes ou despois da sesión correspondente ás outras destrezas, e a intervención das persoas candidatas poderá ser gravada.</p>
    <table>
     <tbody>
      <tr>
       <td rowspan="5">1.ª sesión</td>
       <td>Comprensión de lectura (máx. 55 minutos)</td>
      </tr>
      <tr>
       <td>Pausa: 10 minutos</td>
      </tr>
      <tr>
       <td>Expresión e interacción escrita (máx. 55 minutos)</td>
      </tr>
      <tr>
       <td>Pausa: 10 minutos</td>
      </tr>
      <tr>
       <td>Comprensión oral (máx. 35 minutos)</td>
      </tr>
      <tr>
       <td>2.ª sesión</td>
       <td>Expresión e interacción oral (máx. 15 minutos)</td>
      </tr>
     </tbody>
    </table>
    <p>3.3. Comprensión de lectura.</p>
    <p>– Os textos empregados como soporte para as tarefas serán auténticos e versarán sobre temas distintos.</p>
    <p>– Os tempos indicados para cada tarefa son simplemente orientativos e a persoa candidata poderá distribuír a totalidade do tempo (55 minutos) á súa elección.</p>
    <p>– Cada tarefa empezará cun exemplo que ilustre como se debe realizar.</p>
    <ul>
     <li><table>
      <tbody>
       <tr>
        <td>Tarefa 1</td>
        <td>Asociar 9 textos breves ou imaxes cos enunciados correspondentes.</td>
        <td>Aprox. 15 minutos</td>
        <td>9 puntos</td>
       </tr>
       <tr>
        <td>Tarefa 2</td>
        <td>Responder un total de 8 enunciados de V/F referidos a 2 ou 3 textos.</td>
        <td>Aprox. 15 minutos</td>
        <td>8 puntos</td>
       </tr>
       <tr>
        <td>Tarefa 3</td>
        <td>Responder un total de 8 enunciados de elección múltipla (a, b ou c) referidos a 1 ou 2 textos.</td>
        <td>Aprox. 25 minutos</td>
        <td>8 puntos</td>
       </tr>
       <tr>
        <td></td>
        <td></td>
        <td>Máx. 55 minutos</td>
        <td>Total 25 puntos</td>
       </tr>
      </tbody>
     </table>
     </li>
    </ul>
    <p>3.4. Expresión e interacción escrita.</p>
    <p>– Haberá dúas tarefas, guiadas e contextualizadas, con intencións comunicativas e temáticas diferentes. </p>
    <p>– Un dos formatos requiridos será de correspondencia. </p>
    <p>– Entregaranse as dúas tarefas á vez. </p>
    <p>– Os tempos indicados para cada tarefa son simplemente orientativos e a persoa candidata poderá distribuír a totalidade do tempo (máx. 55 minutos) á súa elección.</p>
    <p>– Cómpre desenvolver todos os puntos das tarefas.</p>
    <p><strong>– Só se poderá escribir con bolígrafo de cor azul ou negra. Non se avaliará ningunha tarefa escrita con lapis ou emendada con líquidos ou cintas correctoras.</strong></p>
    <p><strong>– Non se avaliará o contido escrito fóra dos recadros habilitados para tal fin.</strong></p>
    <p><strong>– Non se avaliarán «borradores» das tarefas. A folla empregada para tal efecto deberá ser entregada ao remate da proba. </strong></p>
    <ul>
     <li><table>
      <tbody>
       <tr>
        <td>Tarefa 1</td>
        <td>Escribir un texto descritivo, narrativo ou expositivo (80-100 palabras).</td>
        <td>Aprox. 25 minutos</td>
        <td>12 puntos</td>
       </tr>
       <tr>
        <td>Tarefa 2</td>
        <td>Escribir un texto cun formato de correspondencia (80-100 palabras).</td>
        <td>Aprox. 30 minutos</td>
        <td>13 puntos</td>
       </tr>
       <tr>
        <td colspan="2"></td>
        <td>Máx. 55 minutos</td>
        <td>Total 25 puntos</td>
       </tr>
      </tbody>
     </table>
     </li>
    </ul>
    <p>3.5. Comprensión oral.</p>
    <p>– Os textos orais utilizados como soporte para as tarefas serán auténticos ou verosímiles.</p>
    <p>– A tipoloxía dos textos será diversa. Procederán de fontes tales como radio, televisión, podcasts, material gravado (audio ou audiovisual), etc. </p>
    <p>– Pode ofrecerse un apoio visual e un texto breve (oral e/ou escrito) que introduza o oínte no contexto onde se desenvolverá a audición. </p>
    <p>– Cada tarefa empezará cun exemplo que ilustre como se debe realizar.</p>
    <p>– As instrucións de cada tarefa presentaranse na lingua obxecto de exame.</p>
    <ul>
     <li><table>
      <tbody>
       <tr>
        <td>Tarefa 1</td>
        <td>Asociar 8 textos orais cos enunciados escritos ou imaxes correspondentes.</td>
        <td>Aprox. 10 minutos</td>
        <td>8 puntos</td>
       </tr>
       <tr>
        <td>Tarefa 2</td>
        <td>A partir dun texto:
         a) responder 8 preguntas breves con 1-2 palabras ou con cifras.
         ou
         b) completar diagramas, cadros, esquemas cos 8 datos requiridos (con 1-2 palabras ou con cifras).</td>
        <td>Aprox. 10 minutos</td>
        <td>8 puntos</td>
       </tr>
       <tr>
        <td>Tarefa 3</td>
        <td>Responder un total de 9 enunciados de elección múltiple (a, b ou c) referidos a 1 ou 2 textos.</td>
        <td>Aprox. 15 minutos</td>
        <td>9 puntos</td>
       </tr>
       <tr>
        <td></td>
        <td></td>
        <td>Máx. 35 minutos</td>
        <td>Total 25 puntos</td>
       </tr>
      </tbody>
     </table>
     </li>
    </ul>
    <p>3.6. Expresión e interacción oral.</p>
    <p>– Haberá dúas tarefas, monólogo e diálogo, que se realizarán nesa orde. </p>
    <p>– Ambas as tarefas estarán guiadas e contextualizadas.</p>
    <p>– Antes de comezar a proba propiamente dita, haberá unha fase de acollida das persoas candidatas que durará de 2 a 3 minutos e que non é avaliable.</p>
    <p>– Antes de cada tarefa, a comisión avaliadora dará as instrucións e explicará o procedemento que se vai seguir usando a lingua obxecto de exame.</p>
    <p>– A temática da tarefa 1 será distinta á da tarefa 2. </p>
    <p>– As persoas candidatas disporán de 1 minuto para preparar cada tarefa.</p>
    <p>– As propostas para a tarefa 1 versarán sobre un tema común con dúas variantes, unha para cada candidato/a (ou tres en caso de número impar de candidatos).</p>
    <p>– A actuación das persoas candidatas no monólogo realizarase por estrita orde alfabética dos apelidos.</p>
    <p>– Durante a fase de monólogo, as persoas candidatas non poderán interromper ao/á outro/a candidato/a.</p>
    <p>– A proba de expresión e interacción oral poderá ser gravada.</p>
    <ul>
     <li><table>
      <tbody>
       <tr>
        <td>Introdución</td>
        <td>Fase de acollida</td>
        <td>Aprox. 2 minutos (por parella)</td>
        <td>Non avaliable</td>
       </tr>
       <tr>
        <td>Tarefa 1</td>
        <td>Monólogo</td>
        <td>Aprox. 2 minutos (por candidato/a)</td>
        <td>12 puntos</td>
       </tr>
       <tr>
        <td>Tarefa 2</td>
        <td>Diálogo</td>
        <td>Aprox. 5 minutos (por parella)</td>
        <td>13 puntos</td>
       </tr>
       <tr>
        <td></td>
        <td></td>
        <td>Máx. 15 minutos</td>
        <td>Total 25 puntos</td>
       </tr>
      </tbody>
     </table>
     </li>
    </ul>
    <p>4. Puntuación e superación das destrezas e da proba.</p>
    <p>– A superación da proba é a única vía de obtención da certificación de nivel básico. </p>
    <p>– A puntuación total da proba será de 100 puntos e a de cada destreza, 25 puntos. Para superar cada destreza a puntuación mínima requirida será de 15 puntos. </p>
    <p>– Para obter a certificación será necesario superar as catro destrezas de que se compón a proba.</p>
    <p>– Gardaranse as destrezas aprobadas na convocatoria ordinaria para a convocatoria extraordinaria.</p>
    <p>– A cualificación outorgada á persoa candidata será de apto, non apto ou, se é o caso, non presentado. </p>
    <p>5. Recomendacións e normas.</p>
    <p>5.1. Antes da proba.</p>
    <p>As persoas candidatas deberán estar presentes no lugar de realización das probas 15 minutos antes do seu inicio.</p>
    <p>Todas as persoas candidatas deben levar ás probas un documento de identidade, DNI, NIE, pasaporte ou documento nacional do país de orixe. </p>
    <p>As persoas que se matriculan para a proba de certificación pola modalidade libre deberanse presentar á proba co xustificante da matrícula. Aquelas que non presenten o xustificante o día de realización da proba non serán avaliadas mentres non se comprobe na secretaría do centro a veracidade da súa matrícula.</p>
    <p>As persoas candidatas serán chamadas ata dúas veces por orde de lista antes de entrar na aula para cada unhas das destrezas. Unha vez rematada a lista, serán chamadas por terceira e última vez ás persoas candidatas que non responderon. De non estaren presentes neste terceiro chamamento, non serán admitidas para a realización da destreza correspondente.</p>
    <p>5.2. Durante a proba.</p>
    <p>1. As persoas candidatas depositarán os efectos persoais no espazo habilitado para tal uso que indique o/a administrador/a da proba. Accederán ao seu posto co material indispensable para a realización das probas.</p>
    <p>2. As persoas candidatas non poderán botar man de materiais de consulta de ningún tipo nin comunicarse con outras persoas candidatas e/ou persoas externas ás probas. </p>
    <p>3. As persoas candidatas deberán ter enriba da mesa un documento de identidade (DNI, pasaporte...) á vista en todo momento.</p>
    <p>4. As persoas candidatas terán que escribir en todos os folios da proba a identificación que se lles solicite. Non se avaliarán exames anónimos.</p>
    <p>5. Todas as destrezas e tarefas de que constan as probas se realizarán no idioma correspondente.</p>
    <p><strong>6. Só se poderá escribir con bolígrafo de cor azul ou negra. Non se avaliará ningunha tarefa escrita con lapis ou emendada con líquidos ou cintas correctoras.</strong></p>
    <p>7. Só se poderá abandonar a aula cando remate a entrega das probas, por parte do/a administrador/a, a todas as persoas candidatas presentes na aula, agás na destreza de Comprensión oral, en que non se poderá abandonar a aula ata a fin da proba.</p>
    <p>8. As persoas candidatas deberán ler con atención as instrucións que se dan para cada destreza e tarefa.</p>
    <p>9. Está completamente prohibido comer e beber durante a proba, agás auga.</p>
    <p>10. Os teléfonos móbiles deberán permanecer totalmente apagados durante a proba. </p>
    <p>11. Por respecto, rógase ás persoas candidatas que desactiven todos os mecanismos que poidan perturbar a concentración e o bo desenvolvemento da proba, como, por exemplo, as alarmas do reloxo.</p>
    <p>12. As persoas candidatas non se poderán dirixir ao persoal administrador en relación a aspectos didácticos das probas.</p>
    <p>13. Unha vez rematado o tempo, as persoas candidatas deberán entregar as probas xunto con todos os folios empregados como borrador e asinar na listaxe establecida para tal fin. </p>
    <p>14. Unha vez entregada a proba, as persoas candidatas abandonarán a aula en completo silencio. Ningunha persoa candidata poderá permanecer nos corredores do centro, para evitar ruídos que interfiran na realización adecuada das probas.</p>
    <p>15. Nas partes de Comprensión de lectura e Comprensión oral:</p>
    <p>– Non se interromperá nunca a audición, salvo causa de forza maior.</p>
    <p>– Anularanse as respostas que non sexan claras e/ou lexibles e que non estean dentro dos espazos habilitados para tal fin.</p>
    <p>– Anularanse as respostas en que se marque máis dunha opción, sempre que non se indique con suficiente claridade que se trata dun erro. En caso de erro, as persoas candidatas marcarán a nova resposta cun X rodeado por un círculo: V.</p>
    <p>16. No exercicio de Expresión e interacción escrita:</p>
    <p>– As persoas candidatas deberán axustarse ao número de palabras indicado para o desenvolvemento das dúas tarefas de Expresión e interacción escrita. Non se poderá exceder o espazo habilitado nin os límites establecidos.</p>
    <p>– Facilitarase á persoa candidata un folio para facer borradores, esquemas, etc. O folio empregado durante a realización das tarefas deberá ser entregado xunto coas dúas tarefas.</p>
    <p>– Non se avaliarán tarefas escritas completamente en maiúsculas.</p>
    <p>17. Durante a proba de Expresión e Interacción oral:</p>
    <p>– As persoas candidatas non poderán utilizar notas escritas nin ningún outro tipo de material nin soporte.</p>
    <p>– As intervencións das persoas candidatas poderán ser gravadas.</p>
    <p>18. Non se permitirá a saída e posterior ingreso de ningunha persoa candidata na aula. A saída da aula supón a finalización e entrega do exercicio.</p>
    <p>19. Durante as pausas, as aulas permanecerán pechadas sen que ningunha das persoas candidatas poida ter acceso ao seu interior.</p>
    <p>5.3. Despois da proba.</p>
    <p>De acordo coa Orde do 8 de setembro de 2008, calquera persoa candidata, sexa oficial ou libre, que considere que o proceso de avaliación non se axustou ao establecido, poderá presentar unha reclamación ante a dirección da escola oficial de idiomas en que realizou a proba nun prazo de dous días hábiles contados a partir da publicación dos resultados finais. A reclamación terá que estar baseada nalgún dos seguintes aspectos:</p>
    <p>a) Inadecuación dos obxectivos, contidos e criterios de avaliación da proba aos establecidos no currículo oficial e na programación didáctica do departamento correspondente.</p>
    <p>b) Incorrecta aplicación dos procedementos e instrumentos de avaliación e/ou do criterio de cualificación establecidos para estas probas.</p>
    <p>Se desexa obter máis información sobre o proceso debe dirixirse ao/á director/a ou ao/á xefe/a de estudos do centro en que estea matriculado. A seguir, extráctase un breve resumo dos pasos máis destacados no proceso de reclamación:</p>
    <p>– A dirección da escola resolverá a reclamación nos dous días hábiles seguintes á presentación da reclamación ratificando ou rectificando a cualificación. Para iso, solicitará do departamento didáctico o correspondente informe, e informará por escrito a persoa candidata implicada da resolución adoptada.</p>
    <p>– De continuar o desacordo coa cualificación, a persoa candidata poderá interpor recurso de alzada perante a xefatura territorial correspondente no prazo de dous días hábiles a partir do seguinte ao da súa recepción.</p>
    <p>– A xefatura territorial resolverá no prazo dun mes a partir da presentación do recurso, o que porá fin á vía administrativa.</p>

