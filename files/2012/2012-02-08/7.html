---
date: '2012-02-08'
id: CA02-270112-11562
page: 5382
number: 27
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 28 de novembro de 2011, da Secretaría Xeral de Ordenación do
  Territorio e Urbanismo, sobre a aprobación definitiva do expediente de
  delimitación dos núcleos da Torrente e Pedrouzos, sitos nas parroquias de
  Vilafiz e Ribas de Miño, respectivamente, do concello do Páramo (Lugo).
range: Resolución
url: >-
  https://www.xunta.gal/dog/Publicados/2012/20120208/AnuncioCA02-270112-11562_gl.html
---
<p>I. Antecedentes.</p>
    <p>O Concello do Páramo envía este expediente de delimitación, para os efectos de obter a súa aprobación definitiva, conforme a disposición adicional segunda 2 da Lei de ordenación urbanística e protección do medio rural de Galicia.</p>
    <p>O Páramo carece de instrumentos de planeamento xeral e réxese polas normas de aplicación directa da LOUG e, no que non se opón a estas, polas normas complementarias e subsidiarias de planeamento provincial, en diante NCSPP.</p>
    <p>Cada exemplar está integrado por un estudo individualizado dos núcleos, normativa de aplicación, anexos e planos de ordenación, datados en marzo de 2011, redactados polo enxeñeiro de camiños, canles e portos José Enrique Cacicedo Herrero, como director da empresa Senén Prieto Ingeniería, S.L.</p>
    <p>O 23 de xuño de 2010 a Secretaría Xeral de Ordenación do Territorio e Urbanismo ditara resolución de non aprobación dun anterior proxecto de delimitación dos dous núcleos que agora se tramitan.</p>
    <p>Respecto da tramitación administrativa, cabe sinalar o seguinte:</p>
    <p>Procedeuse á publicación de anuncios no DOG número 76, do 18 de abril de 2011, e nos xornais<em> El Progreso</em> (22 de marzo de 2011) e <em>La Voz de Galicia</em> de Lugo (29 de marzo de 2011).</p>
    <p>Consta certificación do secretario municipal do 15 de xullo de 2011 sobre a exposición pública do proxecto; e que no devandito período non se presentou ningunha alegación.</p>
    <p>Na certificación expedida polo secretario municipal con data do 20 de xullo de 2011 consta o acordo de aprobación provisional da devandita delimitación adoptado polo pleno na súa sesión do 18 de xullo de 2011.</p>
    <p>O concello enviou tres exemplares do proxecto técnico da delimitación, coa dilixencia de seren os aprobados provisoriamente na data correspondente, após o requirimento efectuado por este servizo. </p>
    <p>Consta informe favorable con condicións do Servizo de Infraestruturas da Xunta de Galicia, do 26 de abril de 2011.</p>
    <p>Segundo o indicado, constátase que o expediente cumpre, respecto da documentación e tramitación administrativa, as determinacións contidas no número 2 da disposición adicional segunda da LOUG.</p>
    <p>II. Análise e consideracións.</p>
    <p>Despois de analizar a documentación achegada polo Concello do Páramo, cómpre sinalar:</p>
    <p>1. A Torrente e Pedrouzos son entidades de poboación recoñecidas no nomenclátor da provincia de Lugo (Decreto autonómico 6/2000) así como no do Instituto Nacional de Estatística. Trátase en ambos os casos de asentamentos de orixe histórica tradicional.</p>
    <p>2. Proponse a delimitación dos asentamentos poboacionais da Torrente e Pedrouzos –este último composto por dous enclaves diferenciados– como núcleos rurais complexos. </p>
    <p>Na Torrente delimítase como núcleo rural histórico-tradicional unha superficie de 2.748 m2 e como núcleo rural común 2.622 m2.</p>
    <p>E en Pedrouzos como núcleo rural histórico-tradicional 14.922 m2 e como núcleo rural común 6.874 m2.</p>
    <p>3. O proxecto inclúe unha normativa de aplicación, define o trazado do sistema viario existente nos núcleos delimitados -propondo a creación dun novo tramo viario público na Torrente, do cal avalía o custo de adquisición e pavimentación- e identifica un hórreo en Pedrouzos como elemento merecente de protección patrimonial. </p>
    <p>Non se identifican terreos destinados a dotacións públicas distintas do sistema viario.</p>
    <p>4. Esta nova versión da delimitación do solo de núcleo rural da Torrente e Pedrouzos dá cumprimento ás observacións realizadas na Resolución da Secretaría Xeral do 23 de xuño de 2010.</p>
    <p>5. As actuacións na contorna dos bens sometidos a protección patrimonial existentes nestes núcleos deberán observar o establecido ao respecto na lexislación de patrimonio.</p>
    <p>III. Análise e consideracións.</p>
    <p>Visto canto antecede,</p>
    <h2>RESOLVO:</h2>
    <p>Aprobar o expediente de delimitación dos núcleos da Torrente e Pedrouzos, sitos nas parroquias de Vilafiz e Ribas de Miño, respectivamente, do Concello do Páramo (Lugo). </p>
    <p>Contra esta resolución, que non pon fin á vía administrativa, poderase interpoñer recurso de alzada ante o conselleiro de Medio Ambiente, Territorio e Infraestruturas, no prazo dun mes, que se contará a partir do día seguinte ao de notificación desta resolución, sen prexuízo de que os interesados poidan exercer, se for o caso, calquera outro que coiden procedente (artigos 48, 58, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, do 13 de xaneiro).</p>
    <p>No suposto de que o interesado sexa unha administración pública non caberá interpoñer recurso en vía administrativa, e poderase interpor recurso contencioso-administrativo perante a sala do contencioso-administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, se for o caso, do requirimento previo en igual prazo (artigo 44 e 46 da Lei 29/1998, do 13 de xullo, da xurisdición contencioso-administrativa). </p>
    <p>Notifíquese ao concello e publíquese no <em>Diario Oficial de Galicia</em>.</p>
    <p>Santiago de Compostela, 28 de novembro de 2011.</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

