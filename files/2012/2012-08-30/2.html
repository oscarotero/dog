---
date: '2012-08-30'
id: CA05-240812-0002
page: 34658
number: 165
agency: Consellería de Traballo e Benestar
section: III. Outras disposicións.
title: >-
  ORDE do 23 de agosto de 2012 pola que se modifica a Orde do 31 de decembro de
  2011 pola que se procede á convocatoria de axudas dos programas de fomento do
  emprego en empresas de economía social e de promoción do cooperativismo para o
  ano 2012 (Diario Oficial de Galicia número 13, do 19 de xaneiro).
range: Orde
url: >-
  https://www.xunta.gal/dog/Publicados/2012/20120830/AnuncioCA05-240812-0002_gl.html
---
<p>O obxecto da Orde do 31 de decembro de 2011 é a convocatoria de axudas dos programas de fomento do emprego en empresas de economía social e de promoción do cooperativismo para o ano 2012, coa finalidade de promover a incorporación de persoas desempregadas ás entidades de economía social, apoiar o desenvolvemento de proxectos de creación e modernización deste tipo de empresas mediante unha mellora da súa competitividade, así como a promoción do cooperativismo a través de distintos programas.</p>
    <p>A publicación no <em>Boletín Oficial del Estado</em> do día 30 de xuño da Lei de orzamentos xerais do Estado para o ano 2012 expresa un importante esforzo no control do gasto co fin de reducir o déficit público e acadar o obxectivo de estabilidade orzamentaria, cun axuste de 27.300 millóns de euros.</p>
    <p>Este importante axuste supón unha redución media de case o 17 por cento na capacidade de gasto dos ministerios e, no caso das políticas activas de emprego, implica a redución de 1.557 millóns de euros para este exercicio no conxunto do Estado, tanto para o Servizo Público de Emprego Estatal como para os autonómicos.</p>
    <p>A orde pola que se procede á convocatoria de axudas dos programas de fomento do emprego en empresas de economía social e de promoción do cooperativismo para o ano 2012 ditouse e publicouse coa correspondente autorización do gasto con base nos créditos contidos na Lei 11/2011, do 26 de decembro, de orzamentos xerais da Comunidade Autónoma de Galicia para o ano 2012, de acordo coas previsións de fondos finalistas facilitadas polo Servizo Público de Emprego Estatal. </p>
    <p>Unha vez aprobada pola Conferencia Sectorial de Emprego e Asuntos Laborais, na súa reunión do día 24 de maio de 2012, a distribución de fondos en materia laboral dos orzamentos xerais do Estado para a súa xestión polas comunidades autónomas no ano 2012 e, en concreto, para Galicia, en materia de medidas de políticas activas de emprego, procede realizar o correspondente e necesario axuste nas diferentes partidas destinadas ao financiamento destas medidas, de conformidade coas normas e previsións da Estratexia española de emprego 2012-2014, aprobada polo Real decreto 1542/2011, do 31 de outubro, e do Plan anual de política de emprego para 2012. </p>
    <p>Por todo o anterior e en coherencia cos principios da política orzamentaria que implican o necesario equilibrio entre ingresos e gastos procede, neste momento, efectuar un axuste nos créditos inicialmente asignados a este centro de gasto nos orzamentos da Comunidade Autónoma de Galicia.</p>
    <p>En consecuencia e, coa finalidade de poder cumprir cos obxectivos de estabilidade orzamentaria da Facenda da Comunidade Autónoma, esta consellería vese obrigada a adoptar medidas de reaxuste dos créditos financiados con fondos finalistas de emprego autorizados para o financiamento de subvencións no exercicio de 2012 e a modificar a correspondente orde de convocatoria, neste caso concreto na materia do programa II: mellora da competitividade en cooperativas e sociedades laborais. </p>
    <p>Así pois, de acordo co exposto e co establecido na Lei 9/2007, do 13 de xuño, de subvencións de Galicia; no Decreto 11/2009, do 8 de xaneiro, polo que se aproba o seu regulamento, así como nos preceptos básicos da Lei 38/2003, do 17 de novembro, xeral de subvencións, e no Real decreto 887/2006, do 21 de xullo, polo que se aproba o Regulamento xeral de subvencións, e en virtude das atribucións que me foron conferidas,</p>
    <h2>DISPOÑO:</h2>
    <p>Artigo 1</p>
    <p>Minórase o importe do orzamento inicial previsto no artigo 5 da Orde da Consellería de Traballo e Benestar do 31 de decembro de 2011 pola que se procede á convocatoria de axudas dos programas de fomento do emprego en empresas de economía social e de promoción do cooperativismo para o ano 2012 (DOG número 13, do 19 de xaneiro), para o programa II: mellora da competitividade en cooperativas e sociedades laborais nas aplicacións e nas contías seguintes:</p>
    <p>Para o exercicio 2012 minórase:</p>
    <p>Aplicación: 12.03.324A.770.0: 450.000 euros.</p>
    <p>Para o exercicio 2013 minórase:</p>
    <p>Aplicación: 12.03.324A.770.0: 150.000 euros.</p>
    <p>Artigo 2. <em>Prazo de solicitude</em></p>
    <p>Esta modificación non afecta os prazos establecidos para a presentación de solicitudes na Orde do 31 de decembro de 2011 pola que se procede á convocatoria de axudas dos programas de fomento do emprego en empresas de economía social e de promoción do cooperativismo para o ano 2012.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 23 de agosto de 2012</p>
    <footer><p>Beatriz Mato Otero<br>Conselleira de Traballo e Benestar</p></footer>

