---
date: '2012-11-20'
id: CA04-301012-0006
page: 43625
number: 221
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 24 de outubro de 2012, da Dirección Xeral de Industria, Enerxía
  e Minas, pola que se autoriza administrativamente e se aproba o proxecto de
  execución da infraestrutura eléctrica subestación Santiago 220
  kV-transformador III, no termo municipal de Santiago de Compostela, A Coruña
  (expediente IN407A 2011/281).
range: Resolución
url: >-
  https://www.xunta.gal/dog/Publicados/2012/20121120/AnuncioCA04-301012-0006_gl.html
---
<p>Logo de examinar o expediente instruído a pedimento da empresa Unión Fenosa Distribución, S.A., con enderezo para os efectos de notificación na avenida de Arteixo, 171, 15007 A Coruña, resultan os seguintes:</p>
    <p>Antecedentes de feito.</p>
    <p>Primeiro. A subestación eléctrica Santiago II, situada no lugar de Porto, no Milladoiro, no termo municipal de Santiago de Compostela (A Coruña), contén dous parques convencionais de intemperie, de 220 e 66 kV (este último en reserva) e un edificio que alberga as celas de 20 kV e os equipamentos auxiliares de control e proteccións:</p>
    <p>– O parque de 220 kV, propiedade de Red Eléctrica España, SAU, consta de tres posicións de liña (Mesón do Vento, Tambre-II e San Caetano), catro posicións de transformador (T-I, T-II, T-IV e T-V), unha posición de medida de tensión de barras e unha posición de acoplamento de barras.</p>
    <p>– Existen catro transformadores de potencia, todos eles propiedade de Unión Fenosa Distribución, S.A.: os tres primeiros de 40 MV (T-I 220/20kV, T-II 220/20kV e T-IV 220/66kV en reserva) e o cuarto de 75 MVA (T-V 220/66 kV en reserva).</p>
    <p>– O parque de 66 kV, propiedade de Unión Fenosa Distribución, S.A. e actualmente en reserva, consta de dúas posicións de transformador, dúas posicións de liña, unha posición de medida e unha de acoplamento de barras.</p>
    <p>– Actualmente, está pendente de execución o proxecto de reforma da media tensión (expediente IN407A 2009/545), para pasala a cabinas blindadas en SF<span class="dog-subindice">6</span> (parque MT blindado).</p>
    <p>Segundo. O 29.9.2011 a empresa Unión Fenosa Distribución, S.A. presentou solicitude de autorización administrativa e aprobación do proxecto de execución da infraestrutura eléctrica denominada subestación Santiago 220 kV-transformador III; acompañada da preceptiva documentación a que fai referencia o Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Este proxecto prevé a ampliación de potencia da citada subestación eléctrica Santiago II, co obxecto de mellorar a calidade do servizo e poder atender as novas solicitudes de subministración na zona, que se concreta na instalación dun novo transformador de potencia (T-III), cunha relación de transformación de 220/20/20 kV e unha potencia de 60 MVA:</p>
    <p>– Este novo transformador situarase no exterior sobre unha bancada existente e aliñado cos outros transformadores de potencia existentes.</p>
    <p>– Conectarase polo lado de alta na posición convencional 209, do parque de 220 kV, e polo lado de baixa, un secundario na posición 825 e outro na 830 do parque MT blindado. Inicialmente, na posición 825 estará conectado o T-I, que se recuará á posición 805 cando se instale o T-III.</p>
    <p>– As posicións de 20 kV xa quedaron previstas no proxecto de reforma da media tensión, co cal a súa instalación no é obxecto deste proxecto.</p>
    <p>– A posición de 220 kV, propiedade de Red Eléctrica España, SAU, non se contempla neste proxecto; non obstante, para protexer o transformador instalaranse 3 autoválvulas de 10 kA.</p>
    <p>Terceiro. O 16.12.2011 a Xefatura Territorial da Coruña da Consellería de Economía e Industria (en adiante, xefatura territorial) ditou resolución pola que se someteu a información pública a solicitude de autorización da devandita infraestrutura eléctrica, que se publicou no <em>Diario Oficial de Galicia</em> do 14.12.2011 e no <em>Boletín Oficial</em> da provincia do 2.12.2011.</p>
    <p>Cuarto. Así mesmo, a xefatura territorial trasladou as separatas deste proxecto ás distintas administracións, organismos ou empresas de servizo público ou de servizos de interese xeral, con bens e dereitos ao seu cargo, afectadas pola mencionada infraestrutura eléctrica, para os efectos de obter o seu informe ao respecto. Na seguinte táboa relaciónanse estas entidades e recóllese un resumo da súa resposta:</p>
    <table>
     <thead>
      <tr>
       <td>Nº</td>
       <td>Entidade</td>
       <td>Resumo da resposta</td>
      </tr>
     </thead>
     <tbody>
      <tr>
       <td>1</td>
       <td>Red Eléctrica de España, SAU (REE)</td>
       <td>Informe con rexistro de entrada do 13.3.2012: non mostra ningunha obxección ao proxecto en cuestión e manifesta quedar informada das actuacións correspondentes.</td>
      </tr>
     </tbody>
    </table>
    <p>Quinto. Durante o período en que o devandito proxecto se someteu ao trámite de información pública non se presentaron alegacións.</p>
    <p>Sexto. O 24.9.2012 a xefatura territorial emitiu informe sobre este expediente, segundo o cal procede que continúe a súa tramitación nesta dirección xeral.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de Autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas, e a súa asignación á Consellería de Industria, Enerxía e Comercio; no Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia; no Decreto 324/2009, do 11 de xuño, polo que se establece a estrutura orgánica da Consellería de Economía e Industria; no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 54/1997, do 27 de novembro, do sector eléctrico; co Real decreto 1955/2000, do 1 de decembro; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo.- O proxecto cumpre o disposto no Regulamento sobre centrais eléctricas, subestacións e centros de transformación, aprobado polo Real decreto 3275/1982, do 12 de novembro.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>De conformidade co que antecede e no exercicio das competencias que ten atribuídas, esta dirección xeral</p>
    <h2>RESOLVE:</h2>
    <p>1. Autorizar administrativamente a infraestrutura eléctrica denominada subestación Santiago 220 kV-transformador III, no termo municipal de Santiago de Compostela (A Coruña).</p>
    <p>2. Aprobar o proxecto de execución da infraestrutura eléctrica que se cita.</p>
    <p>Todo isto con suxeición ás seguintes condicións:</p>
    <p>Primeira. As instalacións de distribución de enerxía eléctrica que se autorizan terán que realizarse de acordo coas especificacións e planos que figuran no proxecto presentado pola empresa, asinado polo enxeñeiro industrial Carlos Cristóbal Dolado (colexiado nº 17068 do Colexio Oficial de Enxeñeiros Industriais de Madrid) e visado por este colexio co nº 201105098 e data 12.9.2011, e no que figura un orzamento total de 1.441.215 euros.</p>
    <p>Segunda. O peticionario asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguranza.</p>
    <p>Terceira. En todo momento deberase cumprir canto establece o Regulamento sobre centrais eléctricas, subestacións e centros de transformación e as súas instrucións técnicas complementarias de acordo co Real decreto 3275/1982, do 12 de novembro, e ordes posteriores, así como demais normativa e directrices vixentes que sexan de aplicación.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa da Dirección Xeral de Industria, Enerxía e Minas. Así mesmo, a xefatura territorial poderá autorizar as modificacións de detalle do proxecto que resulten procedentes, debendo comunicar a esta dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a xefatura territorial inspeccionará a totalidade das obras e montaxes efectuadas e verificará o cumprimento dos compromisos contraídos pola empresa promotora.</p>
    <p>Sexta. A administración resérvase o dereito a deixar sen efecto esta autorización por calquera das causas sinaladas no artigo 34.1 do Decreto 1775/1967, do 22 de xullo, sobre o réxime de instalación, ampliación e traslado de industrias; por incumprimento das condicións estipuladas; pola facilitación de datos inexactos; ou por calquera outra causa legal ou regulamentaria que así o prevexa.</p>
    <p>Sétima. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpoñer calquera outro recurso que coiden pertinente.</p>
    <p>Santiago de Compostela, 24 de outubro de 2012</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

