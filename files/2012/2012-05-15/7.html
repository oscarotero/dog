---
date: '2012-05-15'
id: G0164-080512-0003
page: 18267
number: 92
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 7 de maio de 2012 pola que se convocan, en réxime de concorrencia
  competitiva, as axudas para a consolidación e estruturación de unidades de
  investigación competitivas do Sistema Universitario de Galicia para 2012,
  parcialmente cofinanciadas polo Fondo Europeo de Desenvolvemento Rexional
  (Feder) no marco do Programa operativo de Galicia 2007-2013.
range: Orde
url: >-
  https://www.xunta.gal/dog/Publicados/2012/20120515/AnuncioG0164-080512-0003_gl.html
---
<p>A Orde do 24 de xaneiro de 2012, pola que se establecen as bases do programa de consolidación e estruturación de unidades de investigación competitivas do SUG, foi publicada no <em>Diario Oficial de Galicia </em>número 37, do 8 de febreiro de 2012. Nestas bases defínense as catro modalidades da axuda do programa, isto é, grupos de referencia competitiva, grupos con potencial de crecemento, redes de investigación e agrupacións estratéxicas, e ademais establécese que anualmente se procederá a súa convocatoria.</p>
    <p>Polo que antecede esta consellería,</p>
    <footer><p>DISPÓN:</p></footer>
    <p>Artigo 1.<em> Obxecto, condicións e finalidade da concesión da axuda.</em></p>
    <p>As bases reguladoras ás cales corresponde esta convocatoria están recollidas na Orde da Consellería de Cultura, Educación e Ordenación Universitaria do 24 de xaneiro de 2012, publicadas no <em>Diario Oficial de Galicia</em> n.º 37, do 8 de febreiro de 2012.</p>
    <p>A orde de bases e a presente orde establecen as condicións, en réxime de publicidade, obxectividade e concorrencia competitiva, para o acceso ás axudas para consolidar, estruturar e especializar as unidades de investigación máis competitivas do Sistema Universitario de Galicia (SUG), mediante as seguintes modalidades:</p>
    <p>a) Grupos de referencia competitiva: as condicións detállanse no anexo I da orde de bases. </p>
    <p>b) Grupos con potencial de crecemento: as condicións detállanse no anexo II da orde de bases.</p>
    <p>c) Redes de investigación: as condicións detállanse no anexo III da orde de bases. </p>
    <p>d) Agrupacións estratéxicas: as condicións detállanse no anexo IV da orde de bases.</p>
    <p>Artigo 2.<em> Requisitos para solicitar a axuda.</em></p>
    <p>Poderán solicitar as axudas da modalidade a), b) e c), os grupos de investigación do Sistema Universitario de Galicia recoñecidos como tales pola súa universidade de orixe, que cumpran os requisitos establecidos nos anexos I, II e III respectivamente da orde de bases. </p>
    <p>Poderán solicitar as axudas da modalidade d), as universidades do Sistema Universitario de Galicia que cumpran os requisitos establecidos no anexo IV da orde de bases, e que fosen beneficiarias das axudas para agrupacións estratéxicas nas convocatorias de 2008 e 2009.</p>
    <p>Artigo 3.<em> Conceptos subvencionables.</em></p>
    <p>Cando estas axudas sexan cofinanciadas co Fondo Europeo de Desenvolvemento Rexional (Feder) 2007-2013, os conceptos subvencionables só serán aceptados se cumpren os criterios de elixibilidade que establezan os regulamentos que desenvolven o Feder, en particular os recollidos na Orde EHA/524/2008, do 26 de febreiro, pola que se aproban as normas sobre gastos subvencionables dos programas operativos do Feder e do Fondo de Cohesión (BOE n.º 53, do 1 de marzo de 2008).</p>
    <p>En relación cos custos indirectos ou gastos xerais que regulamentariamente exixe a universidade ao grupo solicitante, e que non son elixibles para o Feder, non superarán o 20% da axuda concedida. Desa porcentaxe, 5 puntos destinaranse a financiar as subscricións de cada universidade ás publicacións electrónicas.</p>
    <p>Artigo 4.<em> Formalización e presentación de solicitudes.</em></p>
    <p>O prazo de presentación de solicitudes será dun mes contado a partir do día seguinte ao de publicación desta orde no DOG. Dado o volume de documentación que debe acompañar ás solicitudes e para facilitar a súa presentación, atrásase a aplicación da sede electónica para este procedemento, que este ano seguirá utilizando o sistema tradicional de entrega da solicitude en papel no rexistro.</p>
    <p>As solicitudes, segundo o modelo oficial cuxa portada se achega como anexo II a esta orde, e que, está completo ao dispor dos interesados na internet no enderezo http://www.edu.xunta.es (na epígrafe da Secretaría Xeral de Universidades), presentaranse no Rexistro Único da Xunta de Galicia ou ben en calquera dos centros previstos no artigo 38.4.º da Lei 30/1992, do 26 de novembro, modificada pola Lei 4/1999 (BOE n.º 12, do 14 de xaneiro), de réxime xurídico das administracións públicas e do procedemento administrativo común, para a presentación de instancias. Se no uso deste dereito, a solicitude é remitida por correo, presentarase en sobre aberto, para que sexa datada e selada polo funcionario de correos antes de que proceda á súa certificación. A solicitude irá asinada polo responsable do grupo de investigación que solicita a axuda e levará o visto e prace da autoridade que representa legalmente a universidade correspendente.</p>
    <p>As solicitudes deberán ir acompañadas da seguinte documentación:</p>
    <p>a) Documentos que acrediten o cumprimento dos requisitos establecidos no anexo I desta convocatoria e no anexo da orde de bases correspondente á modalidade de axuda solicitada. </p>
    <p>b) Certificado da composición dos grupos emitido pola universidade de orixe, indicando o código e a denominación de grupo, así como o número de membros do grupo que son mulleres. A composición certificada será a do grupo con data 1 de xaneiro de 2012, e só se admitirán cambios posteriores, de división ou reagrupamento, derivados de xubilacións ou falecementos de investigadores.</p>
    <p>c) Certificado de ingresos de I+D competitivos obtidos polos solicitantes nos tres últimos anos, expedido pola universidade de orixe. Esta certificación só será necesaria nas modalidades de grupo de referencia competitiva e de grupos con potencial de crecemento.</p>
    <p>d) Memoria descritiva da estratexia de investigación, estruturación e consolidación que vai seguir o grupo, a rede ou a agrupación, e que xustifica a necesidade desta axuda. O formato desta memoria está incluído no formulario de solicitude. Co obxectivo de facilitar o proceso de xestión e avaliación, a memoria en papel que deberá estar asinada, non estará encadernada e deberá incluirse unha copia desta en soporte dixital.</p>
    <p>e) Declaración das axudas solicitadas ou concedidas para o mesmo fin de todas as administracións públicas ou dos seus organismos ou sociedades, consonte o documento que se inclúe no modelo de solicitude.</p>
    <p>f) Currículum vitae dixitalizado acreditativo dos méritos alegados polo investigador ou o grupo, en formato dixital, segundo se detalla para cada unha das modalidades de axuda. Non se admitirá o currículum vitae en soporte papel. Se o solicitante desexa achegar publicacións, deberán entregarse igualmente en formato dixital.</p>
    <p>g) Declaración responsable de non estar incurso en ningunha das prohibicións para a obtención de subvencións recollidas no artigo 10 da Lei 9/2007, do 13 de xuño, de subvencións de Galicia.</p>
    <p>h) Consentimento expreso á Administración para incluír e facer públicos, nos rexistros regulados no Decreto 132/2006, do 27 de xullo, os datos relevantes referidos ás axudas e subvencións recibidas, así como ás sancións impostas. A reserva que puider facer o peticionario no senso de non autorizar a obtención dos datos ou a publicidade dos datos nos rexistros, que en todo caso terá que se expresar, poderá dar lugar á exclusión do proceso de participación para obter a axuda ou á revogación do acto de outorgamento.</p>
    <p>Artigo 5.<em> Tramitación.</em></p>
    <p>A instrución do procedemento de concesión destas axudas correspóndelle á Secretaría Xeral de Universidades.</p>
    <p>Os servizos da Secretaría Xeral de Universidades comprobarán que todas as solicitudes reúnen os requisitos establecidos nesta orde e exporán, o décimo quinto día posterior ao remate do prazo de presentación de solicitudes, a lista provisional de solicitudes admitidas e excluídas sinalando, se é o caso, as causas de exclusión, na internet no enderezo http://www.edu.xunta.es/ </p>
    <p>Esta lista estará exposta durante dez días hábiles, e os interesados poderán, durante ese mesmo prazo, emendar erros e a falta de documentos ante a Secretaría Xeral de Universidades, achegando, se é o caso, a documentación necesaria. Transcorrido este prazo sen que se emenden as causas de exclusión, considerarase que o interesado desiste da súa petición nos termos establecidos no artigo 71 da Lei 30/1992, do 26 de novembro.</p>
    <p>Non axustarse aos termos da convocatoria, o incumprimento dos requisitos nela establecidos, a ocultación de datos, a súa alteración ou calquera manipulación da información solicitada será causa de desestimación da solicitude presentada, con independencia de que poidan acordarse outro tipo de actuacións.</p>
    <p>Artigo 6.<em> Avaliación e selección.</em></p>
    <p>A selección dos beneficiarios finais das axudas realizarase a partir da suma das valoracións feitas por un panel de avaliadores e pola comisión de selección. O panel poderá asignar ata un máximo de 90 puntos a cada solicitude, e a comisión de selección poderá asignar ata un máximo de 10 puntos a cada solicitude. </p>
    <p>A valoración farase chegar á comisión de selección, que elaborará a proposta de resolución de acordo coas bases da convocatoria, as avaliacións correspondentes, a dispoñibilidade de recursos e os obxectivos de ordenación, consolidación e articulación que suscita esta actuación. </p>
    <p>Os criterios de avaliación das solicitudes presentadas aparecen recollidos no anexo I a esta orde.</p>
    <p>Para garantir que as propostas financiadas teñan un nivel de calidade suficiente, só poderán recibir as axudas establecidas nesta convocatoria aquelas solicitudes que obteñan unha puntuación total superior ou igual a 60 puntos.</p>
    <p>Artigo 7.<em> Resolución.</em></p>
    <p>A competencia para resolver estas axudas correspóndelle ao titular da Consellería de Cultura, Educación e Ordenación Universitaria. A comisión de selección elevará a proposta de resolución, que incluirá a relación de candidatos seleccionados, ao titular da Consellería de Cultura, Educación e Ordenación Universitaria. A resolución definitiva publicarase no <em>Diario Oficial de Galicia</em>.</p>
    <p>Ademais, os solicitantes das axudas concedidas recibirán unha resolución individual en que aparecerán os obxectivos de consolidación e estruturación do grupo, agrupación ou rede obxecto da axuda, segundo o establecido nos respectivos anexos. Estes deberán aceptar expresamente a axuda concedida mediante a resolución individual; en caso de non aceptar a resolución, entenderase que renuncia á axuda, e procederase consonte o establecido no artigo 38 da Lei 9/2007, do 13 de xuño, de subvencións de Galicia.</p>
    <p>Todas as solicitudes serán resoltas no prazo máximo de seis meses, contados desde a publicación da orde de convocatoria. A non resolución en prazo faculta os interesados para entender desestimadas as súas solicitudes, de conformidade co previsto no artigo 2 da Lei 6/2001, do 29 de xuño, de adecuación da normativa da Comunidade Autónoma de Galicia á Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>A resolución expresa ou presunta que poña fin á vía administrativa, poderá ser impugnada polos interesados mediante recurso potestativo de reposición ante o titular da Consellería de Cultura, Educación e Ordenación Universitaria no prazo dun mes a partir do día seguinte ao da publicación da resolución no DOG, ou ben directamente recurso contencioso-administrativo no prazo de dous meses perante o Tribunal Superior de Xustiza de Galicia, de acordo co establecido na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999.</p>
    <p>Artigo 8. <em>Dotación orzamentaria.</em></p>
    <p>As axudas imputaranse á aplicación orzamentaria 15.40.561B.744.3 correspondente aos orzamentos xerais da Comunidade Autónoma de Galicia de cada ano, coa seguinte desagregación:</p>
    <table>
     <tbody>
      <tr>
       <td></td>
       <td>2012</td>
       <td>2013</td>
       <td>2014</td>
       <td>2015</td>
      </tr>
      <tr>
       <td>Modalidade a) GRC</td>
       <td>1.200.000 €</td>
       <td>1.200.000 €</td>
       <td>1.200.000 €</td>
       <td>1.200.000 €</td>
      </tr>
      <tr>
       <td>Modalidade b) GPC</td>
       <td>1.680.000 €</td>
       <td>3.360.000 €</td>
       <td>1.680.000 €</td>
       <td>0 €</td>
      </tr>
      <tr>
       <td>Modalidade c) Redes</td>
       <td>600.000 €</td>
       <td>600.000 €</td>
       <td>0 €</td>
       <td>0 €</td>
      </tr>
      <tr>
       <td>Modalidade d) Agrupacións</td>
       <td>2.000.000 €</td>
       <td>2.000.000 €</td>
       <td>0 €</td>
       <td>0 €</td>
      </tr>
      <tr>
       <td>TOTAL</td>
       <td>5.480.000 €</td>
       <td>7.160.000 €</td>
       <td>2.880.000 €</td>
       <td>1.200.000 €</td>
      </tr>
     </tbody>
    </table>
    <p>Os créditos poderán redistribuírse entre as diferentes modalidades cando o volume de solicitudes presentadas e avaliadas favorablemente así o requiran.</p>
    <p>Os importes indicados corresponderán a fondos propios da Comunidade Autónoma, salvo na modalidade d) Agrupacións estratéxicas, en que as axudas serán cofinanciadas con fondos procedentes do Feder (eje 1, tema prioritario 01: actividades de I+D en centros de investigación. Actuación 1: consolidación e estruturación sistema público de I+D). Cada unha das axudas da modalidade d) levará as seguintes porcentaxes de financiamento: 37,75% de Feder, 9,44% de FCI que cofinancia o Feder, 52,81% de Fondos Propios libres.</p>
    <p>Disposición derradeira primeira.</p>
    <p>A presente orde sométese ao réxime de axudas públicas establecido na Lei 9/2007, do 13 de xuño, de subvencións de Galicia, e no Decreto 11/2009, do 8 de xaneiro, polo que se aproba o regulamento que a desenvolve.</p>
    <p>Disposición derradeira segunda.</p>
    <p>Contra esta orde poderase recorrer mediante recurso potestativo de reposición perante o titular da Consellería de Cultura, Educación e Ordenación Universitaria no prazo dun mes a partir do día seguinte ao da publicación da resolución no DOG, segundo o disposto nos artigos 116 e 117 da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso-administrativo no prazo de dous meses perante o Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira terceira.</p>
    <p>A presente orde entrará en vigor ao día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 7 de maio de 2012.</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>
    <footer><p>ANEXO I<br>Criterios de avaliación</p></footer>
    <table>
     <thead>
      <tr>
       <td>Criterios</td>
       <td>Puntuación máxima</td>
      </tr>
     </thead>
     <tbody>
      <tr>
       <td colspan="2">A) Estrutura/organización de investigación: tamaño do grupo, rede ou agrupación, mecanismos de xestión e organización e infraestruturas. Ata un total de 10 puntos.</td>
      </tr>
      <tr>
       <td>Composición, estrutura, interdisciplinariedade e coherencia do grupo e da súa actividade</td>
       <td>8</td>
      </tr>
      <tr>
       <td>Liderado do grupo feminino</td>
       <td>1</td>
      </tr>
      <tr>
       <td>Dimensión interuniversitaria</td>
       <td>1</td>
      </tr>
      <tr>
       <td colspan="2">B) Actividade investigadora (no período 2009-2011). Ata un total de 65 puntos.</td>
      </tr>
      <tr>
       <td>Teses de doutoramento defendidas no período 2009-2011 / n.º investigadores do grupo</td>
       <td>3</td>
      </tr>
      <tr>
       <td>N.º contratados pre e posdoutorais, procedentes de convocatorias competitivas</td>
       <td>3</td>
      </tr>
      <tr>
       <td>N.º proxectos de convocatorias de ámbito autonómico / n.º investigadores</td>
       <td>2</td>
      </tr>
      <tr>
       <td>N.º proxectos de convocatorias de ámbito estatal / n.º investigadores</td>
       <td>7</td>
      </tr>
      <tr>
       <td>N.º proxectos de convocatorias de ámbito internacional</td>
       <td>6</td>
      </tr>
      <tr>
       <td>N.º de contratos e convenios con empresas ou institucións</td>
       <td>6</td>
      </tr>
      <tr>
       <td>Ingresos por contratos, convenios e convocatorias / n.º investigadores</td>
       <td>3</td>
      </tr>
      <tr>
       <td>N.º de redes de ámbito estatal e internacional ás cales pertence</td>
       <td>1</td>
      </tr>
      <tr>
       <td>N.º de publicacións en revistas SCI/SSCI (ou outros índices propios de Humanidades e de Ciencias Sociais e Xurídicas) e n.º de publicacións no primeiro cuartil do SCI/SSCI
        N.º de libros e capítulos de libros publicados
        Publicacións de actas de congresos internacionais
        Resultados de creatividade artística (para grupos de Arquitectura e Belas Artes)
        Para todos os criterios anteriores, indicar a referencia de cada publicación
        Índice h do grupo</td>
       <td>20</td>
      </tr>
      <tr>
       <td>N.º de patentes rexistradas. N.º de patentes en explotación (*)</td>
       <td>7</td>
      </tr>
      <tr>
       <td>N.º de empresas creadas a partir de resultados de investigación do grupo</td>
       <td>4</td>
      </tr>
      <tr>
       <td>N.º de conferencias invitadas en congresos internacionais
        Participación en comités editoriais de revistas científicas</td>
       <td>3</td>
      </tr>
      <tr>
       <td colspan="2">C) Estratexia do grupo de investigación, agrupación ou rede. Ata un total de 15 puntos.</td>
      </tr>
      <tr>
       <td>Calidade e viabilidade da proposta de desenvolvemento do grupo, agrupación ou rede, de acordo cos obxectivos da convocatoria
        Estratexia de aplicabilidade dos resultados que obteña o grupo, a rede ou a agrupación</td>
       <td>15</td>
      </tr>
      <tr>
       <td colspan="2">Puntuación da comisión de selección. Ata 10 puntos</td>
      </tr>
      <tr>
       <td>Potencialidade da solicitude para satisfacer as necesidades científico-tecnolóxicas da sociedade e os sectores económicos galegos, na medida en que a actividade dos grupos aborde estas necesidades</td>
       <td>5</td>
      </tr>
      <tr>
       <td>Participación de grupos de investigación dos campus periféricos, isto é, Ferrol, Lugo, Pontevedra e Ourense, así como a dimensión interuniversitaria da proposta</td>
       <td>5</td>
      </tr>
      <tr>
       <td>Puntuación total máxima</td>
       <td>100</td>
      </tr>
     </tbody>
    </table>
    <p>* Dado que as solicitudes das áreas de Humanidades e Artes e de Ciencias Sociais e Xurídicas non poden obter puntos polo rexistro e explotación de patentes, os 7 puntos máximos deste criterio acumularanse ao máximo de 20 puntos que se conceden por produción académica.</p>

