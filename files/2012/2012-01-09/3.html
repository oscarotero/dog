---
date: '2012-01-09'
id: CA01-301211-10557
page: 1222
number: 5
agency: Consellería de Facenda
section: III. Outras disposicións.
title: >-
  RESOLUCIÓN do 29 de decembro de 2011, da Dirección Xeral de Tributos, pola que
  se aproban os modelos de actas da Inspección de Facenda da Xunta de Galicia.
range: Resolución
url: >-
  https://www.xunta.gal/dog/Publicados/2012/20120109/AnuncioCA01-301211-10557_gl.html
---
<p>En desenvolvemento da Lei 58/2003, do 17 de decembro, xeral tributaria, e do Regulamento xeral das actuacións e os procedementos de xestión e inspección tributaria e de desenvolvemento das normas comúns dos procedementos de aplicación dos tributos, aprobado polo Real decreto 1065/2007, do 27 de xullo, e atendendo ao disposto no artigo 176.4.º deste, que dispón que os órganos de inspección expedirán as actas nos modelos oficiais aprobados para o efecto, este centro directivo ditou a Resolución do 26 de decembro de 2008, que aproba os modelos a utilizar pola Inspección Tributaria da Xunta de Galicia. A Resolución de 2008 establecía que, na medida que fose posible, se utilizasen os sistemas informáticos do CIXTEC, así como a sinatura electrónica ou a expedición como documento electrónico. O desenvolvemento dunha nova aplicación informática de inspección determina a necesidade de efectuar a adaptación dos modelos a esta, así como de darlles publicidade, en prol da seguridade xurídica.</p>
    <p>Na súa virtude,</p>
    <h2>DISPOÑO:</h2>
    <p>Primeiro. Modelos de actas.</p>
    <p>A Inspección dos Tributos da Xunta de Galicia expedirá as súas actas nos modelos oficiais aprobados para o efecto por esta resolución e que se insiren como anexos I, II e III a esta.</p>
    <p>Segundo. Confección das actas.</p>
    <p>A Inspección dos Tributos da Xunta de Galicia, sempre que sexa posible, utilizará os sistemas informáticos do CIXTEC para a confección das actas de inspección.</p>
    <p>Terceiro. Contido das actas.</p>
    <p>Cando sexan obxecto de impresión, o contido das actas de inspección que se confeccionen utilizando os sistemas informáticos da Xunta de Galicia incorporarase en follas separadas. As devanditas follas irán numeradas consecutivamente e o seu número será variable, en función da extensión da acta. Na primeira folla farase constar a identidade dos obrigados tributarios: nome e apelidos ou razón ou denominación social completas e número de identificación fiscal, así como o domicilio tributario do interesado. Así mesmo, constará o número que, con carácter único, se asigne a cada acta para a súa identificación, e as mencións que se relacionan nos artigos 153 e 155.2.º da Lei 58/2003, do 17 de decembro, xeral tributaria, así como no artigo 176.1.º e 2.º do Regulamento xeral das actuacións e os procedementos de xestión e inspección tributaria e de desenvolvemento das normas comúns dos procedementos de aplicación dos tributos, aprobado polo Real decreto 1065/2007, do 27 de xullo. Na primeira folla constará, ademais, o código de verificación seguro.</p>
    <p>Os espazos que nos modelos oficiais que aproba esta resolución figuran en branco ou punteados terán a extensión variable que en cada momento sexa precisa, en función do texto que se incorpore aos devanditos espazos.</p>
    <p>Cando as actas se expidan sen a presenza dos interesados, a redacción do encabezamento destas adaptarase a esta circunstancia. Igualmente, no caso de que, comparecendo os interesados, se neguen a subscribir as actas, tal circunstancia farase constar, en dilixencia expedida de forma manual, expresamente nestas, manifestando se reciben ou non un exemplar.</p>
    <p>Cuarto. Documentos de ingreso.</p>
    <p>Cando o resultado da acta de conformidade ou co acordo sexa a ingresar e, neste último caso, non se constituíse depósito, a Inspección entregará ao comparecente os documentos necesarios para realizar o ingreso, os que se poderán confeccionar igualmente utilizando programas informáticos. </p>
    <p>Quinto. Imposto sobre o patrimonio.</p>
    <p>No caso de actuacións de colaboración no imposto sobre o patrimonio a que se refire o artigo 54.3 da Lei 22/2009, do 18 de decembro, pola que se regula o sistema de financiamento das comunidades autónomas de réxime común e cidades con estatuto de autonomía e se modifican determinadas normas tributarias, o modelo de acta axustarase ao disposto na normativa da AEAT. </p>
    <p>Sexto. Formalización dos modelos.</p>
    <p>Na formalización dos devanditos modelos por parte da Inspección observaranse os criterios e instrucións recollidos no anexo IV desta resolución.</p>
    <p>Sétimo. Exemplares para o obrigado tributario.</p>
    <p>De cada acta entregarase un exemplar ao comparecente, que se entenderá notificado pola súa sinatura. Se comparecese pero se negase a subscribir a acta, entenderase notificada de acordo co disposto nos artigos 111.2.º da Lei 58/2003, do 17 de decembro, xeral tributaria, e 185.2.º do Regulamento xeral das actuacións e os procedementos de xestión e inspección tributaria e de desenvolvemento das normas comúns dos procedementos de aplicación dos tributos, aprobado polo Real decreto 1065/2007, do 27 de xullo. Se o obrigado tributario non comparecese, remitiráselle un exemplar da acta.</p>
    <p>Oitavo. Aplicación transitoria.</p>
    <p>Aos procedementos inspectores iniciados antes da entrada en vigor desta resolución, aplicaráselles a Resolución do 26 de febreiro de 2008, da Dirección Xeral de Tributos, pola que se aproban os modelos de actas da Inspección de Facenda da Xunta de Galicia.</p>
    <p>Noveno. Aplicación.</p>
    <p>Esta resolución será aplicable, a partir da súa publicación no Diario Oficial de Galicia, ás actas derivadas de procedementos inspectores iniciados a partir desa data, quedando sen efecto a Resolución do 26 de febreiro de 2008, da Dirección Xeral de Tributos, pola que se aproban os modelos de actas da Inspección de Facenda da Xunta de Galicia. </p>
    <p>Santiago de Compostela, 29 de decembro de 2011.</p>
    <footer><p>Carlos Rodríguez Sánchez<br>Director xeral de Tributos</p></footer>

