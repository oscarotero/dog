---
date: '2012-12-19'
id: C3K1-121212-0001
page: 47186
number: 241
agency: Consellería de Sanidade
section: I. Disposicións xerais.
title: >-
  ORDE do 28 de novembro de 2012 pola que se derroga a Orde do 7 de maio de
  1997, de concertación e acreditación de centros sociosanitarios, e a do 3 de
  outubro de 2000, que a modifica.
range: Orde
url: >-
  https://www.xunta.gal/dog/Publicados/2012/20121219/AnuncioC3K1-121212-0001_gl.html
---
<p>O Estatuto de autonomía de Galicia, no seu artigo 27.23, asígnalle á Comunidade Autónoma unha competencia exclusiva en materia de asistencia social. Así mesmo, no artigo 33.1 establécese que lle corresponde o desenvolvemento lexislativo e a execución da lexislación básica do Estado en materia de sanidade interior.</p>
    <p>O Decreto 63/1996, do 15 de febreiro, establecía a estrutura orgánica dos servizos centrais da Consellería de Sanidade e Servizos Sociais, existindo, polo tanto, unha integración dos servizos sociais e sanitarios nunha mesma consellería, o que permitía unha complementariedade e integración da asistencia social e sanitaria. </p>
    <p>O programa de atención sociosanitaria abranguía sectores asistenciais netamente diferentes, como son a atención a persoas maiores, enfermos/as mentais crónicos/as, discapacitados/as e pacientes terminais. O perfil deste tipo de usuarios/as require unha organización de coidados de media estancia (rehabilitación, convalecencia), de marcado carácter sanitario, e de longa estancia, cun marcado compoñente social que non encadra na estrutura dun hospital xeral.</p>
    <p>De acordo coa situación anterior, publicáronse as ordes do 7 de maio de 1997, sobre concertación e acreditación de centros sanitarios, e do 3 de outubro de 2000, que a modifica, que estableceron o réxime de concertos entre o Sergas, a Consellería de Sanidade e Servizos Sociais e as persoas, naturais ou xurídicas, públicas ou privadas, titulares de centros, servizos e establecementos sanitarios, para a atención sociosanitaria a persoas con dependencia que estivesen protexidas pola Seguridade Social e fosen beneficiarias do Servizo Galego de Saúde.</p>
    <p>Co transcurso do tempo foise producindo unha especialización na prestación dos servizos que fixo que o desenvolvemento en materia social e de sanidade fose afastándose cada vez máis, con competencias separadas e cada vez máis definidas, aínda que mantendo a debida coordinación na asistencia integral ás persoas.</p>
    <p>Así, o Decreto 306/2001 separou as competencias sanitarias e sociais en dúas consellerías: a Consellería de Sanidade e a Consellería de Asuntos Sociais.</p>
    <p>Esta diferenciación nas competencias da asistencia sanitaria e social fai necesario mo-dificar e regular certos aspectos da modalidade de concertación dos antes denominados centros sociosanitarios e que, en realidade, son hospitais que veñen prestando a asistencia sanitaria nomeada de media estancia (rehabilitación, convalecencia).</p>
    <p>Ademais, seguindo as directrices polas que se creou o Comité de Planificación de Atención Sociosanitaria de Galicia, mediante Orde conxunta do 7 de agosto de 2009, da Consellería de Sanidade e da Consellería de Traballo e Benestar, e dado o actual contexto económico desfavorable, é obrigado facer un enorme esforzo de contención do gasto público, que impide que as administracións públicas poidan afrontar o mesmo nivel de gasto que viñan asumindo, debendo sentar as prioridades na asignación dos recursos públicos, de xeito que se eviten duplicidades no ámbito social e sanitario, quedando en todo caso garantida a prestación dos servizos esenciais.</p>
    <p>Doutra banda, e coa derrogación expresa destas dúas ordes, evítase a eventual situación de inseguridade xurídica que pode supoñer a existencia de normativa que recolle competencias de determinadas consellerías que non se corresponde coa atribución competencial vixente.</p>
    <p>En consecuencia, en virtude das facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta e da súa Presidencia, reformada pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo único</p>
    <p>1. Derrógase a Orde do 7 de maio de 1997, de concertación e acreditación de centros sociosanitarios, e a Orde do 3 de outubro de 2000, que a modifica.</p>
    <p>2. Aqueles centros sociosanitarios que, no momento da entrada en vigor desta orde, estean concertados co Servizo Galego de Saúde e, en xeral, calquera centro que vaia prestar atención sanitaria a enfermos crónicos, discapacitados e terminais, deberán cumprir os criterios de autorización e acreditación hospitalaria e someterse ao procedemento de autorización administrativa de funcionamento e á auditoría de acreditación hospitalaria, segundo a normativa aplicable.</p>
    <p>3. As condicións da prestación de asistencia sanitaria concertada axustaranse ao disposto na Lei 30/2007, do 30 de outubro, de contratos do sector público.</p>
    <p>Disposición derradeira</p>
    <p>Esta orde entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, 28 de novembro de 2012</p>
    <footer><p>Rocío Mosquera Álvarez<br>Conselleira de Sanidade</p></footer>

