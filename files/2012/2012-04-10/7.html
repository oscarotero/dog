---
date: '2012-04-10'
id: CA05-030412-14399
page: 12532
number: 68
agency: Consellería de Traballo e Benestar
section: III. Outras disposicións.
title: >-
  ORDE do 3 de abril de 2012 pola que se modifican e se amplía o prazo de
  presentación de solicitudes das ordes do 28 e 29 de febreiro polas que se
  establecen as bases que regulan as axudas e subvencións para o fomento do
  emprego a través dos programas de cooperación no ámbito de colaboración,
  respectivamente, cos órganos e organismos das administracións públicas
  distintas da local, universidades e entidades sen ánimo de lucro, así como
  coas entidades locais, e se procede á convocatoria para o ano 2012.
range: Orde
url: >-
  https://www.xunta.gal/dog/Publicados/2012/20120410/AnuncioCA05-030412-14399_gl.html
---
<p>No <em>Diario Oficial de Galicia</em> n.º 50, do 12 de marzo, publicouse a Orde do 28 de febreiro de 2012 pola que se establecen as bases que regulan as axudas e subvencións para o fomento do emprego a través dos programas de cooperación no ámbito de colaboración cos órganos e organismos das administracións públicas distintas da local, universidades e entidades sen ánimo de lucro e se procede á convocatoria para o ano 2012 (procedemento TR351A) e a Orde do 29 de febreiro de 2012 pola que se establecen as bases que regulan as axudas e subvencións para o fomento do emprego a través dos programas de cooperación no ámbito de colaboración coas entidades locais e se procede á súa convocatoria para o exercicio do ano 2012 (procedemento TR352A).</p>
    <p>Nos artigos de ambas as dúas ordes establécese unha serie de novidades e obrigas ás entidades interesadas en participar na convocatoria que non se prevían en convocatorias anteriores, polo que, co obxecto de facilitar e axilizar tanto a tramitación administrativa como a presentación das solicitudes por parte das potenciais beneficiarias, introdúcense unha serie de modificacións, entre as que cómpre destacar a ampliación do prazo de presentación de solicitudes a través da sede electrónica da Xunta de Galicia. </p>
    <p>Por outra banda, na Orde do 29 de febreiro de 2012, dirixida ás entidades locais, non se recolle, como se facía en exercicios anteriores, a opción de utilizar ofertas especiais e vinculacións nominais para a selección dos integrantes dos grupos municipais de intervención rápida, nin tampouco a posibilidade excepcional de que cando non existan demandantes co perfil adecuado para o desempeño das funcións propias destes grupos de emerxencia, poida participar algún dos integrantes de exercicios anteriores.</p>
    <p>Debido á petición expresa da Federación Galega de Municipios e Provincias, ante a futura modificación do actual mapa galego de emerxencias no seo do Pacto Local e, co obxecto de garantir o mantemento dos Grumir, procede modificar, con carácter excepcional para este exercicio 2012, a orde citada, recuperando unha disposición adicional xa recollida para estes programas en exercicios anteriores.</p>
    <p>Por todo o anteriormente exposto e, en virtude das atribucións que teño conferidas polo artigo 34 da Lei 1/1983, do 22 de febreiro, reguladora da Xunta e da súa Presidencia, </p>
    <h2>DISPOÑO:</h2>
    <p>Artigo 1. </p>
    <p>Orde do 28 de febreiro de 2012 pola que se establecen as bases que regulan as axudas e subvencións para o fomento do emprego a través dos programas de cooperación no ámbito de colaboración cos órganos e organismos das administracións públicas distintas da local, universidades e entidades sen ánimo de lucro e se procede á convocatoria para o ano 2012.</p>
    <p>1. Modifícase a letra c) do parágrafo 2 do artigo 3. Entidades beneficiarias, que queda redactado como segue:</p>
    <p>«c) Asumir o compromiso de procurar a inserción laboral posterior de, cando menos, as seguintes persoas traballadoras desempregadas participantes no proxecto, en función do número de prazas solicitadas e concedidas:</p>
    <p>• Unha para o caso das entidades cunha concesión entre 4 e 7 prazas.</p>
    <p>• Dúas para o caso das entidades cunha concesión entre 8 e 11 prazas.</p>
    <p>• Tres para o caso das entidades cunha concesión entre 12 e 15 prazas.</p>
    <p>Con carácter xeral, considerarase que a inserción laboral se acadará cando a persoa desempregada participante no programa sexa contratada como traballador ou traballadora por conta allea por unha duración non inferior a seis meses ou se acredite a súa constitución en traballadores ou traballadoras autónomos ou por conta propia polo mesmo período».</p>
    <p>2. Modifícase o parágrafo 6 do artigo 6. Presentación de solicitudes, que queda redactado como segue:</p>
    <p>«6. O último día hábil para a presentación de solicitudes será o 20 de abril, agás as solicitudes de axudas e subvencións para a contratación de mulleres vítimas de violencia, que poderán presentarse ata o 15 de novembro».</p>
    <p>Artigo 2. </p>
    <p>Orde do 29 de febreiro de 2012 pola que se establecen as bases que regulan as axudas e subvencións para o fomento do emprego a través dos programas de cooperación no ámbito de colaboración coas entidades locais e se procede á súa convocatoria para o exercicio do ano 2012.</p>
    <p>1. Modifícase o parágrafo 2 do artigo 3. Entidades beneficiarias, que queda redactado como segue:</p>
    <p>«Para poder ser beneficiarias destas axudas, as entidades solicitantes deberán asumir o compromiso de procurar a inserción laboral posterior de, cando menos, as seguintes persoas traballadoras desempregadas participantes no proxecto, en función do número de prazas solicitadas e concedidas:</p>
    <p>a) Unha para o caso das entidades cunha concesión entre 1 e 10 prazas.</p>
    <p>b) Dúas para o caso das entidades cunha concesión entre 11 e 20 prazas.</p>
    <p>c) Tres para o caso das entidades cunha concesión superior a 20 prazas.</p>
    <p>Con carácter xeral, considerarase que a inserción laboral se acadará cando a persoa desempregada participante no programa sexa contratada como traballador ou traballadora por conta allea por unha duración non inferior a seis meses ou se acredite a súa constitución en traballadores ou traballadoras autónomos ou por conta propia polo mesmo período».</p>
    <p>2. Modifícase o parágrafo 7 do artigo 6. Presentación de solicitudes, que queda redactado como segue:</p>
    <p>«7. O último día hábil para a presentación de solicitudes será o 20 de abril, agás as solicitudes de axudas e subvencións para a contratación de mulleres vítimas de violencia, que poderán presentarse ata o 15 de novembro».</p>
    <p>3. Engádese unha disposición adicional sexta coa seguinte redacción:</p>
    <p>«Ademais dos supostos previstos no parágrafo sexto do artigo 11, para a selección de mulleres vítimas de violencia e/ou integrantes de colectivos desfavorecidos ou en risco de exclusión social, poderá utilizarse a vinculación nominal para a selección dos integrantes dos grupos municipais de intervención rápida, caso en que tampouco será de aplicación a limitación prevista no inciso final do seu parágrafo segundo, sempre que exista autorización expresa da respectiva xefatura territorial».</p>
    <p>Disposición derradeira.</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 3 de abril de 2012.</p>
    <footer><p>Beatriz Mato Otero<br>Conselleira de Traballo e Benestar</p></footer>

