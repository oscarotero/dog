---
date: '2012-07-09'
id: G0164-050712-0003
page: 27306
number: 130
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  DECRETO 143/2012, do 5 de xullo, polo que se prorroga a vixencia do Decreto
  133/2011, do 23 de xuño, polo que se fixan os prezos correspondentes aos
  estudos conducentes á obtención de títulos oficiais no ensino universitario
  para o curso 2011/2012.
range: Decreto
url: >-
  https://www.xunta.gal/dog/Publicados/2012/20120709/AnuncioG0164-050712-0003_gl.html
---
<p>O artigo 81.3.b) da Lei orgánica 6/2001, do 21 de decembro, de universidades, na redacción dada polo Real decreto lei 14/2012, do 20 de abril, de medidas urxentes de racionalización do gasto público no ámbito educativo, determina que a Comunidade Autónoma fixará os prezos públicos e dereitos dos estudos conducentes á obtención de títulos de carácter oficial e validez en todo o territorio nacional dentro dos límites que estableza a Conferencia Xeral de Política Universitaria, que estarán relacionados cos custos de prestación do servizo nos termos que o dito precepto establece.</p>
    <p>Mediante a Resolución da Secretaría Xeral de Universidades do 20 de abril de 2012, publicouse o Acordo da Conferencia Xeral de Política Universitaria polo que se determinan as datas límite de preinscrición, de publicación de listas de admitidos e do inicio do período de matriculación nas universidades públicas para o curso académico 2012/2013. No dito acordo establécese como data límite para a publicación da lista de admitidos o 23 de xullo de 2012, data en que deberá estar aberto o período de matriculación.</p>
    <p>O 13 de xuño de 2012 reuniuse a Conferencia Xeral de Política Universitaria para determinar a mecánica que se debe na fixación do custo da prestación dos servizos académicos por cada comunidade autónoma, en aplicación do establecido no artigo 81 da Lei orgánica 6/2001, de universidades.</p>
    <p>Co fin de salvagardar os intereses do alumnado universitario galego, para que poida efectuar a súa matrícula dentro do prazo establecido pola Resolución do 20 de abril de 2012, e ante a imposibilidade de que poida determinarse o custo da prestación de servizos e a elaboración e publicación do decreto polo que se fixan os prezos correspondentes aos estudos conducentes á obtención de títulos oficiais no ensino universitario para o curso 2012/2013 antes do dito prazo, cómpre prorrogar a vixencia do Decreto 133/2011, do 23 de xuño, ata que se dite o decreto en que se proceda á regularización dos devanditos prezos públicos en aplicación ao disposto no artigo 81.3.b) da LOU.</p>
    <p>De conformidade co exposto, por proposta do conselleiro de Cultura, Educación e Ordenación Universitaria e logo de deliberación do Consello da Xunta de Galicia, na súa reunión do día cinco de xullo de dous mil doce,</p>
    <p class="dog-centrado-sin-cursiva-c-a">DISPOÑO:</p>
    <p>Artigo 1</p>
    <p>Prorrógase a vixencia do Decreto 133/2011, do 23 de xuño, polo que se fixan os prezos correspondentes aos estudos conducentes á obtención de títulos oficiais no ensino universitario para o curso 2011/2012, ata que se dite o decreto en que se fixen definitivamente os prezos públicos para o curso 2012/2013.</p>
    <p>Artigo 2</p>
    <p>Unha vez publicado o decreto que fixe os prezos públicos para o curso 2012-2013, as universidades procederán á regularización, se é o caso, dos prezos aboados, tendo o alumnado a posibilidade de solicitar a anulación da súa matrícula co correspondente reintegro da cantidade aboada.</p>
    <p>Disposición derradeira.</p>
    <p>Este decreto entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, cinco de xullo de dous mil doce</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Jesús Vázquez Abad<br>Conselleiro de Cultura, Educación e Ordenación Universitaria</p>

