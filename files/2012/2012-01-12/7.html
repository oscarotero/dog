---
date: '2012-01-12'
id: G0164-110112-10877
page: 1934
number: 8
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 10 de xaneiro de  2012 de delegación de competencias nos órganos
  superiores, directivos  e periféricos da Consellería de Cultura, Educación e
  Ordenación Universitaria.
range: Orde
url: >-
  https://www.xunta.gal/dog/Publicados/2012/20120112/AnuncioG0164-110112-10877_gl.html
---
<p>O Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia, establece no seu artigo 5 a estrutura da Consellería de Cultura, Educación e Ordenación Universitaria. </p>
    <p>O artigo 43.3 da Lei 1/1983, do 22 de febreiro, de normas reguladoras da Xunta e da súa Presidencia, establece que os titulares das consellerías poderán delegar competencias administrativas nos seus órganos inmediatamente inferiores, cando as necesidades de funcionamento así o aconsellen. O réxime xurídico da delegación de competencias aparece regulado no artigo 44 da citada Lei 1/1983, así como no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia. </p>
    <p>A presente orde pretende acadar unha maior eficacia na tramitación e resolución dos asuntos atribuídos a esta consellería, de acordo co actual escenario de xestión ao que se enfrontan os diferentes órganos que a integran. En materia de axudas e subvencións públicas, a experiencia acadada aconsella non realizar unha delegación de competencias xenérica para todos os procedementos. Por este motivo, a disposición adicional prevé que a persoa titular da consellería poida delegar a competencia para resolver o procedemento na propia orde de convocatoria, nos casos en que se estime oportuno.</p>
    <p>En consecuencia, en virtude das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1.</p>
    <p>Deléganse na persoa titular da Secretaría Xeral Técnica as seguintes atribucións:</p>
    <p> a) Resolver os recursos administrativos que lle correspondan á persoa titular da consellería, nos casos en que non estean expresamente delegados noutros órganos, así como as reclamacións en materia de responsabilidade patrimonial.</p>
    <p>b) Autorizar e dispoñer os gastos xerais dos servizos da consellería ata o límite dos créditos autorizados e non reservados á aprobación do Consello da Xunta de Galicia, así como recoñecer as obrigas de gasto e propoñer os pagamentos, agás o disposto nos artigos 2.a) e 3.a) da presente orde.</p>
    <p>c) As funcións que como órgano de contratación lle corresponden á persoa titular da consellería de acordo coa lexislación vixente. </p>
    <p>d) As competencias que lle correspondan á persoa titular da consellería en materia de persoal, no que se refire ao persoal dependente dos órganos da extinta Consellería de Cultura e Turismo que foron adscritos á nova consellería.</p>
    <p>e) Designar as comisións de servizos con dereito a indemnización, previstas no Decreto 144/2001, do 7 de xuño, sobre indemnizacións por razón do servizo ao persoal con destino na Administración autonómica de Galicia, agás o disposto nos artigos 2.b, 3.b) e 7.c) da presente orde.</p>
    <p>f) Autorizar a asistencia do persoal adscrito a esta Secretaría Xeral Técnica a cursos e actividades de formación e perfeccionamento.</p>
    <p>g) Dispoñer canto concirne ao réxime interno da consellería cando non sexa competencia exclusiva da persoa titular da consellería ou estea atribuída ou delegada noutros órganos.</p>
    <p>h) As funcións que derivan do exercicio do protectorado das fundacións de interese galego adscritas a esta consellería.</p>
    <p>Artigo 2.</p>
    <p>Deléganse na persoa titular da Secretaría Xeral de Cultura as seguintes atribucións:</p>
    <p>a) Autorizar e dispoñer os gastos ata o límite dos créditos autorizados e non reservados á aprobación do Consello da Xunta de Galicia, así como recoñecer as obrigas de gasto e propoñer os pagamentos, respecto dos créditos asignados a esta secretaría xeral nas correspondentes leis de orzamentos xerais.</p>
    <p>b) Designar as comisións de servizos con dereito a indemnización, previstas no Decreto 144/2001, do 7 de xuño, do persoal adscrito a esta secretaría xeral, así como autorizar a súa asistencia a cursos e actividades de formación e perfeccionamento.</p>
    <p>c) Resolver os recursos de reposición que se interpoñan contra os actos administrativos ditados no exercicio das facultades delegadas.</p>
    <p>Artigo 3.</p>
    <p>Deléganse na persoa titular da Secretaría Xeral de Política Lingüística as seguintes atribucións:</p>
    <p>a) Autorizar e dispoñer os gastos ata o límite dos créditos autorizados e non reservados á aprobación do Consello da Xunta de Galicia, así como recoñecer as obrigas de gasto e propoñer os pagamentos, respecto dos créditos asignados a esta secretaría xeral nas correspondentes leis de orzamentos xerais.</p>
    <p>b) Designar as comisións de servizos con dereito a indemnización, previstas no Decreto 144/2001, do 7 de xuño, do persoal adscrito a esta secretaría xeral, así como autorizar a súa asistencia a cursos e actividades de formación e perfeccionamento.</p>
    <p>c) Resolver os recursos de reposición que se interpoñan contra os actos administrativos ditados no exercicio das facultades delegadas.</p>
    <p>Artigo 4.</p>
    <p>Deléganse na persoa titular da Secretaría Xeral de Universidades as seguintes atribucións:</p>
    <p>a) Autorizar e dispoñer os gastos ata o límite dos créditos autorizados e non reservados á aprobación do Consello da Xunta de Galicia, así como recoñecer as obrigas de gasto e propoñer os pagamentos, respecto dos créditos asignados a esta secretaría xeral nas correspondentes leis de orzamentos xerais.</p>
    <p>b) Autorizar a asistencia do persoal adscrito a esta secretaría xeral a cursos e actividades de formación e perfeccionamento.</p>
    <p>c) Resolver os recursos de reposición que se interpoñan contra os actos administrativos ditados no exercicio das facultades delegadas.</p>
    <p>Artigo 5.</p>
    <p>Deléganse na persoa titular da Dirección Xeral de Educación, Formación Profesional e Innovación Educativa, as seguintes atribucións:</p>
    <p>a) Resolver os recursos de reposición que se interpoñan contra os actos administrativos ditados no exercicio das facultades delegadas. </p>
    <p>b) Autorizar a asistencia do persoal adscrito a esta dirección xeral a cursos e actividades de formación e perfeccionamento.</p>
    <p>Artigo 6.</p>
    <p>Deléganse na persoa titular da Dirección Xeral de Centros e Recursos Humanos as seguintes atribucións:</p>
    <p>a) As competencias que lle correspondan á persoa titular da consellería en materia de persoal, agás aquelas que se deleguen expresamente noutros órganos.</p>
    <p>b) Resolver os recursos de reposición que se interpoñan contra os actos administrativos ditados no exercicio das facultades delegadas. </p>
    <p>c) Asinar os concertos educativos aprobados pola consellería.</p>
    <p>d) As funcións relativas á homologación e validación de títulos e estudos estranxeiros en ensinanzas non universitarias, de conformidade co Decreto 204/2008, do 28 de agosto.</p>
    <p>Artigo 7.</p>
    <p>Deléganse nas persoas titulares das xefaturas territoriais desta consellería as seguintes atribucións:</p>
    <p>a) Formalizar os contratos do profesorado de relixión e anexos aos contratos vixentes, os de carácter temporal do persoal non docente e os nomeamentos do persoal en prácticas, interino e substituto docente para impartir ensinanzas reguladas na Lei orgánica 2/2006, do 3 de maio, de educación.</p>
    <p>b) Recoñecer os servizos previos, os trienios e os sexenios aos funcionarios docentes pertencentes a corpos ou escalas adscritos a esta consellería e ao profesorado de relixión.</p>
    <p>c) Designar as comisións de servizos con dereito a indemnización, previstas no Decreto 144/2001, do 7 de xuño, do persoal con destino no correspondente ámbito territorial, así como autorizar a súa asistencia a cursos e actividades de formación e perfeccionamento.</p>
    <p> Artigo 8.</p>
    <p>1. As resolucións que se adopten facendo uso das delegacións contidas nesta orde farán constar expresamente esta circunstancia e consideraranse ditadas polo órgano que as conferiu.</p>
    <p>2. En calquera momento, a persoa titular da consellería poderá avocar o exercicio das competencias que son delegadas por esta orde.</p>
    <p>3. En todo caso, quedan excluídos das delegacións contidas nesta orde os supostos previstos no artigo 6.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>4. En caso de vacante, ausencia ou enfermidade das persoas titulares dos órganos superiores e directivos desta consellería, as competencias delegadas contidas nesta orde serán exercidas, temporalmente e mentres persistan aquelas circunstancias, polo órgano superior que corresponda seguindo a orde de prelación que se establece no artigo 5.a) do Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia.</p>
    <p>Nos mesmos supostos, as competencias delegadas nas persoas titulares das xefaturas territoriais serán desempeñadas pola persoa responsable do Servizo de Recursos Humanos da correspondente xefatura.</p>
    <p>Disposición adicional.</p>
    <p>O réxime de delegacións en materia de axudas e subvencións públicas será o que se estableza, se é o caso, nas correspondentes ordes de convocatoria.</p>
    <p>Disposición derrogatoria.</p>
    <p>Quedan derrogadas as disposicións de igual ou inferior rango que se opoñan ao previsto nesta orde.</p>
    <p>Disposición derradeira.</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 10 de xaneiro de 2012.</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>

