---
date: '2012-11-22'
id: G0165-071112-0007
page: 44126
number: 223
agency: Consellería do Medio Rural e do Mar
section: VI. Anuncios. a) Administración autonómica.
title: >-
  ANUNCIO do 30 de outubro de 2012, da Xefatura Territorial da Coruña, polo que
  se anuncia a toma de posesión provisoria dos predios de substitución da zona
  de concentración parcelaria de Budiño II (O Pino-A Coruña).
range: Anuncio
url: >-
  https://www.xunta.gal/dog/Publicados/2012/20121122/AnuncioG0165-071112-0007_gl.html
---
<p>Despois de publicar o acordo de concentración parcelaria da zona de Budiño II (O Pino-A Coruña) e por canto o número de recursos presentados e pendentes de resolver non excede o seis por cento dos titulares das explotacións, nin os reclamantes representan máis do dez por cento da superficie concentrada, a Dirección Xeral de Desenvolvemento Rural resolveu dar posesión provisoria dos novos predios con data 22 de outubro.</p>
    <p>Todas as persoas interesadas tomarán posesión dos seus terreos obrigatoriamente, sen prexuízo das rectificacións que procedan como consecuencia dos recursos que prosperen (segundo o artigo 44 da Lei 10/1985, do 14 de agosto, de concentración parcelaria para Galicia).</p>
    <p>Se algún propietario non permitir a toma de posesión dos novos predios no prazo que se indica neste aviso, será apercibido e despois será obxecto de compulsión directa (artigo 45 da dita lei), ademais de sérenlle impostas as sancións económicas que procedan, conforme o disposto nos artigos 69 e seguintes da mesma lei.</p>
    <p>Os interesados poderán reclamar sobre as diferenzas superiores ao dous por cento entre a cabida real dos novos predios e a que conste no expediente de concentración, no prazo de sesenta días naturais, que contarán a partir da data en que os predios se poñan ao seu dipor (artigo 46). Deberán achegar coa reclamación ditame pericial visado polo colexio correspondente.</p>
    <p>Os prazos para a toma de posesión son os seguintes:</p>
    <p>a) Labradíos sen colleita pendente, prados e pastos: o día seguinte ao da publicación deste anuncio no Diario Oficial de Galicia.</p>
    <p>b) Os restantes predios, no momento de seren retiradas as colleitas que estiveren pendentes de recolección no día antes citado.</p>
    <p>c) En relación coas árbores existentes nos predios, recoméndase, na medida do posible, chegar a un acordo entre achegante e adxudicatario. No caso contrario, poderán ser retiradas polos propietarios das parcelas de achega no prazo de tres meses que se contarán desde a publicación deste aviso no Diario Oficial de Galicia, logo da petición ao Servizo de Montes do preceptivo permiso e o informe favorable do Servizo de Conservación da Natureza da Consellería de Medio Ambiente, Territorio e Infraestruturas, no caso de seren especies autóctonas protexidas, sen prexuízo das demais autorizacións que legalmente procedan.</p>
    <p>Así mesmo, deberán adoptarse as medidas relativas á prevención de incendios forestais previstas na lexislación vixente.</p>
    <p>A Coruña, 30 de outubro de 2012</p>
    <footer><p>Antonio Manuel Aguión Fernández<br>Xefe territorial da Coruña</p></footer>

