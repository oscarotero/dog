---
date: '2012-12-26'
id: G0165-211212-0011
page: 47893
number: 245
agency: Consellería do Medio Rural e do Mar
section: III. Outras disposicións.
title: >-
  ORDE do 21 de decembro de 2012 pola que se incrementa a dotación orzamentaria
  da Orde do 25 de xaneiro de 2012, pola que se regula a aplicación dos
  pagamentos directos á agricultura e á gandaría e das axudas ao desenvolvemento
  rural para a utilización sustentable das terras agrícolas no ano 2012.
range: Orde
url: >-
  https://www.xunta.gal/dog/Publicados/2012/20121226/AnuncioG0165-211212-0011_gl.html
---
<p>A Orde da Consellería do Medio Rural e do Mar do 25 de xaneiro de 2012 (DOG núm. 21, do 31 de xaneiro) regula o procedemento para a solicitude, tramitación e concesión, para o ano 2012, das axudas previstas dentro do réxime do pagamento único e doutros réximes de axuda directa á agricultura e gandaría e das axudas ao desenvolvemento rural para a utilización sustentable das terras agrícolas no ano 2012.</p>
    <p>Na súa disposición adicional primeira, parágrafo 1, precísanse as aplicacións orzamentarias e o importe económico previsto para o financiamento das ditas axudas, e no seu parágrafo 3 sinálase que as dotacións iniciais se poderán incrementar, se for procedente, tramitando o expediente de modificación de crédito oportuno.</p>
    <p>Coa finalidade de poder amparar todas as solicitudes das axudas especificadas no título II da orde, primas gandeiras, desvantaxes específicas do vacún de leite e desvantaxes especificas de vacas nutrices, relativas aos pagamentos directos á agricultura e á gandaría no marco da aplicación da política agrícola común en Galicia, financiadas polo Fondo Europeo Agrícola de Garantía (Feaga) e xestionadas polo Fondo Galego de Garantía Agraria, posto que a dotación existente resulta insuficiente, a Consellería de Facenda autorizou o correspondente expediente de ampliación de crédito, polo que cómpre, mediante esta orde, incrementar a dotación orzamentaria consignada para a concesión das mencionadas axudas.</p>
    <p>En consecuencia, e de conformidade co disposto na Lei 9/2007, do 13 de xuño, de subvencións de Galicia,</p>
    <h2>DISPOÑO:</h2>
    <p>Artigo único</p>
    <p>1. A dotación orzamentaria prevista para as axudas especificadas no título II da Orde do 25 de xaneiro de 2012 (DOG núm. 21, do 31 de xaneiro), conforme a disposición adicional primeira, parágrafo 1, alínea a) da dita orde, increméntase no importe de 5.000.000 de euros, con cargo á aplicación 13.80.713F.779.1, primas gandeiras, dos orzamentos da Comunidade Autónoma de Galicia para 2012, polo que o importe total para as axudas desta alínea e desta aplicación orzamentaria, despois deste incremento, é de 181.294.419,71 euros. </p>
    <p>Este incremento vai destinado a financiar as seguintes axudas:</p>
    <p>– Desvantaxes específicas do vacún de leite: 500.000 €.</p>
    <p>– Desvantaxes específicas de vacas nutrices: 4.500.000 €.</p>
    <p>2. En todo caso, a concesión das axudas reguladas na dita orde estará limitada ás dispoñibilidades orzamentarias.</p>
    <p>Disposición adicional única </p>
    <p>O incremento de crédito previsto no artigo único desta orde non afecta o prazo de presentación de solicitudes establecido na dita Orde do 25 de xaneiro de 2012 (DOG núm. 21, do 31 de xaneiro).</p>
    <p>Disposición derradeira</p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 21 de decembro de 2012</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

