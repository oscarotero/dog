---
date: '2012-10-23'
id: G0003-111012-0001
page: 39994
number: 202
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 9 de outubro de 2012, do tribunal encargado de xulgar o proceso
  selectivo para o ingreso na clase de inspector médico, convocado pola
  Resolución do 27 de xullo de 2010 (DOG nº 149, do 5 de agosto).
range: Resolución
url: >-
  https://www.xunta.gal/dog/Publicados/2012/20121023/AnuncioG0003-111012-0001_gl.html
---
<p>A base sexta da Resolución do 27 de xullo de 2010 (DOG nº 149, do 5 de agosto), da Dirección de Recursos Humanos, pola que se convoca concurso-oposición libre para o ingreso en diversas clases de persoal sanitario funcionario ao servizo da Comunidade Autónoma incluído no ámbito de aplicación da Lei 17/1989, do 23 de outubro, prevé no punto 7 da fase de oposición, que tras a publicación da puntuación provisional do exercicio, os/as interesados/as poderán presentar reclamación ante o tribunal no prazo de cinco días hábiles. A estimación ou desestimación de ditas reclamacións entenderase implícita na resolución pola que se publiquen as puntuacións definitivas do exercicio.</p>
    <p>Así mesmo, o punto 1 da fase de concurso prevé que rematada na súa totalidade a fase de oposición o tribunal publicará un acordo no Diario Oficial de Galicia en que se declarará rematada a fase de oposición, abrindo o prazo da fase de concurso.</p>
    <p>De conformidade coa mencionada base, transcorrido o prazo de reclamación, vistas as reclamacións presentadas, o tribunal</p>
    <h2>RESOLVE:</h2>
    <p>Primeiro. Publicar as puntuacións definitivas do terceiro e cuarto exercicio da fase de oposición obtidas polos/as aspirantes presentados á clase de inspector médico, no proceso selectivo convocado pola Resolución da Dirección de Recursos Humanos do Servizo Galego de Saúde do 27 de xullo de 2010 (DOG nº 149, do 5 de agosto).</p>
    <p>Segundo. Declarar rematada a fase de oposición e publicar a relación de aspirantes que superaron esta fase.</p>
    <p>Terceiro. As listaxes a que se fai referencia na presente resolución poderán ser consultadas na páxina web do Servizo Galego de Saúde, e nos taboleiros de anuncios dos servizos centrais e periféricos da Consellería de Sanidade e do Servizo Galego de Saúde.</p>
    <p>Cuarto. Abrir o prazo de quince días hábiles contados desde o seguinte a esta publicación, para que todos/as os/as aspirantes que superasen a fase de oposición acheguen inescusablemente a seguinte documentación, pois do contrario quedarían excluídos do proceso selectivo:</p>
    <p>a) Fotocopia compulsada do DNI ou pasaporte.</p>
    <p>b) Fotocopia compulsada do título exixido para o ingreso na clase de inspector médico.</p>
    <p>c) De ser o caso, certificación de servizos prestados, con referencia ao último día inclusive do prazo de presentación de solicitudes.</p>
    <p>Deberán presentar copia traducida por tradutor xurado daqueles títulos que estean redactados nun idioma distinto a calquera dos oficiais do Estado español.</p>
    <p>A documentación poderá presentarse no Rexistro Xeral dos servizos centrais e periféricos da Consellería de Sanidade e do Servizo Galego de Saúde, ou a través de calquera dos procedementos do artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Quinto. Esta resolución poderá ser impugnada polos/as interesados/as nos termos previstos no número 3 da base oitava da citada convocatoria.</p>
    <p>Santiago de Compostela, 9 de outubro de 2012</p>
    <footer><p>Mercedes Lanza Gándara<br>Presidenta do tribunal</p></footer>

