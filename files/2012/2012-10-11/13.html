---
date: '2012-10-11'
id: O3C2-031012-0002
page: 39123
number: 195
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 3 de outubro de 2012 pola que se convoca un curso de
  capacitación para a escala técnica, categoría de intendente, dos corpos de
  policía local.
range: Resolución
url: >-
  https://www.xunta.gal/dog/Publicados/2012/20121011/AnuncioO3C2-031012-0002_gl.html
---
<p>Dentro do programa de actividades que a Academia Galega de Seguridade Pública ten previsto realizar no ano 2012, e conforme as funcións atribuídas pola Lei 1/2007, do 15 de xaneiro, da Academia Galega de Seguridade Pública, anúnciase a realización dun curso de capacitación para a escala técnica, na categoría de intendente dos corpos de policía local, segundo o previsto nos artigos 32.4 e 45 da Lei 4/2007, do 20 de abril, de coordinación das policías locais, e nos artigos 38 e 39 do Decreto 243/2008, do 16 de outubro, que deberá desenvolverse conforme as seguintes bases:</p>
    <p>Obxectivos.</p>
    <p>– Mellorar o compromiso profesional de servizo público aos cidadáns, baixo parámetros actitudinais de eficacia e de ética policial.</p>
    <p>– Facilitarlles aos alumnos unha actualización xurídico-normativa e de operativa profesional que lles permita un mellor exercicio da súa función.</p>
    <p>– Dotalos das ferramentas de coñecemento necesarias para a xestión directiva, e para a organización e estruturación adecuada dos recursos humanos e dos medios materiais de que dispoñan.</p>
    <p>Destinatarios.</p>
    <p>a) Persoal dos corpos de policía local que teña superado o proceso selectivo para a categoría de intendente, e que non realizase este curso.</p>
    <p>b) Todos/as aqueles/as funcionarios/as dos corpos da policía local con categoría de inspector principal, cun mínimo de tres anos de antigüidade nesa categoría e que posúan a titulación requirida para a escala técnica dos corpos da policía local de Galicia (artigo 24 da Lei 4/2007, do 20 de abril, de coordinación de policías locais), sempre que o concello en que presta servizos certifique na solicitude de reserva de praza neste curso, que nun prazo máximo de 12 meses convocará o proceso selectivo para a cobertura da praza de intendente.</p>
    <p>En ningún caso, os solicitantes que nesta situación sexan admitidos a realización do curso, obterán a certificación de aptitude nel ata a realización e superación do proceso selectivo correspondente. inscrición.</p>
    <p>A inscrición dos participantes será totalmente gratuíta.</p>
    <p>Prazas. sen límite.</p>
    <p>Solicitudes.</p>
    <p>1. Os concellos deberán remitir un escrito á Academia Galega de Seguridade Pública, solicitando a participación no curso da/s persoa/s que se atopen nesta situación, e cubrir o anexo con todos os datos nel reflectidos, para efectuar a correspondente reserva de praza para a realización do devandito curso.</p>
    <p>2. O prazo para a remisión de escritos rematará o día 29 de outubro de 2012.</p>
    <p>3. Os escritos deberán enviarse á Academia Galega de Seguridade Pública, sita na avenida da Cultura, s/n, 36680 A Estrada. </p>
    <p>Duración e contido.</p>
    <p>O curso terá unha duración aproximada de dous meses (250 horas lectivas).</p>
    <p>O deseño deste curso inclúe as seguintes áreas e módulos:</p>
    <p>1. Área técnico-profesional.</p>
    <p>Módulo I. Módulo xurídico.</p>
    <p>Módulo II. Módulo técnico.</p>
    <p>Módulo III. Módulo operativo.</p>
    <p>Módulo IV. Módulo administrativo.</p>
    <p>2. Área de xestión e dirección.</p>
    <p>Módulo V. Xestión directiva.</p>
    <p>Módulo VI. Estratexias e técnicas de mando.</p>
    <p>Estrutura do curso.</p>
    <p>Este curso, tal e como se recolle no artigo 39.1 do Decreto 243/2008, do 16 de outubro, desenvolverase na Academia Galega de Seguridade Pública, e resulta obrigada a presenza do alumnado, aínda no caso de que o sistema de formación empregado non revista tal carácter, agás que o número final de inscritos aconselle por razón técnicas unha parte non presencial, prevista no artigo 38.2 do dito Decreto 243/2008.</p>
    <p>A Academia poderá, ademais, proceder á homologación de materias ou módulos do curso cando, logo de solicitude do alumno e coa oportuna xustificación documental, se acredite ter desenvolvido ou superado esas materias ou módulos en cursos ou actividades de centros ou institucións dependentes das administracións públicas, ou de recoñecido prestixio e solvencia noutro caso.</p>
    <p>Datas: a data definitiva de comezo do curso será o día 5 de novembro de 2012, ás 9.30 horas.</p>
    <p>Desenvolvemento do curso.</p>
    <p>Os alumnos da Academia Galega de Seguridade Pública rexeranse polo Regulamento de réxime interior desta, publicado pola Orde da Consellería de Presidencia, Administracións Públicas e Xustiza, no DOG do 4.2.2009.</p>
    <p>Certificado.</p>
    <p>Para obter o correspondente diploma será requisito indispensable superar todas as materias que figuren no programa.</p>
    <p>Modificacións.</p>
    <p>A Academia Galega de Seguridade Pública poderá modificar o desenvolvemento normal do curso para adaptalo ás necesidades da Administración e ás continxencias que poidan xurdir.</p>
    <p>A Estrada, 3 de outubro de 2012</p>
    <footer><p>José Carlos García Bouzas<br>Director xeral da Academia Galega de Seguridade Pública</p></footer>

