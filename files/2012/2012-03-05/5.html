---
date: '2012-03-05'
id: C3K1-020312-12940
page: 7828
number: 45
agency: Consellería de Sanidade
section: III. Outras disposicións.
title: >-
  ORDE do 2 de marzo de 2012 pola que se determinan os servizos mínimos
  esenciais durante a folga convocada na empresa Ambulancias do Atlántico,
  S.L.U. que se levará a efecto os días 6, 8 e 13 de marzo de 2012, desde as
  12.00 ata as 16.00 horas.
range: Orde
url: >-
  https://www.xunta.gal/dog/Publicados/2012/20120305/AnuncioC3K1-020312-12940_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG n.º 116, do 20 de xuño), entre os que se encontra a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
    <p>O artigo 3 do citado decreto faculta os conselleiros competentes, por razón dos servizos esenciais afectados, para que, mediante orde, e ante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>A folga foi convocada polo Comité de Empresa de Ambulancias do Atlántico, S.L.U. e afecta os traballadores da dita empresa, que realiza os servizos que ten concertados coa Consellería de Sanidade.</p>
    <p>Despois da audiencia ao comité de folga e aos responsables das prestacións sanitarias no ámbito da folga, con base no anterior, a Consellería de Sanidade</p>
    <h2>DISPÓN:</h2>
    <p>Artigo 1.</p>
    <p>A convocatoria de folga que afecta o persoal da empresa Ambulancias do Atlántico, S.L.U., e que se levará a efecto os días 6, 8 e 13 de marzo de 2012, desde as 12.00 ata as 16.00 horas, enténdese condicionada ao mantemento dos servizos mínimos que se establecen a continuación.</p>
    <p>Para a determinación dos servizos mínimos tense en conta os servizos concertados na área de Vigo que poidan ser demandados, co fin de asegurar unha correcta atención sanitaria. </p>
    <p>Os servizos mínimos que se fixan resultan totalmente imprescindibles para manter a necesaria cobertura asistencial a través da empresa afectada pola folga para evitar que se produzan graves prexuízos para a saúde; tendo en conta, fundamentalmente, a urxencia das patoloxías, a inaprazabilidade dos tratamentos e as necesidades de coidados específicos que presenten. Así mesmo tómase en consideración que as horas de folga coinciden coa previsión de maior actividade de transporte sanitario na xornada.</p>
    <p>Tales mínimos responden á necesidade de compatibilizar o respecto ineludible ao exercicio do dereito á folga coa adecuada atención a enfermos e accidentados que, baixo ningún concepto, poden quedar desasistidos polas características do servizo dispensado.</p>
    <p>E, para garantir os servizos esenciais, requírese: </p>
    <p>– Unha cobertura do 100% respecto da atención urxente prestada a través das ambulancias asistenciais do 061.</p>
    <p>– No ámbito do transporte hospitalario, o 100% do transporte secundario urxente.</p>
    <p>– O 100% dos servizos de transporte para enfermos que requiran tratamentos ambulatorios continuados de oncoloxía e diálise. Para o resto de pacientes, os vehículos necesarios para os casos en que necesiten padiola ou o seu estado xeral así o aconselle, a xuízo do facultativo prescritor. O número de vehículos non será inferior ao 50% dos que realizan a cobertura habitual.</p>
    <p>Artigo 2.</p>
    <p>A determinación dos efectivos necesarios será realizada pola empresa aplicando os criterios do artigo 1, coa designación nominal e individual, con carácter rotatorio, do persoal que deberá cubrir os distintos servizos. A xustificación deberá constar no expediente do centro e deberán publicarse os efectivos en servizos mínimos nos taboleiros de anuncios do centro de traballo.</p>
    <p>O persoal designado como servizo mínimo que desexe exercer o seu dereito de folga poderá instar a substitución da súa designación por outro profesional que voluntariamente acepte o cambio de xeito expreso.</p>
    <p>Artigo 3.</p>
    <p>Os paros e alteracións no traballo por parte do persoal necesario para o mantemento dos servizos mínimos determinados serán considerados ilegais para os efectos do establecido no artigo 16.1 do Real decreto lei 17/1977, do 4 de marzo (BOE n.º 58, do 9 de marzo).</p>
    <p>Artigo 4.</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5.</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías á poboación e aos usuarios do servizos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira.</p>
    <p>A presente orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 2 de marzo 2012.</p>
    <footer><p>Rocío Mosquera Álvarez<br>Conselleira de Sanidade</p></footer>
    <h2>ANEXO</h2>
    <table>
     <tbody>
      <tr>
       <td rowspan="2">Servizos mínimos</td>
       <td colspan="2">De 12.00 a 16.00 horas</td>
      </tr>
      <tr>
       <td>Vehículos</td>
       <td>Efectivos</td>
      </tr>
      <tr>
       <td>061 Ambulancias asistenciais (SVB)</td>
       <td>8</td>
       <td>16</td>
      </tr>
      <tr>
       <td>061 Ambulancias medicalizadas (SVA)</td>
       <td>1</td>
       <td>2</td>
      </tr>
      <tr>
       <td>Transporte CHUVI
        Transporte programado</td>
       <td>13*</td>
       <td>15</td>
      </tr>
     </tbody>
    </table>
    <p class="basic-paragraph">*Incluída 1 UVI móbil</p>

