---
date: '2012-07-19'
id: CA04-090712-0001
page: 28768
number: 138
agency: Consellería de Economía e Industria
section: III. Outras disposicións.
title: >-
  INSTRUCIÓN 2/2012, do 22 de maio, da Dirección Xeral de Industria, Enerxía e
  Minas, pola que se ditan normas para a autorización da posta en servizo de
  instalacións eléctricas e para os procedementos de tramitación administrativa
  das instalacións de distribución de baixa tensión.
range: Instrución
url: >-
  https://www.xunta.gal/dog/Publicados/2012/20120719/AnuncioCA04-090712-0001_gl.html
---
<p>Co obxecto de desvincular de calquera actuación administrativa previa a posta en marcha de instalacións de alta tensión, e na procura da eliminación de trámites prescindibles que supoñen, na práctica, atrasos inadmisibles na posta en funcionamento de infraestruturas vitais para a mellora do benestar dos cidadáns e a competitividade das empresas, emítese a presente instrución:</p>
    <p>1. Para o outorgamento da autorización de explotación das instalacións comprendidas no ámbito de aplicación do título VII do Real decreto 1955/2000, do 1 de decembro, que regula as actividades de transporte, distribución, comercialización, subministración e procedementos de autorización de instalacións de enerxía eléctrica, a acta de posta en servizo poderá ser emitida no momento en que o solicitante acredite o cumprimento dos requisitos recollidos no artigo 132, sen necesidade de inspección previa nin comprobacións técnicas adicionais, máis aló das derivadas da verificación do cumprimento documental.</p>
    <p>2. Por outra banda, e para aclarar e unificar os distintos procedementos seguidos polas xefaturas territoriais na tramitación administrativa das instalacións de distribución de baixa tensión, indícase o seguinte:</p>
    <p>O procedemento será o establecido para as mencionadas instalacións no Real decreto 842/2002, do 2 de agosto, polo que se aproba o Regulamento electrotécnico para baixa tensión; en concreto no seu artigo 18.</p>
    <p>Non será preciso, polo tanto, máis actuación administrativa que o rexistro da instalación, sen necesidade de comprobacións, aprobacións de proxectos ou condicionantes similares.</p>
    <p>Esta instrución entrará en vigor o día seguinte da súa sinatura.</p>
    <p>Santiago de Compostela, 22 de maio de 2012</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

