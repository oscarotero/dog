---
date: '2012-09-13'
id: O601-050912-0001
page: 35881
number: 175
agency: Axencia para a Calidade do Sistema Universitario de Galicia
section: III. Outras disposicións.
title: >-
  RESOLUCIÓN do 3 de setembro de 2012, do Consello de Dirección da Axencia para
  a Calidade do Sistema Universitario de Galicia, pola que se acorda a
  destrución da documentación xustificativa dos méritos curriculares presentados
  polos solicitantes que concorreron á convocatoria de 2006, de avaliación e
  informe previos á contratación do profesorado universitario.
range: Resolución
url: >-
  https://www.xunta.gal/dog/Publicados/2012/20120913/AnuncioO601-050912-0001_gl.html
---
<p>A Axencia para a Calidade do Sistema Universitario de Galicia (ACSUG) encóntrase actualmente nunha situación en que a xeración dunha excesiva documentación administrativa implica importantes complicacións para a súa conservación e arquivo, tendo en conta a carencia de recursos tanto físicos como humanos dispoñibles para albergala. A isto debemos engadir que moita desa documentación non precisa ser conservada, porque ten un valor efémero dentro da Administración. Esta realidade implica a necesidade de adoptar decisións respecto á valoración da documentación xerada, para a súa destrucción ou conservación.</p>
    <p>En coherencia, na xuntanza do Consello de Dirección do 1 de xuño de 2012 acordouse a destrución da documentación xustificativa de méritos curriculares presentada nos procedementos de acreditación cando transcorresen máis de cinco anos desde a finalización do procedemento correspondente. De conformidade co exposto,</p>
    <h2>DISPONSE:</h2>
    <p>Primeiro. A ACSUG procederá á destrución da documentación xustificativa dos méritos curriculares presentados polos solicitantes xunto coas súas solicitudes na convocatoria de avaliación e informe previos á contratación do profesorado universitario do 2006, publicada mediante a Resolución do 31 de maio de 2006 (DOG do 7 de xuño de 2006).</p>
    <p>Segundo. Todos aqueles interesados que participasen no procedemento citado no número anterior poderán solicitar a retirada da documentación a que se fai referencia desde o día seguinte á publicación desta resolución no DOG ata o 11 de outubro de 2012. A partir desta data xa non poderá solicitarse a retirada da documentación, e procederase á súa destrución de acordo coas directrices establecidas pola lexislación de aplicación en materia de patrimonio e de protección de datos de carácter persoal.</p>
    <p>Santiago de Compostela, 3 de setembro de 2012</p>
    <footer><p>María Patrocinio Morrondo Pelayo<br>Presidenta do Consello de Dirección da Axencia para a Calidade do Sistema<br>Universitario de Galicia</p></footer>

