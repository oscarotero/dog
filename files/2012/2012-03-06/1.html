---
date: '2012-03-06'
id: CA01-290212-12829
page: 8112
number: 46
agency: Consellería de Facenda
section: III. Outras disposicións.
title: >-
  ORDE do 16 de febreiro de 2012 pola que se convocan as probas específicas para
  a obtención dos diplomas das especialidades da escala técnica de finanzas polo
  persoal funcionario pertencente a ela.
range: Orde
url: >-
  https://www.xunta.gal/dog/Publicados/2012/20120306/AnuncioCA01-290212-12829_gl.html
---
<p>O artigo 17 da Lei 15/1991, do 28 de decembro, de orzamentos xerais da Comunidade Autónoma galega para o ano 1992, ao abeiro do disposto no artigo 20 da Lei 4/1988, da función pública de Galicia, creou a escala técnica de finanzas, que se estrutura nas especialidades técnicas de inspección financeira e tributaria, de xestión tributaria e de contabilidade e intervención.</p>
    <p>Pola súa parte, o artigo 16 da Lei 3/2002, do 29 de abril, de medidas de réxime fiscal e administrativo unificou as especialidades técnicas de inspección financeira e tributaria e de xestión tributaria nunha única especialidade de inspección e xestión financeira e tributaria, asumindo as funcións que anteriormente tiñan asignadas aquelas.</p>
    <p>O Decreto 369/1992, do 17 de decembro, establece no seu artigo 5 a posibilidade de que os funcionarios que pertenzan a algunha das especialidades da escala técnica de finanzas poderán obter os diplomas que os habiliten para ocupar postos de traballo reservados á outra especialidade da dita escala. </p>
    <p>Por Orde da Consellería de Economía e Facenda do 22 de outubro de 2003 convocáronse probas específicas para a obtención dos diplomas das especialidades da escala técnica de finanzas. Polo tanto, considérase necesario proceder á nova convocatoria das mencionadas probas para permitir a cobertura ordinaria dos postos de traballo reservados á escala polo persoal funcionario que acredite a súa pertenza ás especialidades dela, mediante a posesión dos correspondentes diplomas.</p>
    <p>En virtude do exposto, e facendo uso da autorización prevista no artigo 5 do Decreto 369/1992, do 17 de decembro,</p>
    <h2>DISPOÑO:</h2>
    <p>Artigo 1. <em>Obxecto</em>.</p>
    <p>1. Convócanse as probas específicas para a obtención dos diplomas das especialidades da escala técnica de finanzas co obxecto de que o persoal funcionario que as supere poida acceder, se é o caso, aos postos de traballo correspondentes ás ditas especialidades.</p>
    <p>As probas desenvolveranse en dúas modalidades, na forma en que se establece nos anexos I e II desta orde, e consistirán na superación dunha proba escrita ou ben na realización dun curso, relacionados coas materias recollidas no anexo III.</p>
    <p>2. A obtención, como consecuencia da superación das probas establecidas nesta orde, da especialidade adicional da escala técnica de finanzas non suporá cambio de situación administrativa nin, se é o caso, do posto de traballo desempeñado.</p>
    <p>Artigo 2. <em>Solicitantes</em>.</p>
    <p>Poderá solicitar a súa participación nas probas o persoal funcionario que, con referencia ao último día do prazo de presentación de solicitudes, pertenza a algunha especialidade da escala técnica de finanzas da Xunta de Galicia e desexe obter o correspondente diploma que o habilite para ocupar postos de traballo reservados á outra especialidade da escala.</p>
    <p>Artigo 3. <em>Solicitudes</em>.</p>
    <p>O persoal funcionario que reúna os requisitos exixidos e desexe participar nas probas deberá presentar a súa solicitude conforme o modelo do anexo IV desta orde, facendo constar nela a modalidade de proba que desexa realizar. As solicitudes, dirixidas á persoa titular da Consellería de Facenda, presentaranse nas oficinas de rexistro da Xunta de Galicia, oficinas de correos e demais lugares previstos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común. Á instancia unirase a certificación a que fai referencia o anexo V.</p>
    <p>O prazo de presentación de instancias será de dez (10) días hábiles a partir do día seguinte ao da publicación desta orde no <em>Diario Oficial de Galicia</em>.</p>
    <p>Artigo 4. <em>Relación de admitidos</em>.</p>
    <p>Unha vez expirado o prazo de presentación de solicitudes, a persoa titular da Consellería de Facenda aprobará as listaxes provisionais do persoal funcionario admitido e excluído a través dunha resolución que será publicada no <em>Diario Oficial de Galicia </em>e nos lugares determinados pola normativa vixente, con indicación dos apelidos, nome e número de documento nacional de identidade, das causas da súa exclusión e do lugar en que estarán expostas.</p>
    <p>O persoal funcionario excluído disporá dun prazo de dez (10) días hábiles, contados a partir do seguinte ao da publicación da resolución, para poderen emendar, de ser o caso, o defecto que motivou a exclusión.</p>
    <p>A estimación ou desestimación das ditas peticións de correccións entenderase implícita na resolución pola que se publique a listaxe definitiva do persoal funcionario admitido e excluído.</p>
    <p>Unha vez transcorrido o dito prazo, a persoa titular da Consellería de Facenda ditará unha nova resolución que aprobe as listaxes definitivas do persoal funcionario admitido e excluído, contra a cal se poderá interpoñer recurso potestativo de reposición no prazo dun mes contado desde o día seguinte ao da dita publicación, de acordo co disposto na Lei 30/1992, do 26 de novembro, ou directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde a mesma data, de conformidade co disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Artigo 5. <em>Convocatoria dos aspirantes</em>.</p>
    <p>O persoal funcionario admitido, no prazo de tres meses desde a publicación da lista de admitidos, será emprazado para a realización do exame ou ben para o inicio do curso, segundo a modalidade elixida por eles, nos cales se determinará o grao de coñecemento das materias correspondentes á especialidade que pretenden obter. </p>
    <p>Artigo 6. <em>Cualificacións</em>.</p>
    <p>As probas cualificaranse como apto ou non apto. </p>
    <p>Finalizado o exame ou o curso, segundo proceda, a persoa titular da Consellería de Facenda ditará resolución definitiva coa relación do persoal funcionario que as superaron. A dita resolución será publicada no <em>Diario Oficial de Galicia</em>.</p>
    <p>A cualificación de apto orixinará a expedición do correspondente documento acreditativo da superación das probas e da pertenza á especialidade correspondente da escala técnica de finanzas.</p>
    <p>Disposición derradeira única.</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 16 de febreiro de 2012.</p>
    <footer><p>Elena Muñoz Fonteriz<br>Conselleira de Facenda</p></footer>
    <h2>ANEXO I<br>Modalidade A: realización dunha proba escrita</h2>
    <p>I. Realización da proba.</p>
    <p>O persoal funcionario que opte por esta modalidade será convocado para a realización dunha proba escrita, nun tempo máximo de catro horas, que consistirá na resolución dun cuestionario teórico e un suposto práctico que versará sobre as materias que para cada especialidade da escala técnica de finanzas están relacionadas no anexo III desta orde.</p>
    <p>II. Comisión de avaliación.</p>
    <p>Para a avaliación das probas establécese una comisión para cada unha das especialidades, que será designada por resolución da persoa titular da Consellería de Facenda.</p>
    <p>III. Cualificación.</p>
    <p>Tras a cualificación das probas por parte da comisión de avaliación anteriormente citada, elevarase a relación do persoal funcionario que as superarou á persoa titular da Consellería de Facenda para que dite resolución para o efecto.</p>
    <h2>ANEXO II<br>Modalidade B: realización dun curso</h2>
    <p>I. Realización do curso.</p>
    <p>O persoal funcionario que opte por esta modalidade será convocado para a realización dun curso en que se impartirán as materias que para cada especialidade da escala técnica de finanzas están relacionadas no anexo III desta orde.</p>
    <p>II. Comisión de avaliación.</p>
    <p>Para a avaliación das probas establécese una comisión para cada unha das especialidades, que será designada por resolución da persoa titular da Consellería de Facenda.</p>
    <p>III. Duración e horarios.</p>
    <p>O curso articúlase como mixto de 100 horas, combinando a formación presencial (50 horas lectivas) coa formación a distancia ou non presencial (50 horas). A persoa titular da Consellería de Facenda poderá modificar a duración, datas e horarios dos cursos, para adaptalos ás necesidades administrativas e ás continxencias que xurdan no desenvolvemento do curso.</p>
    <p>IV. Asistencia.</p>
    <p>É obrigatoria a asistencia e puntualidade a todas as actividades do curso. A ausencia xustificada deberá ser autorizada pola persoa designada para a dirección do curso. A inasistencia, aínda que sexa xustificada, en máis do 10% das horas lectivas da formación presencial determinará a cualificación de non apto do curso.</p>
    <p>V. Avaliación do curso.</p>
    <p>Ao longo do curso efectuarase unha avaliación do traballo realizado considerando, para tal efecto, o grao de dedicación e o aproveitamento obtido no contido dos diversos módulos mediante a realización, se é o caso, das oportunas probas.</p>
    <p>Ao remate do curso realizarase, nun tempo máximo de catro horas, unha proba escrita, que consistirá na resolución dun cuestionario teórico e un suposto práctico sobre as materias obxecto do curso, a cualificación do cal será apto ou non apto.</p>
    <p>Finalizado o curso, a persoa designada para a dirección do curso trasladará á comisión citada no punto II a proposta de cualificacións obtidas polo persoal funcionario participante nel. Efectuada a avaliación pola dita comisión, esta elevaralle á persoa titular da Consellería de Facenda a relación do persoal funcionario que o superou, para que dite resolución para o efecto.</p>
    <h2>ANEXO III<br>Materias correspondentes a cada unha das especialidades da<br>escala técnica de finanzas</h2>
    <p>1. Especialidade técnica de inspección e xestión financeira e tributaria.</p>
    <p>– Política financeira.</p>
    <p>– Tributos xestionados pola Comunidade Autónoma.</p>
    <p>– Tributos xestionados polo Estado.</p>
    <p>– Procedementos de xestión, inspección, recadación, sancionador e de revisión.</p>
    <p>2. Especialidade técnica de contabilidade e intervención.</p>
    <p>– Contabilidade pública.</p>
    <p>– Función interventora.</p>
    <p>– Auditoría e control financeiro.</p>
    <p>– Xestión orzamentaria.</p>
    <h2>ANEXO IV<br>Solicitude de participación nas probas para a obtención dos diplomas<br>das especialidades da escala técnica de finanzas convocadas pola<br>Orde do 16 de febreiro de 2012</h2>
    <p>SOLICITANTE:</p>
    <p>Apelidos e nome: </p>
    <p>DNI:</p>
    <p>Especialidade da escala técnica de finanzas:</p>
    <p>Antigüidade na escala:</p>
    <p>SOLICITA: ser admitido á realización das probas convocadas pola dita orde para a obtención dos diplomas da especialidade que a continuación se sinala:</p>
    <p>□ Especialidade técnica de inspección e xestión financeira e tributaria</p>
    <p>□ Especialidade técnica de contabilidade e intervención</p>
    <p>MODALIDADE ELIXIDA:</p>
    <p>□ Proba específica</p>
    <p>□ Curso</p>
    <p>..., ... de ... de ...</p>
    <p>CONSELLEIRA DE FACENDA</p>
    <h2>ANEXO V</h2>
    <p>Nome do/a funcionario/a que certifica:</p>
    <p>Cargo:</p>
    <p>CERTIFICO: que segundo os antecedentes que constan neste centro directivo, e á vista da documentación achegada polo/a funcionario/a:</p>
    <p>D./D.ª ..................................................................................................... ten acreditados os seguintes datos administrativos:</p>
    <table>
     <tbody>
      <tr>
       <td>NRP</td>
       <td colspan="2">CORPO/ESCALA</td>
       <td>GRUPO</td>
      </tr>
      <tr>
       <td></td>
       <td colspan="2"></td>
       <td></td>
      </tr>
      <tr>
       <td colspan="2">SITUACIÓN ADMINISTRATIVA</td>
       <td colspan="2">DATA DO PASE Á SITUACIÓN ADMINISTRATIVA</td>
      </tr>
      <tr>
       <td colspan="2"></td>
       <td colspan="2"></td>
      </tr>
     </tbody>
    </table>
    <table>
     <tbody>
      <tr>
       <td>POSTO DE TRABALLO</td>
       <td>DATA DA TOMA DE POSESIÓN</td>
       <td>FORMA DE PROVISIÓN</td>
      </tr>
      <tr>
       <td></td>
       <td></td>
       <td></td>
      </tr>
      <tr>
       <td>CÓDIGO DO POSTO</td>
       <td colspan="2">UNIDADE ORGÁNICA DE QUE DEPENDE</td>
      </tr>
      <tr>
       <td></td>
       <td colspan="2"></td>
      </tr>
      <tr>
       <td>CONSELLERÍA</td>
       <td>LOCALIDADE</td>
       <td>PROVINCIA</td>
      </tr>
      <tr>
       <td></td>
       <td></td>
       <td></td>
      </tr>
     </tbody>
    </table>

