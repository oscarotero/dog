---
date: '2012-03-27'
id: C3C1-140312-13463
page: 10745
number: 60
agency: 'Consellería de Presidencia, Administracións Públicas e Xustiza'
section: IV. Oposicións e concursos.
title: >-
  RESOLUCIÓN do 6 de marzo de 2012, da Dirección Xeral de Administración Local,
  pola que se modifica o sistema de provisión dun posto de traballo reservado a
  funcionarios/as con habilitación de carácter estatal na Deputación Provincial
  de Lugo.
range: Resolución
url: >-
  https://www.xunta.gal/dog/Publicados/2012/20120327/AnuncioC3C1-140312-13463_gl.html
---
<p>O presidente da Deputación Provincial de Lugo formula proposta, con rexistro de entrada número 193, do 8 de febreiro de 2012, en que solicita a modificación da clasificación do posto de secretario xeral da Deputación Provincial de Lugo e amortización do posto de vicesecretario daquela. Achega xunto co escrito a certificación sobre a motivación da modificación na forma de provisión da praza/posto de secretario xeral da Deputación Provincial de Lugo.</p>
    <p>O artigo 10 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/as funcionarios/as con habilitación de carácter estatal, recolle as normas xerais da clasificación de postos:</p>
    <p>«Artigo 10. Normas xerais da clasificación de postos.</p>
    <p>1. Os procedementos de creación de postos de traballo reservados a funcionarios/as con habilitación de carácter estatal comportan a súa clasificación conforme o previsto no artigo 3.</p>
    <p>2. A clasificación dos ditos postos iniciarase a instancia da entidade local interesada e deberá conter, cando menos:</p>
    <p>a) Unha memoria xurídica e económica xustificativa da clasificación.</p>
    <p>b) Certificación acreditativa dos recursos de que dispoña a entidade local segundo o último orzamento aprobado.</p>
    <p>c) Certificación da última cifra do padrón municipal. </p>
    <p>d) Certificacións de secretaría dos acordos adoptados pola corporación relativos á relación de postos de traballo ou cadro de persoal correspondente ou, de ser o caso, modificación deles, e certificación do resultado do sometemento da dita relación a información pública.</p>
    <p>3. Nos casos en que proceda a modificación da clasificación dos postos reservados por incrementarse a poboación e/ou o orzamento da entidade local conforme o disposto nesta sección, e non ser iniciada por aquela coa documentación requirida a pesar de manterse esas novas condicións por cinco anos continuados, a consellería competente en materia de réxime local poderá instar a entidade local para tal fin. De non se atender o dito requirimento presentando toda a documentación indicada, poderá levalo a cabo de oficio con audiencia da entidade.</p>
    <p>4. A clasificación será resolta pola persoa titular de la consellería competente en materia de réxime local. A dita resolución publicarase no Diario Oficial de Galicia, coa excepción do previsto no artigo 8, e remitirase ao BOE para os mesmos efectos.</p>
    <p>5. As características esenciais dos postos de traballo que se creen ao abeiro deste decreto quedarán reflectidas nas relacións de postos de traballo das entidades locais de que se trate.</p>
    <p>6. A supresión de postos reservados seguirá o procedemento regulado neste artigo.</p>
    <p>7. As modificacións na clasificación ou forma de provisión de postos de traballo non afectarán os destinos dos/as funcionarios/as con habilitación de carácter estatal que os estivesen desempeñando con carácter definitivo, aínda que non pertenzan á subescala e categoría correspondente».</p>
    <p>O artigo 36.2 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/as funcionarios/as con habilitación de carácter estatal, regula un procedemento especial para a modificación da clasificación do posto para esta forma concreta de provisión, que deberá completarse coa publicación do artigo 10.4.</p>
    <p>«Artigo 36. Supostos.</p>
    <p>1. Excepcionalmente, para os municipios de gran poboación previstos no artigo 121 da Lei 7/1985, de bases do réxime local, e concretamente na Lei 4/2004, do 28 de xuño, para os municipios de Ferrol, Lugo, Ourense, Pontevedra e Santiago de Compostela, así como para as deputacións provinciais, poderán cubrirse polo sistema de libre designación, entre funcionarios/as con habilitación de carácter estatal da subescala e categoría indicada no artigo 3, os postos a eles/elas reservados que se determinen nas súas relacións de postos de traballo, nos termos previstos na lexislación sobre función pública.</p>
    <p>2. A opción polo sistema de libre designación require que este sexa o sistema de provisión do dito posto previsto na correspondente relación de postos de traballo, ou a modificación previa de tal relación polo procedemento legalmente establecido, e posterior comunicación ao órgano competente da Comunidade Autónoma para os efectos de clasificación».</p>
    <p>Na súa virtude, de acordo co establecido na disposición adicional segunda da Lei 7/2007, do 12 de abril, do Estatuto básico do empregado público, nos artigos 10 e 36 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/as funcionarios/as con habilitación de carácter estatal, en concordancia coa disposición transitoria sétima da Lei 7/2007, e demais normativa de aplicación, e no uso das facultades que lle confire o artigo 15.1 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia, en relación co artigo 241 da Lei 5/1997, do 22 de xullo, de Administración local de Galicia, e a Orde do 22 de setembro de 2011, sobre delegación de competencias,</p>
    <h2>DISPÓN:</h2>
    <p>Modificar a clasificación do posto de secretario xeral da Deputación Provincial de Lugo na súa forma de provisión, que será libre designación.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante a Consellería de Presidencia, Administracións Públicas e Xustiza no prazo dun mes contado desde o día seguinte ao da súa publicación de conformidade co establecido na Lei 30/1992, do 26 de novembro, ou poderá impugnarse directamente perante a xurisdición contencioso-administrativa, no prazo de dous meses contados desde a mesma data, segundo o disposto no artigo 46 en relación co 14 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 6 de marzo de 2012.</p>
    <footer><p>José Norberto Uzal Tresandí<br>Director xeral de Administración Local</p></footer>
    <h2>ANEXO</h2>
    <p>Entidade local: Deputación Provincial de Lugo.</p>
    <p>Posto de traballo: Secretaría. </p>
    <p>Clase: primeira.</p>
    <p>Subescala: secretaría.</p>
    <p>Forma de provisión: libre designación.</p>

