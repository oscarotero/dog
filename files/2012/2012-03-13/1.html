---
date: '2012-03-13'
id: C3K1-050312-13002
page: 8955
number: 51
agency: Consellería de Sanidade
section: I. Disposicións xerais.
title: >-
  ORDE do 1 de marzo de 2012 pola que se regulamenta a sinalización das
  limitacións no consumo, venda e subministración de bebidas alcohólicas en
  locais comerciais de Galicia.
range: Orde
url: >-
  https://www.xunta.gal/dog/Publicados/2012/20120313/AnuncioC3K1-050312-13002_gl.html
---
<p>O Estatuto de autonomía de Galicia, aprobado pola Lei orgánica 1/1981, establece a competencia da Comunidade Autónoma para o desenvolvemento lexislativo e a execución da lexislación básica do Estado en materia de sanidade interior. No seu artigo 33.1 establece as competencias para facer efectivo o dereito constitucional á protección da saúde. </p>
    <p>No marco da competencia que se lle atribúe, a Lei 8/2008, do 10 de xullo, de saúde de Galicia, establece no seu artigo 34 como intervencións públicas que poderán ser exercidas polas autoridades sanitarias competentes sobre as actividades públicas e privadas que directa ou indirectamente poidan ter consecuencias para a saúde, a de «establecer prohibicións e requisitos mínimos para o uso e tráfico de bens e produtos cando supoñan un prexuízo ou ameaza para a saúde». </p>
    <p>A Lei 11/2010, do 17 de decembro, de prevención do consumo de bebidas alcohólicas en menores de idade, enmárcase no contexto das políticas de saúde pública que as administracións públicas deben promover e completar con programas de prevención e control, segundo o mandado especificado no seu articulado.</p>
    <p>Por todo o dito, en cumprimento do disposto no artigo 14 da citada Lei 11/2010, do 17 de decembro, de prevención do consumo de bebidas alcohólicas en menores de idade, e no uso das atribucións conferidas pola Lei 1/1983, do 22 de febreiro, da Xunta e da súa Presidencia, modificada polas leis 11/1988, do 20 de outubro, e 7/2002, do 27 de decembro, e de conformidade co disposto no Decreto 310/2009, do 28 de maio, polo que se establece a estrutura orgánica da Consellería de Sanidade e o Decreto 83/2009, do 21 de abril, polo que se establece a estrutura orgánica dos departamentos da Xunta de Galicia,</p>
    <h2>DISPOÑO:</h2>
    <p>Artigo 1. Obxecto.</p>
    <p>Esta orde ten por obxecto desenvolver o previsto no artigo 14 da Lei 11/2010, do 17 de decembro, de prevención do consumo de bebidas alcohólicas en menores de idade. </p>
    <p>Artigo 2. Sinalización das limitacións ao consumo, venda e subministración de bebidas alcohólicas aos menores de idade.</p>
    <p>1. Todos os establecementos en que se vendan ou subministren, de calquera xeito, bebidas alcohólicas deberán estar sinalizados, de conformidade co disposto no artigo 14.1 da Lei 11/2010, do 17 de decembro, de prevención do consumo de bebidas alcohólicas en menores de idade, no referente ás prohibicións especificadas no seu artigo 12.</p>
    <p>2. Así mesmo, na superficie frontal das máquinas expendedoras figurará unha advertencia sobre a prohibición establecida no artigo 14.3 da Lei 11/2010, do 17 de decembro, de prevención do consumo de bebidas alcohólicas en menores de idade.</p>
    <p>3. Os carteis sinalizadores terán carácter permanente, estarán fixados de xeito visible e deberán incluír obrigatoriamente información en galego e castelán, incluíndo a norma legal a que fai referencia (Lei 11/2010).</p>
    <p>4. Os tamaños dos carteis para a súa colocación nos diferentes lugares serán os establecidos nesta orde e poden ser impresos en orientación vertical ou horizontal, de xeito que se poidan adaptar con maior facilidade aos diversos espazos que se sinalicen.</p>
    <p>Artigo 3. Responsables da sinalización.</p>
    <p>Serán responsables da correcta sinalización as persoas físicas ou xurídicas segundo o establecido no artigo 25.2 e 3 da Lei 11/2010, do 17 de decembro, de prevención do consumo de bebidas alcohólicas en menores de idade.</p>
    <p>Artigo 4. Colocación da sinalización.</p>
    <p>Os carteis deberán colocarse:</p>
    <p>1. Na entrada dos establecementos: á entrada dos establecementos deberá figurar en lugar que sexa claramente visible desde o exterior do local un cartel alusivo á prohibición de que se trate, con independencia de que as portas de entrada se atopen abertas ou pechadas, e a unha altura de entre 1,5 e 2 metros do chan. </p>
    <p>2. No interior: igualmente en lugar/es visible/s figurará, como mínimo, un cartel a unha altura de entre 2 e 2,5 metros do chan.</p>
    <p>3. Nas máquinas expendedoras: na superficie frontal da máquina, nun lugar perfectamente visible.</p>
    <p>Artigo 5. Características dos formatos das sinalizacións.</p>
    <p>1. Lugares con prohibición do consumo, venda ou subministración de alcohol:</p>
    <p>Sinalización na entrada e no interior do establecemento, tamaño: DIN-A4 ou superior, coa lenda «Prohibido o consumo, venda ou subministración de alcohol a menores de 18 anos», e tipografía de caixa baixa que permita a súa lexibilidade a unha distancia de 3 metros.</p>
    <p>2. Venda e subministración de bebidas alcohólicas a través de máquinas expendedoras: sinalización tamaño DIN-A6 ou superior, coa inscrición «Prohibido facer uso desta máquina para adquirir bebidas alcohólicas aos menores de 18 anos», e tipografía de caixa baixa que permita a súa lexibilidade a unha distancia de 1,5 metros.</p>
    <p>3. Ademais das limitacións establecidas no artigo 14, a sinalización poderá facer referencia ás prohibicións determinadas no artigo 15 da mesma lei.</p>
    <p>Disposición adicional.</p>
    <p>Na páxina web da Consellería de Sanidade estarán ao dispor dos usuarios modelos de sinalización adaptados ao previsto na presente orde.</p>
    <p>Disposición derradeira primeira.</p>
    <p>Facúltase a conselleira de Sanidade para ditar as disposicións necesarias para o desenvolvemento e execución da presente orde.</p>
    <p>Disposición derradeira segunda.</p>
    <p>A presente orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 1 de marzo de 2012.</p>
    <footer><p>Rocío Mosquera Álvarez<br>Conselleira de Sanidade</p></footer>

