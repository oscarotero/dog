---
date: '2012-03-13'
id: CA04-060212-11909
page: 9069
number: 51
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 30 de xaneiro de 2012, da Dirección Xeral de Industria, Enerxía
  e Minas, pola que se outorga á empresa Gas Natural Distribución SDG, S.A. a
  autorización administrativa, se aproba o proxecto de execución e se recoñece,
  en concreto, a utilidade pública do proxecto da infraestrutura de distribución
  de gas natural denominada Punto de entrega a Gas Galicia en 10 bar en
  Culleredo (expediente IN627A 2011/6-0).
range: Resolución
url: >-
  https://www.xunta.gal/dog/Publicados/2012/20120313/AnuncioCA04-060212-11909_gl.html
---
<p>Logo de examinar o expediente instruído por instancia da empresa Gas Natural Distribución SDG, S.A., con CIF A63485890 e con enderezo, para os efectos de notificacións, na rúa Lisboa, s/n, edificio Área Central, Local 31 HIJ, 15707 Santiago de Compostela (A Coruña), resultan os seguintes</p>
    <p>Antecedentes de feito.</p>
    <p>Primeiro. O 20.7.2011 a empresa Gas Natural Distribución SDG, S.A. presentou a solicitude de autorización administrativa, aprobación do proxecto de execución e recoñecemento, en concreto, da utilidade pública do proxecto da infraestrutura de distribución de gas natural denominada Punto de entrega a Gas Galicia en 10 bar en Culleredo, acompañada do preceptivo proxecto de instalacións. Esta infraestrutura gasista configúrase como a orixe do gasoduto de distribución de gas natural denominado Ramal de subministración en 10 bar a Carral, que está a promover a empresa Gas Galicia SDG, S.A.</p>
    <p>A autorización da infraestrutura gasista que se solicita comportará, de acordo co que establecen os artigos 103 e 105 da Lei 34/1998, do 7 de outubro, do sector de hidrocarburos, os beneficios da declaración de utilidade pública e a necesidade de ocupación urxente para os efectos de expropiación forzosa dos bens e dereitos afectados, necesarios para o establecemento destas instalacións, e da imposición e o exercicio da servidume de paso e doutras limitacións de dominio.</p>
    <p>As características desta infraestrutura gasista son as seguintes: </p>
    <p>• Partirá da rede existente de distribución de gas natural denominada Ramal e rede da Coruña de Gas Natural Distribución SDG, S.A., á súa saída da posición I-015.1 de Enagás, no termo municipal de Culleredo, e finalizará na punta de tubaxe deixada tras a válvula de saída do armario de regulación (16/10 bar).</p>
    <p>• As instalacións obxecto deste proxecto son as seguintes:</p>
    <p>– Toma en carga e accesorios sobre a rede existente ramal e rede da Coruña de Gas Natural Distribución SDG, S.A.</p>
    <p>– Armario de regulación 16/10 bar (tipo AR-01), que se situará nas inmediacións da rúa As Reixas, ao oeste da posición I-015.1 de Enagás, no termo municipal de Culleredo.</p>
    <p>– Válvulas de seccionamento á entrada e saída deste armario de regulación.</p>
    <p>– Tubaxe de entrada e saída.</p>
    <p>• O seu orzamento ascende á cantidade de trinta e sete mil oitocentos corenta euros (37.840 €).</p>
    <p>Segundo. O 20.9.2011 a Secretaría Xeral de Calidade e Avaliación Ambiental da Consellería de Medio Ambiente, Territorio e Infraestruturas emitiu informe sobre o devandito proxecto en que conclúe que non procede sometelo ao trámite de avaliación de impacto ou efectos ambientais.</p>
    <p>Terceiro. O 4.10.2011 esta dirección xeral resolveu someter a información pública a solicitude de autorización administrativa, aprobación do proxecto de execución e recoñecemento, en concreto, da utilidade pública do proxecto denominado Punto de entrega a Gas Galicia en 10 bar en Culleredo, promovido pola empresa Gas Natural Distribución SDG, S.A.</p>
    <p>Esta resolución publicouse no Diario Oficial de Galicia do 27.10.2011, no Boletín Oficial da provincia da Coruña do 28.10.2011 e nos xornais La Voz de Galicia e La Opinión de A Coruña do 21.10.2011, e tamén estivo exposta nos taboleiros de anuncios do Concello de Culleredo durante un prazo de vinte días (desde o 18.10.2011 ao 10.11.2011).</p>
    <p>Así mesmo, esta dirección xeral cursou as preceptivas notificacións individuais a todas as persoas que aparecen como interesadas no procedemento expropiatorio, e cuxos predios afectados se relacionaron no anexo da devandita resolución de información pública do 4.10.2011.</p>
    <p>Durante o período de información pública legalmente establecido non se presentaron alegacións.</p>
    <p>Cuarto. Así mesmo, a Dirección Xeral de Industria, Enerxía e Minas trasladou as separatas deste proxecto ás distintas administracións, organismos ou empresas de servizo público ou de servizos de interese xeral, con bens e dereitos ao seu cargo, afectadas pola mencionada condución de gas, para os efectos de obter o seu informe ao respecto. Na seguinte táboa relaciónanse estas entidades e recóllese un resumo da súa resposta:</p>
    <table>
     <tbody>
      <tr>
       <td>N.º</td>
       <td>Entidade</td>
       <td>Resumo da resposta</td>
      </tr>
      <tr>
       <td>1</td>
       <td>Concello de Culleredo</td>
       <td>Informe do 21.10.2011: informan favorablemente sobre o proxecto de referencia.</td>
      </tr>
     </tbody>
    </table>
    <p>Quinto. A Xefatura Territorial da Coruña da Consellería de Economía e Industria (en diante, xefatura territorial) informou favorablemente sobre o proxecto de referencia o 25.10.2011.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é a competente para resolver este expediente con fundamento no Estatuto de autonomía de Galicia, no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas, no Decreto 132/1982, do 4 de novembro, sobre asunción de competencias en materia de industria, enerxía e minas, e a súa asignación á Consellería de Industria, Enerxía e Comercio, no Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia, e no Decreto 324/2009, do 11 de xuño, polo que se establece a estrutura orgánica da Consellería de Economía e Industria, en relación coa Lei 34/1998, do 7 de outubro, do sector de hidrocarburos, co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural, co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP) e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O citado proxecto cumpre coas exixencias regulamentarias fixadas no Real decreto 919/2006, do 28 de xullo, polo que se aproba o regulamento técnico de distribución e utilización de combustibles gasosos e as súas instrucións técnicas complementarias ICG 01 a 11.</p>
    <p>Terceiro. Canto aos bens e dereitos afectados por este gasoduto e adscritos ás distintas administracións, organismos ou empresas de servizo público ou de servizos de interese xeral, a empresa Gas Natural Distribución SDG, S.A. procederá a realizar os correspondentes cruzamentos e afeccións de acordo cos condicionados e informes emitidos por estes ou, de ser o caso, pendentes de emitir.</p>
    <p>De conformidade cos preceptos legais citados e os demais de pertinente e xeral aplicación, esta dirección xeral</p>
    <h2>RESOLVE:</h2>
    <p>Outorgar á empresa Gas Natural Distribución SDG, S.A. a autorización administrativa, aprobar o proxecto de execución e recoñecer, en concreto, a utilidade pública do proxecto da infraestrutura de distribución de gas natural denominada Punto de entrega a Gas Galicia en 10 bar en Culleredo; con suxeición ás seguintes condicións:</p>
    <p>Primeira. Gas Natural Distribución SDG, S.A. constituirá no prazo de dous meses, contando desde o momento do outorgamento da autorización, unha fianza por valor de 756,80 €, importe do 2% do orzamento das instalacións, para garantir o cumprimento das súas obrigas, conforme o previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro. A dita fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez que se formalice a acta de posta en marcha das instalacións.</p>
    <p>Segunda. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Real decreto 1434/2002, do 27 de decembro, ao Regulamento técnico de distribución e utilización de combustibles gasosos coas súas instrucións técnicas complementarias e as normas que os complementan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta Comunidade Autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Terceira. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Cuarta. As instalacións que se autorizan realizaranse de acordo coas especificacións e planos que figuran no proxecto subscrito polo enxeñeiro de camiños, canles e portos David Gistau Cosculluela (colexiado n.º 12.806-Colexio de Madrid) e visado polo Colexio de Enxeñeiros de Camiños, Canles e Portos de Madrid (expediente 145.577; data 29.6.2011).</p>
    <p>Quinta. Unha vez construídas as instalacións autorizadas, a empresa Gas Natural Distribución SDG, S.A. deberá presentar a solicitude de posta en marcha ante a xefatura territorial, quen deberá outorgala, logo das comprobacións técnicas que considere oportunas. Previamente ao levantamento da acta de posta en marcha, a xefatura territorial solicitará á empresa distribuidora os ensaios e probas oportunas, así como o certificado de dirección e remate de obra, asinado por técnico competente, en que conste que a construción e montaxe das instalacións se efectuaron de acordo co proxecto correspondente, acreditando, así mesmo, expresamente, o cumprimento das condicións técnicas e prescricións regulamentarias de aplicación.</p>
    <p>Sexta. A empresa Gas Natural Distribución SDG, S.A. deberá iniciar a subministración de gas no prazo dun mes contado a partir da data en que a xefatura territorial formalice a acta de posta en marcha.</p>
    <p>Sétima. A autorización outórgase sen prexuízo de terceiros e independentemente das autorizacións ou licenzas de competencia doutros organismos ou entidades públicas, necesarias para realizar as instalacións aprobadas.</p>
    <p>Oitava. A Administración reserva para si o dereito a deixar sen efecto a presente autorización por calquera das causas sinaladas no artigo 34.1 do Decreto 1775/1967, do 22 de xullo; por incumprimento das condicións estipuladas; pola facilitación de datos inexactos; ou por calquera outra causa legal ou regulamentaria que así o prevexa.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes, contado a partir do día seguinte ao da súa notificación, conforme o establecido nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que coiden pertinente.</p>
    <p>Santiago de Compostela, 30 de xaneiro de 2012.</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

