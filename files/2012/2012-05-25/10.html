---
date: '2012-05-25'
id: G0165-160512-0004
page: 19890
number: 99
agency: Consellería do Medio Rural e do Mar
section: III. Outras disposicións.
title: >-
  ORDE do 14 de maio de 2012 pola que se acorda a cesión en propiedade dunha
  báscula ponte modular metálica para pesaxe de camións e dunha caseta
  prefabricada para situar o visor de pesaxe e o posto de control á Confraría de
  Pescadores de Vilanova de Arousa (Pontevedra).
range: Orde
url: >-
  https://www.xunta.gal/dog/Publicados/2012/20120525/AnuncioG0165-160512-0004_gl.html
---
<p>A Confraría de Pescadores de Vilanova de Arousa, con data do 16 de abril de 2012, solicitou a cesión en propiedade dunha báscula ponte modular metálica para pesaxe de camións e unha caseta prefabricada para situar o visor de pesaxe e o posto de control de descarga de mexillón no porto pesqueiro de Vilanova de Arousa, propiedade da Comunidade Autónoma de Galicia e adscrito á Consellería do Medio Rural e do Mar, dispoñible no porto pesqueiro de Vilanova de Arousa.</p>
    <p>A Lei 6/2009, do 11 de decembro, de modificación da Lei 11/2008, do 3 de decembro, de pesca de Galicia, define as confrarías de pescadores de Galicia como corporacións de dereito público, sen ánimo de lucro, dotadas con personalidade xurídica e capacidade de obrar para o cumprimento dos seus fins, actuando como órganos de consulta e colaboración da Administración da Comunidade Autónoma de Galicia en materias relativas á actividade extractiva e á ordenación do sector pesqueiro, e dispón que se rexerán pola súa lexislación específica.</p>
    <p>A Lei 5/2011, do 30 de setembro, do patrimonio da Comunidade Autónoma de Galicia, permite a cesión de bens mobles da Comunidade Autónoma sempre que se dediquen a fins de utilidade pública ou interese social, e o Decreto 50/1989, polo que se aproba o regulamento, aínda en vigor, exixe que a orde de cesión exprese a finalidade concreta á cal a entidade beneficiaria debe destinar o ben, así como as súas condicións.</p>
    <p>Tal é o caso da báscula ponte modular metálica para pesaxe de camións e da caseta prefabricada para situar o visor de pesaxe e o posto de control de descarga de mexillón no porto pesqueiro de Vilanova de Arousa. A Consellería do Medio Rural e do Mar non vai empregar o dito ben e concorren circunstancias que aconsellan acceder á mencionada solicitude.</p>
    <p>Para tal fin, a Consellería do Medio Rural e do Mar tramitou o expediente de cesión, de conformidade co disposto na sección 5.ª do capítulo V, do título III da Lei 5/2011, do 30 de setembro, do patrimonio da Comunidade Autónoma de Galicia, e no artigo 96 bis, do regulamento, aprobado polo Decreto 50/1989, do 9 de marzo, engadido polo Decreto 238/1998, do 24 de xullo, en vigor. </p>
    <p>Polo exposto, e en uso das facultades que me confiren os artigos 34.6 e 38 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. </p>
    <p>Acórdase a cesión en propiedade á Confraría de Pescadores de Vilanova de Arousa (Pontevedra) dos seguintes bens mobles: </p>
    <p>Unha báscula ponte modular metálica para pesaxe de camións e unha caseta prefabricada para situar o visor de pesaxe e o posto de control de descarga de mexillón no porto pesqueiro de Vilanova de Arousa.</p>
    <p>Identificación dos bens cedidos:</p>
    <p>Ano de adquisición: decembro de 2009.</p>
    <p>N.º de expediente: 2009-50-00089.</p>
    <p>Valor total: 30.924,44 €.</p>
    <p>Equipamento: unha (1) báscula ponte modular metálica para pesaxe de camións para a descarga de mexillón no porto pesqueiro de Vilanova de Arousa (Pontevedra).</p>
    <p>Fabricante/marca: Epelsa.</p>
    <p>Modelo: F-1000.</p>
    <p>N.º certificado de aprobación CE: T5413.</p>
    <p>N.º de serie: conxunto: 8112663. Visor: 2139483.</p>
    <p>Equipamento: unha (1) caseta prefabricada para situar o visor de pesaxe e o posto de control de descarga de mexillón no porto pesqueiro de Vilanova de Arousa (Pontevedra).</p>
    <p>Fabricante/marca: Capa.</p>
    <p>N.º de serie: 5245.</p>
    <p>Artigo 2.</p>
    <p>A cesión sinalada no artigo anterior queda sometida ás seguintes cláusulas:</p>
    <p>a) De conformidade co establecido nos artigos 82 e seguintes da Lei 5/2011, do 30 de setembro, de patrimonio da Comunidade Autónoma de Galicia, o ben cedido será destinado pola confraría cesionaria a fins de utilidade pública ou de interese social, de maneira especial á mellora das condicións técnicas para prestar servizo aos confrades e ao sector mexilloeiro.</p>
    <p>b) Coa cesión outorgaráselle á Confraría de Pescadores de Vilanova de Arousa a propiedade dos bens mobles cedidos.</p>
    <p>c) Se os bens cedidos non se aplicasen ao fin sinalado, se se descoidasen ou utilizasen con grave quebrantamento, ou se incumprisen as condicións do acordo, considerarase resolta a cesión e os bens reverterán na Comunidade Autónoma de Galicia, que terá dereito a percibir, logo da taxación pericial, o valor do detrimento ou deterioración que experimentasen. </p>
    <p>d) Serán por conta da entidade cesionaria todos os gastos de conservación e o mantemento dos bens mobles cedidos, así como obter todas as autorizacións precisas para o seu funcionamento de acordo coa lexislación vixente.</p>
    <p>Artigo 3. </p>
    <p>A cesión formalizarase mediante acta subscrita polo secretario xeral técnico da Consellería do Medio Rural e do Mar ou funcionario en quen delegue e deberá constar nela o acordo de cesión e a aceptación do cesionario.</p>
    <p>Disposición derradeira primeira. </p>
    <p>Facúltase o secretario xeral técnico da Consellería do Medio Rural e do Mar para ditar as instrucións precisas para a execución do disposto nesta orde.</p>
    <p>Disposición derradeira segunda. </p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 14 de maio de 2012.</p>
    <footer><p>Rosa M.ª Quintana Carballo<br>Conselleira do Medio Rural e do Mar</p></footer>

