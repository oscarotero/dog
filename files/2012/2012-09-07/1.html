---
date: '2012-09-07'
id: C3K1-310812-0004
page: 35425
number: 171
agency: Consellería de Sanidade
section: I. Disposicións xerais.
title: >-
  ORDE do 27 de agosto de 2012 pola que se desenvolven determinados aspectos do
  Decreto 126/1992, do 14 de maio, sobre ordenación de funcións da Inspección de
  Servizos Sanitarios da Comunidade Autónoma de Galicia.
range: Orde
url: >-
  https://www.xunta.gal/dog/Publicados/2012/20120907/AnuncioC3K1-310812-0004_gl.html
---
<p>O artigo 43 da Constitución recoñece o dereito á protección da saúde e atribúe aos poderes públicos a organización e a tutela da saúde pública a través de medidas preventivas e das prestacións e servizos necesarios.</p>
    <p>Consecuentemente con isto, a Lei 14/1986, do 25 de abril, xeral de sanidade, no seu artigo 11 establece que será obriga da cidadanía coas Institucións e organismos do sistema sanitario a responsabilización do uso adecuado das prestacións ofrecidas polo sistema sanitario, fundamentalmente no que se refire á utilización de servizos, procedementos de baixa laboral ou incapacidade permanente.</p>
    <p>A Lei 16/2003, do 28 de maio, de cohesión e calidade do Sistema Nacional de Saúde, no seu artigo 79 regula que a Alta Inspección do Estado establecerá mecanismos de coordinación e cooperación cos servizos de inspección das comunidades autónomas, en especial no referente á coordinación das actuacións dirixidas a impedir ou perseguir todas as formas de fraude, abuso, corrupción ou desviación das prestacións ou servizos sanitarios con cargo ao sector público, cando razóns de interese xeral así o aconsellen.</p>
    <p>A Consellería de Sanidade é o máximo órgano encargado da dirección e execución da política en materia sanitaria, exercendo as competencias que legalmente ten atribuídas ao respecto. O Decreto 310/2009, do 28 de maio, modificado polo Decreto 78/2010, do 6 de maio, nos artigos 21.2.6.3 e 23.2.3 establece a función da Inspección de Servizos Sanitarios, de inspección e control sanitario da incapacidade laboral e a colaboración coas entidades xestoras en materia laboral e participación no equipo de valoración de incapacidades.</p>
    <p>O Decreto 126/1992, do 14 de maio, sobre ordenación de funcións da inspección de servizos sanitarios da Comunidade Autónoma de Galicia, leva a cabo a ordenación das funcións de inspección e define o persoal que desenvolve as ditas funcións, entre os que se encontra o persoal inspector médico e o persoal subinspector sanitario.</p>
    <p>As unidades de Saúde Laboral forman parte da estrutura periférica dos servizos de Inspección de Servizos Sanitarios provinciais cuxa actividade principal, entre outras, é o control con carácter sanitario das situacións de incapacidade temporal do/a traballador/a, así como en materia de accidentes de traballo, enfermidades profesionais, incapacidade laboral transitoria e invalidez, empresas colaboradoras da Seguridade Social, mutuas aseguradoras, botiquíns e servizos médicos de empresa.</p>
    <p>É importante destacar que o artigo 33 da Lei 8/2008, do 10 de xullo, de saúde de Galicia, recoñece o carácter de autoridade sanitaria, no desempeño das súas funcións, ao persoal que leva a cabo a función de inspección sanitaria.</p>
    <p>Esta mesma lei, no artigo 37, establece que o persoal ao servizo da Administración sanitaria que actúe no exercicio das funcións de inspección, e acreditando a súa identidade, estará autorizado para:</p>
    <p>a) Entrar libremente e sen previa notificación, en calquera momento, en todo centro, servizo o establecemento suxeito á dita lei.</p>
    <p>b) Proceder ás probas, investigacións ou exames necesarios para comprobar o cumprimento da Lei de saúde e das normas que se diten para o seu desenvolvemento.</p>
    <p>c) Tomar ou sacar mostras, co fin de comprobar o cumprimento do previsto na lexislación sanitaria vixente.</p>
    <p>d) Realizar cantas actuacións sexan necesarias para o cumprimento das funcións de inspección que exerzan.</p>
    <p>e) Ante situacións de risco grave e inmediato para a saúde, os inspectores e inspectoras deberán comunicar inmediatamente á autoridade sanitaria competente a situación detectada e adoptar as medidas cautelares de emerxencia definidas pola autoridade sanitaria competente.</p>
    <p>O persoal inspector das unidades de Saúde Laboral actuará no exercicio das súas funcións de acordo cos principios de: igualdade, universalidade, accesibilidade, eficacia e xerarquía.</p>
    <p>O volume de actuacións e actividades que se desenvolverá nestas unidades, así como a existencia de persoal inspector e subinspector, fai necesario establecer normas de funcionamento que permitan facer máis eficiente estas estruturas periféricas, regulando as funcións e competencias do persoal inspector e subinspector das USL do Servizo de Inspección de Servizos Sanitarios da Consellería de Sanidade en materia de incapacidade laboral.</p>
    <p>En consecuencia, en virtude das facultades que me confire o artigo 38 da Lei 1/1983, do 22 de febreiro, reguladora da Xunta e da súa Presidencia, reformada pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>A presente orde ten por obxecto regular as funcións e competencias do persoal Inspector e subinspector das unidades de Saúde Laboral (en diante USL) do Servizo de Inspección de Servizos Sanitarios da Consellería de Sanidade, en materia de incapacidade laboral.</p>
    <p>Artigo 2. <em>Do persoal das unidades de Saúde Laboral</em></p>
    <p>1. Os recursos humanos adscritos ás unidades de Saúde Laboral estarán constituídos por:</p>
    <p>– Un/unha xefe/a de unidade, con labores de organización e coordinación funcional da unidade.</p>
    <p>– Persoal inspector médico.</p>
    <p>– Persoal subinspector sanitario.</p>
    <p>– Persoal con funcións administrativas.</p>
    <p>Na composición das unidades de Saúde Laboral procurarase acadar unha presenza equilibrada de mulleres e homes.</p>
    <p>2. O perfil profesional do persoal inspector médico e do persoal subinspector sanitario da Consellería de Sanidade vén definido pola capacitación derivada da titulación exixida para o desempeño da praza, e pola súa capacitación específica nas seguintes materias, entre outras: inspección e avaliación sanitarias, administración e organización sanitarias, economía da saúde, estatística, sistemas de información sanitarios, valoración do dano corporal.</p>
    <p>3. O persoal subinspector desenvolverá as funcións inspectoras de apoio, xestión e colaboración mediante actuacións efectuadas baixo o principio de traballo en equipo ou de forma individual.</p>
    <p>4. En cada Inspección de área haberá unha persoa responsable funcional, usuario/a avanzado/a do SIAC, que poderá ser persoal inspector médico ou persoal subinspector sanitario, encargada de elaborar os indicadores e informes complexos para o seguimento sanitario da incapacidade temporal na área, así como de informar e formar o persoal da área nas modificacións do aplicativo informático XesIT.</p>
    <p>Artigo 3. <em>Funcións da Inspección nas USL</em></p>
    <p>Son funcións da Inspección nas USL:</p>
    <p>a) Velar polo cumprimento dos dereitos e deberes da cidadanía en materia de Incapacidade temporal recollidos na correspondinte carta de dereitos e deberes.</p>
    <p>b) Inspeccionar e controlar sanitariamente a situación de incapacidade temporal, incluída a do persoal dos centros propios do Servizo Galego de Saúde e da Xunta de Galicia.</p>
    <p>c) Inspeccionar e controlar con carácter sanitario a situación de incapacidade temporal do persoal obxecto das encomendas de xestión asinadas pola Consellería de Sanidade, incluídos os/as funcionarios/as públicos da Xunta de Galicia adscritos ao réxime especial da Seguridade Social xestionado por Muface e Mugeju.</p>
    <p>d) Valorar e emitir informe sobre as reclamacións dos/as pacientes en materia de incapacidade temporal.</p>
    <p>e) Participar na execución dos acordos de colaboración en materia de incapacidade temporal co Instituto Nacional da Seguridade Social/Instituto Social da Mariña e mutuas de accidentes de traballo e enfermidades profesionais da Seguridade Social e empresas colaboradoras.</p>
    <p>f) Colaborar cos/coas profesionais e equipos directivos de centros sanitarios na avaliación, asesoramento, información, control e formación, na xestión de incapacidade temporal e permanente.</p>
    <p>g) Colaborar na docencia para a formación de graduados e especialistas de Ciencias da Saúde, no ámbito da saúde laboral.</p>
    <p>h) Efectuar a valoración da capacidade funcional dos/as traballadores/as en relación co seu posto de traballo emitindo, se é o caso, as propostas de incapacidade permanente que procedan.</p>
    <p>i) Emitir informes de inspección solicitados polo Ministerio de Traballo e Asuntos Sociales, con relación á creación, supresión, modificación e/ou concertación de servizos sanitarios e recuperadores das mutuas de accidentes de traballo e enfermidades profesionais da Seguridade Social, así como, os relativos ás empresas colaboradoras.</p>
    <p>j) Inspeccionar, avaliar e asesorar as mutuas de accidentes de traballo e enfermidades profesionais da Seguridade Social, así como as empresas colaboradoras, no ámbito de actuación da Consellería de Sanidade.</p>
    <p>k) Formar parte, cando proceda, dos equipos de valoración de incapacidades do Instituto Nacional da Seguridade Social, en representación da Consellería de Sanidade.</p>
    <p>l) Emitir os informes preceptivos solicitados en relación co permiso de condución de vehículos.</p>
    <p>m) Emitir os informes preceptivos solicitados en relación co permiso de armas.</p>
    <p>n) Emitir os informes sobre a asistencia sanitaria a traballadores na situación de incapacidade laboral cuxo custo deba reclamarse á correspondente entidade aseguradora.</p>
    <p>ñ) Exercer as facultades e competencias atribuídas á Inspección de Servizos Sanitarios que lle encomende a lexislación vixente en materia de saúde laboral.</p>
    <p>Artigo 4. <em>Do persoal inspector médico das unidades de Saúde Laboral</em></p>
    <p>1. Son funcións do persoal inspector médico das USL:</p>
    <p>a) Inspeccionar e controlar con carácter sanitario a situación de incapacidade temporal, incluída a do persoal dos centros propios do Servizo Galego de Saúde e da Xunta de Galicia.</p>
    <p>b) Inspeccionar e controlar con carácter sanitario a situación de incapacidade temporal do persoal obxecto das encomendas de xestión asinadas pola Consellería de Sanidade, incluídos os/as funcionarios/as públicos da Xunta de Galicia adscritos ao réxime especial da Seguridade Social xestionado por Muface e Muxexu.</p>
    <p>c) Inspeccionar e avaliar a situación de incapacidade temporal, como garantía do cumprimento dos dereitos e deberes dos/as usuarios/as.</p>
    <p>d) Elaborar informes sobre reclamacións e queixas dos/as usuarios/as en relación coa prestación de incapacidade temporal.</p>
    <p>e) Desenvolver as actuacións en materia de valoración médica de incapacidade permanente previstas na normativa legal vixente.</p>
    <p>f) Emitir os informes sobre a asistencia sanitaria a traballadores/as na situación de incapacidade laboral cuxo custo deba reclamarse á correspondinte entidade aseguradora.</p>
    <p>g) Emitir os informes técnico-sanitarios en materia de permisos de condución de vehículos.</p>
    <p>h) Emitir os informes técnico-sanitarios en materia de permisos de armas.</p>
    <p>i) Inspección e elaboración do Informe técnico dos servizos sanitarios dos servizos de prevención tanto propios como alleos.</p>
    <p>j) Calquera outra que veña establecida por disposicións legais ou regulamentarias.</p>
    <p>k) Calquera outra análoga relacionada coas funcións que se lles encomenden, sempre que garde relación directa coas expresadas nos puntos anteriores.</p>
    <p>2. No exercicio das súas funcións poderá desenvolver as seguintes actividades, entre outras:</p>
    <p>a) Valoración da información dispoñible dos procesos de IT, e solicitude de informes a facultativos/as de Atención Primaria ou A. Especializada.</p>
    <p>b) Solicitude de axilización de procedementos, en procesos de IT que, dada a súa situación clínico laboral, así o requiran.</p>
    <p>c) Acumulación de procesos de IT.</p>
    <p>d) Citación para valoración da situación de incapacidade temporal, no ámbito da súa competencia.</p>
    <p>e) Valoración e emisión de informe-proposta para determinación de continxencias e/ou iniciación de expediente de incapacidade permanente ao INSS, nos termos establecidos pola normativa vixente.</p>
    <p>f) Revisión dos procesos de incapacidade temporal por requirimento das empresas e mutuas.</p>
    <p>g) Valoración de discrepancias entre as propostas de alta emitidas polas mutuas e o informe emitido polo facultativo de A. Primaria.</p>
    <p>h) Tramitación das reclamacións recibidas na USL.</p>
    <p>i) Valoración e emisión de informes sobre as desconformidades contra altas emitidas polo INSS tras o esgotamento de 12 meses.</p>
    <p>j) Remisión de información solicitada pola Asesoría Xurídica da Consellería de Sanidade e/ou polo xulgado en relación cos procesos de incapacidade temporal.</p>
    <p>k) Emisión de certificacións de procesos de IT.</p>
    <p>l) Anulación de procesos de IT, de acordo coa normativa vixente.</p>
    <p>m) Autorización de procesos de IT, tras alta emitida por Inspección.</p>
    <p>n) Valoración e autorización da realización polas MATEPSS de probas diagnósticas e/ou tratamentos a traballadores en situación de IT, a cargo das devanditas entidades colaboradoras.</p>
    <p>ñ) Traslado de expedientes de procesos de incapacidade temporal para outra área sanitaria/outra CCAA.</p>
    <p>o) Emisión dos preceptivos informes de control de IT dos/as asegurados/as doutros países da Unión Europea, ou cos que España teña subscritos convenios internacionais de seguridade social.</p>
    <p>p) Elaboración e seguimento dos indicadores estatísticos de IT dos facultativos/as de Atención Primaria.</p>
    <p>q) Remisión de listaxes cos procesos de IT da súa cota a facultativos/as de A. Primaria, para a súa revisión.</p>
    <p>r) Entrevista con facultativos/as de Atención Primaria e revisión de procesos de IT.</p>
    <p>s) Remisión ao facultativo/a de Atención Primaria de indicacións de alta.</p>
    <p>t) Información y formación aos facultativos/as de Atención Primaria en relación cos diversos aspectos da xestión de IT, así como na actualización normativa.</p>
    <p>u) Colaboración cos/coas coordinadores/as de IT de Atención Primaria, mediante asesoramento, información e formación.</p>
    <p>v) Participación nos equipos de valoración de incapacidades do INSS na forma legalmente establecida.</p>
    <p>w) Realización de informes trimestrais de incapacidade temporal.</p>
    <p>x) Realización de actividades encamiñadas a lograr o cumprimento dos obxectivos establecidos no Plan de Inspección.</p>
    <p>Artigo 5. <em>Do persoal subinspector sanitario das unidades de Saúde Laboral</em></p>
    <p>1. Son funcións do persoal subinspector sanitario das USL:</p>
    <p>a) Inspeccionar e controlar con carácter sanitario a situación de incapacidade temporal, incluída a do persoal dos centros propios do Servizo Galego de Saúde e da Xunta de Galicia.</p>
    <p>b) Inspeccionar e controlar con carácter sanitario a situación de incapacidade temporal do persoal obxecto das encomendas de xestión asinadas pola Consellería de Sanidade, incluídos os/as funcionarios/as públicos da Xunta de Galicia adscritos ao réxime especial da Seguridade Social xestionado por Muface e Muxexu.</p>
    <p>c) Inspeccionar e avaliar a situación de incapacidade temporal, como garantía do cumprimento dos dereitos e deberes dos usuarios.</p>
    <p>d) Elaborar informes sobre reclamacións e queixas dos/as usuarios/as en relación coa prestación de incapacidade temporal, se é o caso.</p>
    <p>e) Emitir os informes sobre a asistencia sanitaria a traballadores/as na situación de incapacidade laboral cuxo custo deba reclamarse á correspondinte entidade aseguradora.</p>
    <p>f) Inspección e elaboración do informe técnico dos servizos sanitarios dos servizos de prevención tanto propios como alleos.</p>
    <p>g) Calquera outra que veña establecida por disposicións legais ou regulamentarias.</p>
    <p>h) Calquera outra análoga relacionada coas funcións que se lles encomenden, sempre que garde relación directa coas expresadas nos puntos anteriores.</p>
    <p>2. No exercicio das súas funcións poderán desenvolver as seguintes actividades, entre outras:</p>
    <p>a) Valoración da información dispoñible dos procesos de IT, e solicitude de informes a facultativos/as de Atención Primaria ou A. Especializada.</p>
    <p>b) Solicitude de axilización de procedementos, en procesos de IT, que dada a súa situación clínico-laboral, así o requiran.</p>
    <p>c) Acumulación de procesos de IT.</p>
    <p>d) Citación para valoración da situación de incapacidade temporal, no ámbito da súa competencia.</p>
    <p>e) Visita domiciliaria a traballadores/as-asegurados/as en situación de IT.</p>
    <p>f) Recompilación da información precisa e valoración, para a posterior emisión do informe-proposta para determinación de continxencia, se é o caso.</p>
    <p>g) Revisión dos procesos de incapacidade temporal por requirimento das empresas e mutuas.</p>
    <p>h) Xestión sanitaria de propostas de alta das mutuas.</p>
    <p>i) Tramitación das reclamacións recibidas na USL, no seu ámbito de actuación.</p>
    <p>j) Remisión de información solicitada pola Asesoría Xurídica da Consellería de Sanidade e/ou polo xulgado en relación cos procesos de incapacidade temporal.</p>
    <p>k) Emisión de certificacións de procesos de IT.</p>
    <p>l) Valoración e autorización da realización polas MATEPSS de probas diagnósticas e/ou tratamentos de traballadores/as en situación de IT, a cargo das devanditas entidades colaboradoras.</p>
    <p>m) Traslado de expedientes de procesos de incapacidade temporal para outra área sanitaria/outra CCAA.</p>
    <p>n) Conformar a petición de cambio de facultativo/a de Atención Primaria que formulan os asegurados en situación de IT.</p>
    <p>ñ) Elaboración e seguimento dos indicadores estatísticos de IT dos facultativos/as de Atención Primaria.</p>
    <p>o) Remisión de listaxes con procesos de IT da súa cota a facultativos/as de A. Primaria, para a súa revisión.</p>
    <p>p) Entrevista con facultativos/as de Atención Primaria e revisión de procesos de IT, de acordo co principio do punto 3 do artigo 2.</p>
    <p>q) Remisión ao facultativo/a de Atención Primaria de indicacións de revisión dos procesos para a emisión da alta, de ser o caso.</p>
    <p>r) Información e formación aos facultativos/as de Atención Primaria en relación cos diversos aspectos da xestión de IT, así como na actualización normativa.</p>
    <p>s) Colaboración cos/coas coordinadores/as de IT de Atención Primaria, mediante asesoramento, información e formación.</p>
    <p>t) Realización de informes trimestrais de incapacidade temporal dentro do marco da súa competencia, segundo a información dispoñible na historia clínico-laboral.</p>
    <p>u) Realización de actividades encamiñadas a lograr o cumprimento dos obxectivos establecidos no Plan de Inspección.</p>
    <p>Disposición derrogatoria</p>
    <p>Quedan derrogadas cantas disposicións de igual ou inferior rango se opoñan ao establecido na presente orde.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 27 de agosto de 2012</p>
    <footer><p>Rocío Mosquera Álvarez<br>Conselleira de Sanidade</p></footer>

