---
date: '2012-03-26'
id: CA04-150312-13533
page: 10523
number: 59
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 12 de marzo de 2012 pola que se autorizan as instalacións
  electromecánicas, se aproba o proxecto de execución, se recoñece a condición
  de instalación acollida ao réxime especial de produción de enerxía eléctrica e
  se declara a utilidade pública, en concreto, e a compatibilidade con diversos
  dereitos mineiros do Parque Eólico Cordal de Montouto, promovido por Eólica
  Galaicoasturiana, S.A. nos concellos de Aranga e Guitiriz (expediente
  01/05-DXIEM-EOL).
range: Resolución
url: >-
  https://www.xunta.gal/dog/Publicados/2012/20120326/AnuncioCA04-150312-13533_gl.html
---
<p>Antecedentes de feito.</p>
    <p>Primeiro. Por Resolución do 20 de novembro de 2002 (DOG n.º 252, do 31 de decembro), a Consellería de Industria e Comercio aproba o Plan Eólico Estratéxico presentado pola empresa Totalfina Eólica, S.A., denominado Plan Eólico Estratéxico Totalfina Eólica.</p>
    <p>Segundo. O 5 de xuño de 2003 elévase a escritura pública o cambio de denominación de Totalfina Eólica, S.A. pola de Total Eólica, S.A.</p>
    <p>Terceiro. Mediante Resolución do 6 de maio de 2004 (DOG n.º 100, do 26 de maio) da Consellería de Innovación, Industria e Comercio publícase a relación de solicitudes de autorización para a instalación de parques eólicos admitidas a trámite ao abeiro da Orde do 22 de xaneiro de 2004 (DOG n.º 18, do 28 de xaneiro), entre as cales se atopa a do Parque Eólico Montouto, cunha potencia de 14 MW.</p>
    <p>Cuarto. O 25 de xuño de 2004, Gilles Cochevelou, en nome e representación da sociedade Total Eólica, S.A., solicita autorización administrativa, aprobación do proxecto de execución, aprobación do proxecto sectorial, declaración de utilidade pública, en concreto, e recoñecemento da instalación acollida ao réxime especial de produción de enerxía eléctrica do Parque Eólico Montouto, de acordo co establecido no artigo 18 do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia.</p>
    <p>Quinto. Con data do 31 de agosto de 2004, a sociedade promotora solicita, a fin de evitar confusións con outros proxectos existentes, o cambio de nome do proxecto, pasando a denominarse Parque Eólico Cordal de Montouto.</p>
    <p>Sexto. Mediante Resolución do 17 de xaneiro de 2006, da Dirección Xeral de Industria, Enerxía e Minas, sométese a información pública a autorización administrativa, a aprobación do proxecto de execución, a declaración de utilidade pública, o estudo ambiental e o proxecto sectorial das instalacións que comprende o proxecto do Parque Eólico Cordal de Montouto, promovido pola empresa Total Eólica, S.A., situado nos concellos de Aranga (A Coruña) e Guitiriz (Lugo); a devandita resolución publicouse no <em>Diario Oficial de Galicia</em> do 10 de febreiro, nos boletíns oficiais das provincias da Coruña, o 14 de febreiro, e de Lugo, o 11 de febreiro, así como nos xornais <em>El Progreso</em> e <em>La Voz de Galicia </em>do 8 de febreiro, permanecendo exposta ademais nos taboleiros de anuncios dos concellos de Aranga e Guitiriz.</p>
    <p>• As características básicas do proxecto son as seguintes:</p>
    <p>– Peticionario: Total Eólica, S.A.</p>
    <p>– Domicilio: avda. Fernando Casas Novoa, 37 - edificio CNL (portal B), 3.º A, 15705 Santiago de Compostela.</p>
    <p>– Situación: concellos de Aranga (A Coruña) e Guitiriz (Lugo).</p>
    <p>– Situación (coordenadas poligonais en unidades UTM):</p>
    <table>
     <tbody>
      <tr>
       <td>Vértices</td>
       <td>X</td>
       <td>Y</td>
      </tr>
      <tr>
       <td>V1</td>
       <td>580.250</td>
       <td>4.789.000</td>
      </tr>
      <tr>
       <td>V2</td>
       <td>583.000</td>
       <td>4.789.000</td>
      </tr>
      <tr>
       <td>V3</td>
       <td>583.000</td>
       <td>4.790.000</td>
      </tr>
      <tr>
       <td>V4</td>
       <td>589.000</td>
       <td>4.790.000</td>
      </tr>
      <tr>
       <td>V5</td>
       <td>589.143</td>
       <td>4.788.000</td>
      </tr>
      <tr>
       <td>V6</td>
       <td>587.000</td>
       <td>4.783.000</td>
      </tr>
      <tr>
       <td>V7</td>
       <td>581.000</td>
       <td>4.783.000</td>
      </tr>
     </tbody>
    </table>
    <p>• Características técnicas do parque eólico:</p>
    <p>– N.º de aeroxeradores: 9.</p>
    <p>– Potencia nominal unitaria: 1.500 kW.</p>
    <p>– Potencia total instalada: 13,50 MW.</p>
    <p>– Tipo de aeroxerador: NEG MICON 72/C.</p>
    <p>– Produción neta anual estimada: 33,75 GWh.</p>
    <p>• Características técnicas da infraestrutura eléctrica de transformación e interconexión:</p>
    <p>– 9 centros de transformación de 1.800 kVA de potencia unitaria e relación de transformación 0,69/20 kV, situado no interior do aeroxerador, coa correspondente aparellaxe de seccionamento, manobra e protección.</p>
    <p>– Liñas soterradas de evacuación de enerxía eléctrica de alta tensión a 20 kV, que conectan os centros de transformación coa subestación transformadora do parque eólico 20/66 kV.</p>
    <p>– Subestación transformadora 20/66 kV para evacuación de enerxía producida no parque eólico, composta por un transformador de potencia 20/66 kV de 17 MVA ONAN/ONAF de potencia nominal, e un transformador de servizos auxiliares 20/0,4 kV de 100 kVA ONAN, cos correspondentes equipamentos de control, seccionamento, manobra, medida e protección.</p>
    <p>• Orzamento total: 11.746.755,30 €.</p>
    <p>• Durante o período de información pública presentáronse as seguintes alegacións:</p>
    <p>– Con data 20 de febreiro de 2006, a sociedade Proinga Servicios de Ingeniería, S.L., en representación dos propietarios do monte Costa de Vilares, manifesta, en relación coas notificacións individuais recibidas polos seus representados, que o monte Costa de Vilares non é unha comunidade veciñal senón que no dito monte existe unha partición que data do 29 de xaneiro de 1916 adxudicando a cada propietario a súa correspondente participación; no mesmo escrito, a dita sociedade, inclúe unha relación dos titulares do monte Costa de Vilares así como dos seus herdeiros e solicita a toma en consideración dos datos presentados.</p>
    <p>– O 20 de febreiro de 2006, o Concello de Aranga presenta escrito en que manifesta a súa desconformidade coa autorización do proxecto do Parque Eólico Cordal de Montouto, posto que no concello existen xa dous parques eólicos empresariais, e se considera que non debe autorizarse a instalación dun novo mentres non se obteña a oportuna aprobación do parque eólico singular solicitado polo Concello en 2004.</p>
    <p>– O 14 de marzo de 2006, a sociedade Retevisión I, S.A. presenta alegación en que, en síntese, manifesta o seguinte:</p>
    <p>- Recentemente tense detectado, a través de queixas presentadas polos cidadáns, a afección dos parques eólicos á calidade da recepción do sinal de televisión.</p>
    <p>- Co fin de identificar as posibles afeccións do Parque Eólico Cordal de Montouto á recepción do dito sinal na zona afectada, a sociedade Retevisión I, S.A. elaborou un informe xenérico, do cal xunta copia.</p>
    <p>- Á vista do exposto no dito informe, o alegante considera necesario suspender a tramitación do procedemento de instalación do parque eólico, co obxecto de que, con anterioridade á autorización da instalación, se solicite á empresa promotora un estudo específico e detallado en que se identifique o posible impacto nos servizos de televisión da zona e se fixen as medidas preventivas e correctoras que eviten a produción de interferencias unha vez instalado o parque eólico.</p>
    <p>- Finalmente solicita que se estimen as consideracións expostas e se suspenda a instalación do parque eólico mentres non se realice o estudo anteriormente mencionado.</p>
    <p>– O 16 de marzo de 2006, a sociedade Ingemarga, S.A. expón que ten solicitado as concesións de explotación Cangas 4 e Cangas 5, derivadas do permiso de investigación Cangas n.º 5.779, e que estas corresponden a minerais declarados de carácter prioritario pola Lei estatal de fomento da minaría do 4 de xaneiro de 1977 e os seus regulamentos de desenvolvemento, indicando que se deberá tratar de conciliar a explotación do parque eólico coas concesións indicadas e que, de non ser posible, deberá terse en conta o disposto no artigo 33 da Constitución e proceder da forma establecida polas leis que desenvolven o dito precepto constitucional. </p>
    <p>Finalmente, solicita que se lle teña como parte interesada no expediente.</p>
    <p>Sétimo. O 3 de abril de 2008, Total Eólica, S.A. presenta nova documentación técnica en que se recollen as modificacións introducidas no proxecto co fin de optimizar o aproveitamento do recurso eólico na localización do parque.</p>
    <p>• A nova documentación presentada está composta por:</p>
    <p>– Proxecto oficial Parque Eólico Cordal de Montouto, modificación n.º 1.</p>
    <p>– Anexo ao estudo de impacto ambiental.</p>
    <p>– Proxecto sectorial de incidencia supramunicipal.</p>
    <p>Coas modificacións introducidas, as características básicas do proxecto resultantes son as seguintes:</p>
    <p>• Características técnicas do parque eólico:</p>
    <p>– N.º de aeroxeradores: 7.</p>
    <p>– Potencia nominal unitaria: 2.000 kW.</p>
    <p>– Potencia total instalada: 14 MW.</p>
    <p>– Tipo de aeroxerador: Vestas V80.</p>
    <p>– Produción neta anual estimada: 35 GWh.</p>
    <p>• Características técnicas da infraestrutura eléctrica de transformación e interconexión:</p>
    <p>– 7 centros de transformación de 2.100 kVA de potencia unitaria e relación de transformación 0,69/20 kV, situado no interior do aeroxerador, coa correspondente aparellaxe de seccionamento, manobra e protección.</p>
    <p>– Liñas soterradas de evacuación de enerxía eléctrica de alta tensión a 20 kV, que conectan os centros de transformación coa subestación transformadora do parque eólico 20/66 kV.</p>
    <p>– Subestación transformadora 20/66 kV para evacuación de enerxía producida no parque eólico, composta por un transformador de potencia 20/66 kV de 28 MVA ONAN/ONAF de potencia nominal, e un transformador de servizos auxiliares 20/0,4 kV de 100 kVA ONAN, cos correspondentes equipamentos de control, seccionamento, manobra, medida e protección.</p>
    <p>• Orzamento total: 14.069.006,91 €.</p>
    <p>Oitavo. O 28 de maio de 2008, a Dirección Xeral do Patrimonio Cultural informa que se deberá buscar unha posición alternativa aos aeroxeradores A-1, A-6 e A-7 e ás súas infraestruturas asociadas, fóra das zonas de protección de dous xacementos arqueolóxicos existentes na zona.</p>
    <p>Noveno. O 20 de xuño de 2008, o socio único da sociedade Total Eólica, S.A., decide cambiar a denominación social pola de Eólica Galaicoasturiana, S.A., elevando o dito acordo a escritura pública o 25 de xuño de 2008.</p>
    <p>Décimo. O 9 de setembro de 2008, Luis Ricoy Iriarte, en representación da sociedade Eólica Galaicoasturiana, S.A., comunica o cambio de denominación social e, co obxecto de dar resposta ás consideracións efectuadas pola Dirección Xeral do Patrimonio Cultural no seu informe do 28 de maio de 2008, presenta o anexo Memoria definitiva prospección arqueolóxica intensiva.</p>
    <p>Décimo primeiro. O 18 de novembro de 2008, a sociedade promotora, para os efectos de reflectir na documentación técnica do proxecto os cambio propostos no anexo Memoria definitiva prospección arqueolóxica intensiva, presenta a seguinte documentación:</p>
    <p>– Anexo ao proxecto oficial Parque Eólico Cordal de Montouto, modificación n.º 1.</p>
    <p>– Relación de propietarios, bens e dereitos afectados e planos parcelarios.</p>
    <p>– Anexo II ao estudo de impacto ambiental.</p>
    <p>– Proxecto sectorial de incidencia supramunicipal.</p>
    <p>Coas modificacións introducidas pola documentación citada, resultan as seguintes características básicas do proxecto:</p>
    <p>• Características técnicas do parque eólico:</p>
    <p>– N.º de aeroxeradores: 6.</p>
    <p>– Potencia nominal unitaria: 2.000 kW (4 aeroxeradores) e 3.000 kW (2 aeroxeradores).</p>
    <p>– Potencia total instalada: 14 MW.</p>
    <p>– Tipo de aeroxerador: 4 Vestas V80 e 2 Vestas V90.</p>
    <p>– Produción neta anual estimada: 33,6 GWh.</p>
    <p>• Características técnicas da infraestrutura eléctrica de transformación e interconexión:</p>
    <p>– 6 centros de transformación, catro deles de 2.100 kVA de potencia unitaria e relación de transformación 0,69/20 kV e os outros dous de 3.140 kVA de potencia unitaria e relación de transformación 1/20 kV, situados no interior dos aeroxeradores, coa correspondente aparellaxe de seccionamento, manobra e protección.</p>
    <p>– Liñas soterradas de evacuación de enerxía eléctrica de alta tensión a 20 kV, que conectan os centros de transformación coa subestación transformadora do parque eólico 20/66 kV.</p>
    <p>– Subestación transformadora 20/66 kV para evacuación de enerxía producida no parque eólico, composta por un transformador de potencia 20/66 kV de 28 MVA ONAN/ONAF de potencia nominal, e un transformador de servizos auxiliares 20/0,4 kV de 100 kVA ONAN, cos correspondentes equipamentos de control, seccionamento, manobra, medida e protección.</p>
    <p>• Orzamento total: 15.645.014,12 €.</p>
    <p>Décimo segundo. O 17 de abril de 2009, a Dirección Xeral do Patrimonio Cultural, en vista das modificacións introducidas no proxecto, emite informe favorable sobre o estudo de impacto ambiental do Parque Eólico Cordal de Montouto.</p>
    <p>Décimo terceiro. O 2 e o 21 de decembro de 2009, as xefaturas territoriais da Consellería de Economía e Industria de Lugo e da Coruña, respectivamente, emiten cadanseu informe sobre o proxecto técnico do parque eólico de referencia.</p>
    <p>Décimo cuarto. O 2 de marzo de 2010, a Secretaría Xeral de Calidade e Avaliación Ambiental formula a declaración de impacto ambiental relativa ao proxecto do Parque Eólico Cordal de Montouto, que se fai pública por Resolución da Dirección Xeral de Industria, Enerxía e Minas do 25 de marzo de 2010 (DOG n.º 74, do 21 de abril).</p>
    <p>Décimo quinto. O 28 de abril de 2010, a Secretaría Xeral de Calidade e Avaliación Ambiental informa que non é necesario someter o proxecto sectorial do Parque Eólico Cordal de Montouto ao procedemento de avaliación ambiental estratéxica de plans e programas.</p>
    <p>Décimo sexto. O 27 de maio de 2010, a Xefatura Territorial da Consellería de Economía e Industria da Coruña informa dos dereitos mineiros, existentes nesa provincia, que afectan a poligonal do Parque Eólico Cordal de Montouto, sendo estes os seguintes:</p>
    <p>– Concesión de explotación Yacimiento San Juan n.º 7091.1.</p>
    <p>– Permiso de investigación María José n.º 5410.</p>
    <p>– Permiso de investigación Cangas n.º 5779.</p>
    <p>– Permiso de investigación Mariz n.º 5729.</p>
    <p>Decimo sétimo. O 20 de xullo de 2010, a Xefatura Territorial da Consellería de Economía e Industria de Lugo informa dos dereitos mineiros, existentes nesa provincia, que afectan a poligonal do Parque Eólico Cordal de Montouto, sendo estes os seguintes:</p>
    <p>– Permiso de investigación Ares n.º 5778.</p>
    <p>– Permiso de investigación Cangas n.º 5779.</p>
    <p>– Concesión de explotación Cangas fracción 2.ª n.º 5779.2.</p>
    <p>– Concesión de explotación Cangas fracción 5.ª n.º 5779.5.</p>
    <p>– Concesión de explotación Cangas fracción 6.ª n.º 5779.6.</p>
    <p>– Concesión directa de explotación Annalisa n.º 5199.</p>
    <p>Décimo oitavo. O 15 de outubro de 2010, a Dirección Xeral de Industria, Enerxía e Minas acorda abrir trámite de compatibilidade entre o proxecto do Parque Eólico Cordal de Montouto e os dereitos mineiros relacionados nos dous antecedentes de feito anteriores.</p>
    <p>Décimo noveno. O 20 de decembro de 2010, a Dirección Xeral de Sostibilidade e Paisaxe emite, en sentido favorable, o informe previsto no artigo 13.3 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, para o proxecto sectorial do Parque Eólico Cordal de Montouto.</p>
    <p>Vixésimo. O 9 de marzo de 2011, a Subdirección Xeral de Recursos Minerais emite informe sobre o expediente de compatibilidade entre o Parque Eólico Cordal de Montouto e os dereitos mineiros das provincias de Lugo e A Coruña. No dito informe indícase, con respecto ao permiso de investigación María José n.º 5410, que a súa caducidade se declarou por Resolución do 14 de maio de 1993. Ademais, conclúese que non existen interferencias entre as actuacións previstas para o parque eólico e os labores de investigación e explotación proxectados polos titulares dos demais dereitos mineiros indicados nos antecedentes de feito décimo sexto e décimo sétimo.</p>
    <p>Vixésimo primeiro. O 23 de xaneiro de 2012, Eólica Galaicoasturiana, S.A. actualiza a documentación acreditativa da autorización de conexión do parque eólico á rede de distribución, en cumprimento do establecido no artigo 28.3 da Lei 54/1997, do 27 de novembro, do sector eléctrico.</p>
    <p>Vixésimo segundo. O 16 de febreiro de 2012, Eólica Galaicoasturiana, S.A. solicita a modificación da poligonal do parque eólico, co fin de evitar a superposición da área de afección do proxecto coa ampliación do LIC Betanzos-Mandeo, recollida na proposta de ampliación da Rede Natura 2000; a nova área de afección queda definida pola seguintes coordenadas poligonais:</p>
    <table>
     <tbody>
      <tr>
       <td>X UTM</td>
       <td>Y UTM</td>
      </tr>
      <tr>
       <td>589.000</td>
       <td>4.790.000</td>
      </tr>
      <tr>
       <td>589.143</td>
       <td>4.788.000</td>
      </tr>
      <tr>
       <td>587.000</td>
       <td>4.783.000</td>
      </tr>
      <tr>
       <td>584.088</td>
       <td>4.783.113</td>
      </tr>
      <tr>
       <td>583.773</td>
       <td>4.788.373</td>
      </tr>
      <tr>
       <td>584.356</td>
       <td>4.789.616</td>
      </tr>
      <tr>
       <td>584.681</td>
       <td>4.790.000</td>
      </tr>
     </tbody>
    </table>
    <p>Vixésimo terceiro. O 6 de marzo de 2012, a Dirección Xeral de Industria, Enerxía e Minas emite proposta de resolución pola que se autorizan as instalacións electromecánicas, se aproba o proxecto de execución, se recoñece a condición de instalación acollida ao réxime especial de produción de enerxía eléctrica e se declara a utilidade pública, en concreto, e a compatibilidade con diversos dereitos mineiros do Parque Eólico Cordal de Montouto, promovido por Eólica Galaicoasturiana, S.A. nos concellos de Aranga e Guitiriz.</p>
    <p>Fundamentos de dereito.</p>
    <p>Primeiro. A Consellería de Economía e Industria é competente para resolver este procedemento con fundamento no artigo 1 do Decreto 324/2009, do 11 de xuño, polo que se establece a estrutura orgánica da dita consellería, en relación co establecido no artigo 28.3 da Lei 54/1997, do 27 de novembro, do sector eléctrico, no artigo 4.1 do Real decreto 661/2007, do 25 de maio, polo que se regula a actividade de produción de enerxía eléctrica en réxime especial e no artigo 31.1 do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia.</p>
    <p>Segundo. No expediente instruído para o efecto cumpríronse os trámites procedementais establecidos na Lei 54/1997, do 27 de novembro, do sector eléctrico, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, no Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia, de acordo co establecido pola disposición transitoria cuarta da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>Terceiro. Polo que respecta ás alegacións presentadas, vistas estas e as contestacións dadas pola sociedade promotora, cómpre manifestar o seguinte:</p>
    <p>– No que se refire á alegación presentada pola empresa Proinga Servicios de Ingeniería, S.L., cómpre manifestar que se tomou razón do seu contido para os efectos de identificar os propietarios afectados polo proxecto.</p>
    <p>– En canto á alegación da sociedade Ingemarga, S.A., cabe manifestar que durante a tramitación do presente procedemento, tal e como queda acreditado nos antecedentes de feito expostos, instruíuse o correspondente expediente de compatibilidade en cumprimento do establecido no Decreto 302/2001, do 25 de outubro, e concluíuse que non existen interferencias entre a explotación do parque eólico e a dos aproveitamentos mineiros titularidade da dita mercantil.</p>
    <p>– Con respecto á alegación de Retevisión I, S.A., tal e como se establece no condicionado da presente resolución, no caso de se manifestaren perturbacións na recepción do sinal de televisión, directamente atribuíbles ás instalacións do parque eólico, o promotor deberá adoptar as medidas necesarias para devolverlle á recepción do sinal as anteriores condicións de calidade.</p>
    <p>– Respecto á alegación do Concello de Aranga, en que manifesta a súa oposición ao Parque Eólico Cordal de Montouto, considerase que non existe ningunha razón obxectiva para vincular a autorización do dito parque á do parque eólico singular solicitado polo concello, posto que nada teñen que ver as tramitacións dun e doutro.</p>
    <p>Polo exposto,</p>
    <h2>RESOLVO:</h2>
    <p>Primeiro. Autorizar as instalacións electromecánicas do Parque Eólico Cordal de Montouto, situado nos concellos de Aranga (A Coruña) e Guitiriz (Lugo) e promovido pola sociedade Eólica Galaicoasturiana, S.A., cunha potencia de 14 MW.</p>
    <p>Segundo. Aprobar o proxecto de execución do Parque Eólico Cordal de Montouto composto polos documentos: proxecto oficial Parque Eólico Cordal de Montouto, modificación n.º 1 e anexo ao proxecto oficial Parque Eólico Cordal de Montouto, modificación n.º 1, asinados pola enxeñeira industrial Consolación Alonso Alonso, e visados polo Colexio Oficial de Enxeñeiros Industriais de Galicia (Delegación da Coruña) o 26 de marzo de 2008, co número de rexistro 881/2008, e o 16 de outubro de 2008 co número CO083870, respectivamente. As características principais definidas nos devanditos documentos son as seguintes:</p>
    <p>– Peticionario: Eólica Galaicoasturiana, S.A.</p>
    <p>– Domicilio: avda. Arteixo, 171, 15007 A Coruña.</p>
    <p>– Situación: concellos de Aranga (A Coruña) e Guitiriz (Lugo).</p>
    <p>– Localización (coordenadas poligonais en unidades UTM):</p>
    <table>
     <tbody>
      <tr>
       <td>Vértice</td>
       <td>X UTM</td>
       <td>Y UTM</td>
      </tr>
      <tr>
       <td>1</td>
       <td>589.000</td>
       <td>4.790.000</td>
      </tr>
      <tr>
       <td>2</td>
       <td>589.143</td>
       <td>4.788.000</td>
      </tr>
      <tr>
       <td>3</td>
       <td>587.000</td>
       <td>4.783.000</td>
      </tr>
      <tr>
       <td>4</td>
       <td>584.088</td>
       <td>4.783.113</td>
      </tr>
      <tr>
       <td>5</td>
       <td>583.773</td>
       <td>4.788.373</td>
      </tr>
      <tr>
       <td>6</td>
       <td>584.356</td>
       <td>4.789.616</td>
      </tr>
      <tr>
       <td>7</td>
       <td>584.681</td>
       <td>4.790.000</td>
      </tr>
     </tbody>
    </table>
    <p>– Localización dos aeroxeradores:</p>
    <table>
     <tbody>
      <tr>
       <td>Aeroxerador</td>
       <td>X UTM</td>
       <td>Y UTM</td>
      </tr>
      <tr>
       <td>A-1</td>
       <td>585.198</td>
       <td>4.787.237</td>
      </tr>
      <tr>
       <td>A-2</td>
       <td>585.258</td>
       <td>4.787.065</td>
      </tr>
      <tr>
       <td>A-3</td>
       <td>585.601</td>
       <td>4.786.772</td>
      </tr>
      <tr>
       <td>A-4</td>
       <td>585.783</td>
       <td>4.786.672</td>
      </tr>
      <tr>
       <td>A-5</td>
       <td>585.396</td>
       <td>4.785.726</td>
      </tr>
      <tr>
       <td>A-6</td>
       <td>585.551</td>
       <td>4.785.624</td>
      </tr>
     </tbody>
    </table>
    <p>• Características técnicas do parque eólico:</p>
    <p>– N.º de aeroxeradores: 6.</p>
    <p>– Potencia nominal unitaria: 2.000 kW (4 aeroxeradores) e 3.000 kW (2 aeroxeradores).</p>
    <p>– Potencia total instalada: 14 MW.</p>
    <p>– Tipo de aeroxerador: 4 Vestas V80 e 2 Vestas V90.</p>
    <p>– Produción neta anual estimada: 33,6 GWh.</p>
    <p>• Características técnicas da infraestrutura eléctrica de transformación e interconexión:</p>
    <p>– 6 centros de transformación, catro deles de 2.100 kVA de potencia unitaria e relación de transformación 0,69/20 kV e os outros dous de 3.140 kVA de potencia unitaria e relación de transformación 1/20 kV, situados no interior dos aeroxeradores, coa correspondente aparellaxe de seccionamento, manobra e protección.</p>
    <p>– Liñas soterradas de evacuación de enerxía eléctrica de alta tensión a 20 kV, que conectan os centros de transformación coa subestación transformadora do parque eólico 20/66 kV.</p>
    <p>– Subestación transformadora 20/66 kV para evacuación de enerxía producida no parque eólico, composta por un transformador de potencia 20/66 kV de 28 MVA ONAN/ONAF de potencia nominal, e un transformador de servizos auxiliares 20/0,4 kV de 100 kVA ONAN, cos correspondentes equipamentos de control, seccionamento, manobra, medida e protección.</p>
    <p>• Orzamento total: 15.645.014,12 €.</p>
    <p>Terceiro. Recoñecerlle ao Parque Eólico Cordal de Montouto a condición de instalación acollida ao réxime especial de produción de enerxía eléctrica regulamentado polo Real decreto 661/2007, do 25 de maio, e incluíla no grupo b.2., subgrupo b.2.1., do artigo 2 do citado real decreto.</p>
    <p>Cuarto. Declarar a utilidade pública, en concreto, das instalacións do proxecto do Parque Eólico Cordal de Montouto, segundo o previsto nos artigos 52 e 54 da Lei 54/1997, do 27 de novembro, do sector eléctrico, o que leva implícita a necesidade de ocupación dos bens ou de adquisición dos dereitos afectados e implica a urxente ocupación aos efectos do artigo 52 da Lei de expropiación forzosa do 16 de decembro de 1954 (BOE n.º 351, do 17 de decembro).</p>
    <p>Quinto. Declarar a compatibilidade do proxecto do Parque Eólico Cordal de Montouto cos seguintes dereitos mineiros:</p>
    <p>– Concesión de explotación Yacimiento San Juan n.º 7091.1</p>
    <p>– Permiso de investigación Mariz n.º 5729.</p>
    <p>– Permiso de investigación Ares n.º 5778.</p>
    <p>– Permiso de investigación Cangas n.º 5779.</p>
    <p>– Concesión de explotación Cangas fracción 2.ª n.º 5779.2.</p>
    <p>– Concesión de explotación Cangas fracción 5.ª n.º 5779.5.</p>
    <p>– Concesión de explotación Cangas fracción 6.ª n.º 5779.6.</p>
    <p>– Concesión directa de explotación Annalisa n.º 5199.</p>
    <p>A presente autorización axustarase ao cumprimento das seguintes condicións:</p>
    <p>1. Conforme o disposto no artigo 19 do Decreto 302/2001, do 25 de outubro, para os efectos de garantir o cumprimento das súas obrigas, Eólica Galaicoasturiana, S.A. deberá constituír, no prazo de 30 días contados desde o día seguinte ao da notificación da presente resolución, unha fianza de 312.900,28 euros, importe correspondente ao 2% do orzamento do proxecto de execución do parque eólico que por esta resolución se aproba.</p>
    <p>A dita fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre réxime de instalación, ampliación e traslado de industrias, e devolverase unha vez que se formalice a acta de posta en marcha das instalacións.</p>
    <p>2. Consonte ao disposto no artigo 4 do Decreto 455/1996, do 7 de novembro, de fianzas en materia ambiental, fíxase, por proposta do órgano ambiental, a contía do aval correspondente aos labores de restauración asociados á fase de obras en 117.337 euros. Polo tanto Eólica Galaicoasturiana, S.A. deberá depositar o devandito aval no prazo de 30 días contados desde o día seguinte ao da notificación desta resolución.</p>
    <p>Esta fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre réxime de instalación, ampliación e traslado de industrias, e devolverase cando desaparezan as causas que motivaron a súa exixencia, unha vez depositado o importe correspondente ao aval de restauración en fase de desmantelamento, conforme o artigo 6 do Decreto 455/1996, do 7 de novembro. </p>
    <p>3. Como requisito necesario para a aplicación á citada instalación do réxime especial de produción de enerxía eléctrica, o promotor deberá inscribila definitivamente no Rexistro de Instalacións de Produción de Enerxía Eléctrica en Réxime Especial da Comunidade Autónoma de Galicia, creado pola Orde da Consellería de Industria e Comercio do 5 de xuño de 1995 (DOG do 14 de xullo), logo da acreditación do cumprimento dos requisitos establecidos nos artigos 11 e 12 do Real decreto 661/2007, do 25 de maio.</p>
    <p>4. A instalación adaptarase ao procedemento de captación e procesamento de datos de produción de enerxía eléctrica de Galicia regulamentado pola Orde da Consellería de Innovación e Industria, do 23 de xaneiro de 2009, pola que se establece o procedemento para a captación e procesamento dos datos de produción enerxética das instalacións acollidas ao réxime especial de produción de enerxía eléctrica na Comunidade Autónoma de Galicia (DOG n.º 37, do 23 de febreiro).</p>
    <p>5. No caso de se manifestaren perturbacións na recepción do sinal de televisión, directamente atribuíbles ás instalacións do parque eólico, Eólica Galaicoasturiana, S.A. deberá adoptar as medidas necesarias para devolverlle á recepción do sinal as anteriores condicións de calidade.</p>
    <p>6. As instalacións autorizadas terán que realizarse de acordo coas especificacións e planos que figuran no proxecto de execución que por esta resolución se aproba, cun orzamento de 15.645.014,12 euros.</p>
    <p>7. O prazo para a posta en marcha das instalacións que se autorizan será de trinta meses contados a partir da data de ocupación dos terreos.</p>
    <p>Unha vez construídas as instalacións autorizadas e con carácter previo á súa posta en marcha, as xefaturas territoriais da Consellería de Economía e Industria da Coruña e Lugo inspeccionarán a totalidade das obras e montaxes efectuadas en cadansúa provincia e verificarán o cumprimento das condicións establecidas nesta resolución e as demais que sexan de aplicación, incluídas as contidas na declaración de impacto ambiental formulada o 2 de marzo de 2010 pola Secretaría Xeral de Calidade e Avaliación Ambiental.</p>
    <p>8. O parque eólico deberá cumprir cos requisitos que se recollan nos procedementos de operación aprobados polo Ministerio de Industria, Enerxía e Turismo, que lle resulten de aplicación.</p>
    <p>9. As instalacións que se autorizan, por superar os 100 metros de altura, teñen a consideración de obstáculos á navegación aérea, segundo o disposto no artigo 8 do Decreto 584/1972, do 24 de febreiro, de servidumes aeronáuticas. Polo tanto, o promotor, con anterioridade ao inicio das obras, deberá obter o correspondente permiso do organismo competente, segundo o establecido no antedito decreto e demais lexislación aplicable para o efecto.</p>
    <p>10. A Administración reserva para si o dereito de deixar sen efecto a presente autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condicións impostas ou por outra causa excepcional que o xustifique.</p>
    <p>11. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra esta resolución, que pon fin á vía administrativa, cabe interpoñer recurso potestativo de reposición ante o conselleiro de Economía e Industria, no prazo dun mes contado desde o día seguinte ao da súa notificación, ou directamente recurso contencioso-administrativo, segundo o establecido nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que coiden conveniente.</p>
    <p>Santiago de Compostela, 12 de marzo de 2012.</p>
    <footer><p>P.D. (Orde 30.4.2009; DOG n.º 87, do 6 de maio)<br>Borja Verea Fraiz<br>Secretario xeral técnico da Consellería de Economía e Industria</p></footer>

