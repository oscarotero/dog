---
date: '2012-06-11'
id: O92-070612-0001
page: 22585
number: 110
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 7 de xuño de 2012 pola que se convocan para o exercicio 2012, en
  réxime de concorrencia non competitiva, as axudas do Igape ao abeiro das súas
  bases reguladoras para o apoio financeiro aos sectores da hostalaría,
  comercio, turismo e servizos das comarcas de Ferrol, Eume e Ortegal.
range: Resolución
url: >-
  https://www.xunta.gal/dog/Publicados/2012/20120611/AnuncioO92-070612-0001_gl.html
---
<p>Mediante Resolución do 22 de xullo de 2010 publicouse o acordo do Consello de Dirección do Instituto Galego de Promoción Económica que aprobou as bases reguladoras das axudas do Instituto Galego de Promoción Económica (Igape) para o apoio financeiro aos sectores da hostalaría, comercio, turismo e servizos das comarcas de Ferrol, Eume e Ortegal (Re-invirte Ferrol) (DOG nº 142, do 27 de xullo de 2010), facultando o director xeral a súa convocatoria, aprobación dos créditos e publicación no <em>Diario Oficial de Galicia</em>.</p>
    <p>Na súa virtude e de conformidade coas facultades que teño conferidas,</p>
    <h2>RESOLVO:</h2>
    <p>Primeiro. Convocar para o ano 2012, en réxime de concorrencia non competitiva, as axudas ao abeiro das bases reguladoras do Igape para o programa de apoio financeiro aos sectores da hostalaría, comercio, turismo e servizos das comarcas de Ferrol, Eume e Ortegal, instrumentadas mediante convenio de colaboración entre o Igape, as entidades financeiras adheridas e as sociedades de garantía recíproca (Re-invirte Ferrol) (DOG nº 142, do 27 de xullo de 2010).</p>
    <p>O tipo de xuro nominal anual establecido no artigo 6.1. das bases reguladoras para as operacións acollidas a esta convocatoria do exercicio 2012 poderá ser, á elección do beneficiario, fixo ou variable:</p>
    <p>Tipo de xuro fixo: será o que libremente pacten as partes, sen exceder os 6,75 puntos.</p>
    <p>Tipo de xuro variable: o tipo de xuro nominal anual para as operacións de préstamo acollidas á presente convocatoria e o seu sistema de variación establécense do seguinte xeito:</p>
    <p>a) Tipo de referencia: para o primeiro semestre de cada ano calcularase como a media aritmética simple dos tipos diarios do euríbor a prazo de 6 meses correspondentes ao mes de novembro do ano anterior. Para o segundo semestre será a media aritmética simple dos tipos diarios do euríbor a prazo de 6 meses correspondentes ao mes de maio do mesmo ano.</p>
    <p>b) Tipo adicional: será o que libremente pacten as partes, sen exceder os 3,25 puntos.</p>
    <p>c) O tipo de xuro nominal anual dos préstamos será, para cada semestre natural, o resultante de engadirlle ao tipo de referencia o tipo adicional que pacten as partes. Se o tipo de xuro resultase con varios decimais, arredondarase ata a más próxima vixésima parte do punto.</p>
    <p>O tipo de xuro de referencia para cada semestre será comunicado polo Igape ás entidades financeiras e publicado no <em>Diario Oficial de Galicia</em>.</p>
    <p>Así mesmo, para os efectos desta convocatoria, substitúese o anexo II, formulario de presentación da solicitude, e o anexo VI, relación de entidades financeiras e sociedades de garantía recíproca adheridas, segundo os modelos anexos.</p>
    <p>Segundo. O prazo de presentación de solicitudes comezará o día seguinte ao da publicación desta resolución no <em>Diario Oficial de Galicia</em> e rematará o 14 de setembro de 2012 para as solicitudes na entidade financeira por parte do solicitante e o 15 de outubro de 2012 para a presentación das entidades financeiras no Igape.</p>
    <p>No caso de esgotamento do crédito, en cumprimento do disposto no artigo 32 do Regulamento da Lei de subvencións de Galicia (Decreto 11/2009, do 8 de xaneiro), o Igape publicará a dita circunstancia no <em>Diario Oficial de Galicia</em> e na súa páxina web, co fin de pechar anticipadamente o prazo de presentación de solicitudes.</p>
    <p>Terceiro. Os créditos dispoñibles para concesións nesta convocatoria aboaranse con cargo á seguinte aplicación orzamentaria e polos seguintes importes:</p>
    <table>
     <tbody>
      <tr>
       <td>Partida orzamentaria</td>
       <td>2012</td>
       <td>2013</td>
      </tr>
      <tr>
       <td>08.A1.741A.7700</td>
       <td>57.000,00 €</td>
       <td>43.000,00 €</td>
      </tr>
     </tbody>
    </table>
    <p>O director xeral do Igape poderá ampliar os créditos e modificar a partida orzamentaria, logo de declaración de dispoñibilidade dos créditos nos termos referidos no artigo 30.2 do Decreto 11/2009, mediante resolución publicada para o efecto.</p>
    <p>Así mesmo, non se poderán outorgar subvencións por contía superior á que se determine nesta convocatoria salvo que se realice unha nova convocatoria, ou se produza un incremento de créditos derivados dunha xeración, ampliación ou incorporación de crédito; ou da existencia de remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo, ao abeiro do disposto no artigo 31.2 da Lei 9/2007, do 13 de xuño, de subvencións de Galicia, do cal se dará a correspondente publicidade no <em>Diario Oficial de Galicia</em>.</p>
    <p>Cuarto. Os requisitos das letras c) (coa excepción indicada no punto primeiro desta resolución), e), f), h), i), k), l), m) e n) do artigo 20.2 da Lei 9/2007, do 13 de xuño, de subvencións de Galicia, indícanse nas bases reguladoras destas axudas aprobadas polo Consello de Dirección do Igape o 20 de abril de 2010 e publicadas no <em>Diario Oficial de Galicia</em> nº 142, do 27 de xullo.</p>
    <p>Santiago de Compostela, 7 de xuño de 2012</p>
    <footer><p>Javier Aguilera Navarro<br>Director xeral do Instituto Galego de Promoción Económica</p></footer>

