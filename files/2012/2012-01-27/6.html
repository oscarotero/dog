---
date: '2012-01-27'
id: CA02-190112-11219
page: 4094
number: 19
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 17 de xaneiro de 2012 sobre aprobación definitiva da modificación
  puntual das normas subsidiarias de planeamento municipal de Bueu (Pontevedra)
  para a súa adaptación ás vixentes disposicións sobre habitabilidade.
range: Orde
url: >-
  https://www.xunta.gal/dog/Publicados/2012/20120127/AnuncioCA02-190112-11219_gl.html
---
<p>O Concello de Bueu remite a modificación puntual referida e solicita a súa aprobación definitiva conforme o disposto no artigo 85.7 da Lei 9/2002, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. O Concello de Bueu conta, na actualidade vixente, cunhas normas subsidiarias de planeamento de ámbito municipal aprobadas definitivamente pola Comisión Provincial de Urbanismo de Pontevedra o 2.2.1987. </p>
    <p>2. A Dirección Xeral de Desenvolvemento Sostible decidiu o 16.6.2008 declarar a non necesidade de someter a modificación ao procedemento de avaliación ambiental estratéxica, declaración que conserva a súa validez conforme o punto 1.1.2 da Instrución 1/2011, do 12 de abril, para a aplicación da Lei 2/2010 (DOG do 11.5.2011).</p>
    <p>3. No expediente constan informes do arquitecto municipal do 13.6.2008 e do 20.7.2010; e da Secretaría do 1.7.2008, do 22.10.2008 e do 22.8.2011 (artigo 85.1 da LOUG).</p>
    <p>4. A modificación non precisou do informe previo á súa aprobación inicial (artigo 85.1 da Lei 9/2002).</p>
    <p>5. O Concello Pleno aprobou inicialmente a modificación o 9.1.2008. Foi sometida a información pública polo prazo dun mes (<em>Diario de Pontevedra</em> do 13.8.2008, <em>Faro de Vigo</em> do 14.8.2008 e <em>Diario Oficial de Galicia</em> do 24.9.2008). Non foron presentadas alegacións segundo o certificado do 28.10.2008 que figura no expediente remitido. Simultaneamente déuselles traslado aos concellos limítrofes (Marín, Moaña e Cangas).</p>
    <p>6. A modificación foi aprobada provisionalmente en Pleno do 5.11.2008.</p>
    <p>7. O Concello solicitou a aprobación definitiva o 12.11.2008. O Servizo de Urbanismo da CMATI en Pontevedra, en virtude do disposto no artigo 85.5 da LOUG, requiriu o informe da Consellería de Vivenda e Solo en materia de habitabilidade.</p>
    <p>8. Constan informes do Instituto Galego da Vivenda e Solo do 7.4.2009, do 13.12.2010 e do 15.4.2011 sobre o proxecto.</p>
    <p>9. Consta aprobación provisional polo Concello Pleno en sesión plenaria do 5.9.2011.</p>
    <p>II. Obxecto do proxecto.</p>
    <p>O proxecto ten por obxecto alterar certas alíneas da normativa urbanística das normas subsidiarias para adaptalas á normativa de habitabilidade vixente.</p>
    <p>III. Análise e consideracións.</p>
    <p>Logo de analizar a documentación remitida polo Concello, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, cómpre sinalar:</p>
    <p>1. Razóns de interese público da modificación.</p>
    <p>De conformidade co artigo 94.1 da LOUG, as modificacións de planeamento urbanístico deberán fundamentarse en razóns de interese público debidamente xustificadas. </p>
    <p>A adaptación á normativa de obrigado cumprimento en materia de habitabilidade, na medida en que as normas se opoñan ou non conteñan todas as determinacións exixibles conforme o Decreto 29/2010, polo que se aproban as normas de habitabilidade das vivendas de Galicia, hoxe vixente, pode conceptuarse como tal, polo que non se observan obxeccións á proposta.</p>
    <p>De conformidade cos artigos 89 e 93.4 da Lei 9/2002, do 30 de decembro, de ordenación urbanística e protección do medio rural de Galicia, e co artigo 3 do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>IV. Resolución.</p>
    <p>Visto canto antecede, e de acordo co punto 7.a) do artigo 85 da Lei 9/2002, do 30 de decembro, de ordenación urbanística e protección do medio rural de Galicia,</p>
    <h2>RESOLVO:</h2>
    <p>1. Outorgar a aprobación definitiva á modificación puntual das NSM do Concello de Bueu para a súa adaptación ás vixentes disposicións sobre habitabilidade.</p>
    <p>2. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>3. De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o Concello deberá publicar no <em>Boletín Oficial</em> da provincia a normativa e ordenanzas. </p>
    <p>4. Notifíquese esta orde ao Concello e publíquese no <em>Diario Oficial de Galicia</em>.</p>
    <p>Santiago de Compostela, 17 de xaneiro de 2012.</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

