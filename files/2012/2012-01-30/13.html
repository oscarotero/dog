---
date: '2012-01-30'
id: G0164-240112-11370
page: 4231
number: 20
agency: 'Consellería de Cultura, Educación e Ordenación Universitaria'
section: IV. Oposicións e concursos.
title: >-
  RESOLUCIÓN do 23 de xaneiro de 2012, da Dirección Xeral de Centros e Recursos
  Humanos, pola que se comunica a apertura dun prazo para solicitar prazas de
  interinidades ou substitucións para impartir docencia de relixión católica, no
  nivel de educación secundaria obrigatoria e bacharelato nos centros docentes
  públicos que dependen desta consellería.
range: Resolución
url: >-
  https://www.xunta.gal/dog/Publicados/2012/20120130/AnuncioG0164-240112-11370_gl.html
---
<p>Por Orde do 17 de xullo de 2007 regúlase a relación laboral do profesorado de relixión e dítanse instrucións relativas á provisión de postos. No artigo 7.3 da citada orde, relativo ás novas contratacións, establécese que, cando existan necesidades de profesorado de relixión que non sexan cubertas polos concursos de traslados nin polo profesorado que xa prestase servizos como profesora substituta ou profesor substituto de relixión, nomearanse aquelas persoas ás cales lles corresponda unha maior puntuación, aplicando o baremo que se estableza para o sistema de provisión. </p>
    <p>Para este sistema de provisión, o artigo 6.2 da Orde do 17 de xullo de 2007 determina que se terán en conta, polo menos, a experiencia docente como profesor de relixión, de maneira preferente nos centros públicos e no mesmo nivel educativo da praza a que se opta; as titulacións académicas, de modo preferente as máis afíns, polo seu contido, ao ensino de relixión, e os cursos de formación e perfeccionamento, de modo preferente tamén os máis afíns, polo seu contido, ao ensino de relixión. </p>
    <p>Resulta necesario proceder a cubrir prazas de interinidades e substitucións de profesorado de relixión católica, polo que a Dirección Xeral de Centros e Recursos Humanos resolve anunciar a apertura dun prazo para realizar as solicitudes de acordo coas seguintes bases: </p>
    <p>Primeira. <em>Obxecto</em>. </p>
    <p>Comunícase a apertura dun prazo para solicitar posibles interinidades ou substitucións de relixión católica, nos niveis educativos de educación secundaria obrigatoria e bacharelato nos centros docentes públicos dependentes da Consellería de Cultura, Educación e Ordenación Universitaria. </p>
    <p>Segundo. <em>Requisitos</em>. </p>
    <p>a) Ser español ou nacional dalgún dos Estados membros da Unión Europea ou nacional dalgún Estado ao cal, en virtude dos tratados internacionais celebrados pola Unión Europea e ratificados por España, lles sexa de aplicación a libre circulación de traballadores, ou ser estranxeiro con residencia legal en España e autorizado a traballar ou en disposición de obter unha autorización de traballo por conta allea. </p>
    <p>b) As previsións do punto anterior serán de aplicación ao cónxuxe dos españois e dos nacionais doutros Estados membros da Unión Europea, calquera que sexa a súa nacionalidade, sempre que non estean separados de dereito, sexan menores de vinte e un anos ou maiores da dita idade dependentes. Así mesmo, poderán acceder os estranxeiros con residencia legal en España. </p>
    <p>c) Ter cumpridos dezaseis anos de idade. </p>
    <p>d) Non padecer enfermidade nin estar afectado por limitación física ou psíquica incompatible co desempeño das correspondentes funcións. </p>
    <p>e) Non ter sido separado, mediante expediente disciplinario, do servizo de calquera Administración pública, nin estar inhabilitado para o exercicio das súas funcións. Os aspirantes cuxa nacionalidade non sexa a española deberán acreditar igualmente non estar sometidos a sanción disciplinaria ou condena penal que impida no seu Estado de orixe o desempeño das súas funcións. </p>
    <p>f) Ter sido proposto pola autoridade da confesión relixiosa para impartir este ensino e ter obtido a declaración eclesiástica de idoneidade (DEI) ou declaración eclesiástica de competencia académica (DECA) ou certificación equivalente da confesión relixiosa obxecto da materia educativa. </p>
    <p>g) Estar en posesión do certificado de lingua galega 4 (Celga 4), ou do certificado de perfeccionamento de lingua galega, ter a validación correspondente ou superalo a través de proba libre. </p>
    <p>h) Para impartir docencia no nivel educativo de educación secundaria obrigatoria ou bacharelato, título de doutor, licenciado, enxeñeiro, arquitecto ou equivalente. </p>
    <p>Terceiro. <em>Forma de participación</em>. </p>
    <p>Os participantes presentarán unha instancia acompañada dunha folla de alegacións e autobaremación, axustada ao modelo que estará á disposición das interesadas e interesados no enderezo electrónico (www.edu.xunta.es) e simultaneamente presentarán, para a demostración dos méritos, os documentos sinalados no baremo que aparece como anexo I nesta orde, en cada un dos cales deberá facerse constar o nome, apelidos, especialidade e corpo. </p>
    <p>Os participantes presentarán, ademais, os documentos xustificativos de reunir os requisitos establecidos na epígrafe segunda, agás as letras d) e e), que serán xustificadas no xefatura territorial no momento de tomar posesión do primeiro nomeamento. </p>
    <p>A instancia dirixirase ao director xeral de Centros e Recursos Humanos da Consellería de Cultura, Educación e Ordenación Universitaria. </p>
    <p>Todas as fotocopias que se remitan deberán ir acompañadas das dilixencias de compulsa. Non se admitirá ningunha fotocopia que careza da dita dilixencia. </p>
    <p>A Consellería de Cultura, Educación e Ordenación Universitaria poderá requirirlle á interesada ou ao interesado, en calquera momento, a xustificación daqueles méritos alegados que non fosen debidamente acreditados. </p>
    <p>Cuarto. <em>Presentación de solicitudes</em>. </p>
    <p>A instancia, así como a documentación referida no punto anterior, poderá presentarse nos departamentos territoriais da Consellería de Cultura, Educación e Ordenación Universitaria ou en calquera das dependencias a que alude o artigo 38 da Lei de réxime xurídico das administracións públicas e do procedemento administrativo común. En caso de que optasen por presentar a solicitude ante unha oficina de Correos, farano en sobre aberto, para que a instancia sexa datada e selada pola funcionaria ou funcionario de correos antes de ser certificada. </p>
    <p>Quinto. <em>Prazo de solicitudes</em>. </p>
    <p>O prazo de presentación de solicitudes e documentos será de quince días naturais contados a partir do día seguinte ao da publicación desta resolución no <em>Diario Oficial de Galicia</em>. </p>
    <p>Sexto. <em>Baremo de méritos</em>. </p>
    <p>Os aspirantes serán ordenados segundo a maior puntuación no baremo de méritos que se publica como anexo I a esta resolución. </p>
    <p>Sétimo. <em>Criterios de desempate</em>. </p>
    <p>No caso de que se producisen empates, estes resolveranse atendendo sucesivamente aos seguintes criterios: </p>
    <p>a) Maior puntuación nas epígrafes do baremo de méritos pola orde en que estas aparecen no anexo I desta convocatoria. </p>
    <p>b) Maior puntuación nas subepígrafes do baremo de méritos pola orde en que estas aparecen no anexo I desta convocatoria. </p>
    <p>Oitavo. <em>Comisión de avaliación</em>. </p>
    <p>Para a avaliación dos méritos presentados polos participantes constituirase unha comisión presidida polo subdirector xeral de Recursos Humanos e polos funcionarios da Consellería de Cultura, Educación e Ordenación Universitaria que determine o director xeral de Centros e Recursos Humanos, á cal poderá asistir un representante das organizacións sindicais acreditadas na mesa sectorial docente non universitaria, con voz e sen voto. </p>
    <p>Esta comisión estará cualificada na categoría primeira para os efectos do previsto no Decreto 144/2001, do 7 de xuño (<em>Diario Oficial de Galicia </em>do 25 de xuño). </p>
    <p>Noveno. <em>Reclamacións ás listas provisionais</em>. </p>
    <p>Os solicitantes poderán presentar reclamacións ás puntuacións provisionais no prazo de dez días naturais a partir da súa exposición. </p>
    <p>Décimo. <em>Lista definitiva</em>. </p>
    <p>Consideradas as reclamacións a que se refire a base anterior, a Dirección Xeral de Centros e Recursos Humanos procederá a ditar a resolución pola que se fan públicas as listas definitivas de solicitantes, por orde de puntuación. </p>
    <p>Contra a resolución definitiva, as interesadas e os interesados poderán interpoñer recurso de alzada no prazo dun mes segundo establecen os artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común. </p>
    <p>Disposición adicional.</p>
    <p>Poderán formar parte das listas de solicitantes aquelas persoas que non reúnan o requisito establecido na letra g) do punto segundo desta orde, co compromiso de obter o Celga 4 no prazo de dous anos contados desde a publicación da lista definitiva. En todo caso, con independencia da puntuación, terán prioridade nas listas definitivas de solicitantes aquelas persoas que reúnen todos e cada un dos requisitos establecidos no mencionado punto segundo. </p>
    <p>Santiago de Compostela, 23 de xaneiro de 2012.</p>
    <footer><p>José Manuel Pinal Rodríguez<br>Director xeral de Centros e Recursos Humanos</p></footer>

