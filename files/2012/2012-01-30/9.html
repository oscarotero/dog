---
date: '2012-01-30'
id: U500-190112-11199
page: 4218
number: 20
agency: Universidade de Vigo
section: III. Outras disposicións.
title: >-
  RESOLUCIÓN do 17 de xaneiro de 2012 pola que se crea o ficheiro de
  videovixilancia.
range: Resolución
url: >-
  https://www.xunta.gal/dog/Publicados/2012/20120130/AnuncioU500-190112-11199_gl.html
---
<p>A Lei orgánica 15/1999, de protección de datos de carácter persoal establece que se considerará dato persoal calquera información concernente a persoas físicas identificadas ou identificables e precisa o seu regulamento de desenvolvemento, aprobado polo R.D. 1720/2007, do 21 de decembro, que xa se trate de informacións numéricas, alfabéticas, gráficas, fotográficas, acústicas ou de calquera outro tipo.</p>
    <p>Pola súa banda a Instrución 1/2006 da Axencia Española de Protección de Datos, do 8 de novembro, relativa ao tratamento dos datos persoais con fins de vixilancia a través da utilización de cámaras e videocámaras, establece que estes ficheiros, cando sexan de titularidade pública, deben someterse ao mesmo procedemento de creación xeral de ficheiros.</p>
    <p>Na actualidade, a extensión dos centros e campus que a Universidade de Vigo posúe, así como o gran número de edificios que se deben protexer e o seu tamaño, fan imposible que os medios humanos e técnicos destinados para este efecto poidan realizar con ponderada eficacia a tarefa encomendada. Faise preciso, polo tanto, dotar ás instalacións da Universidade de Vigo de cámaras de videovixilancia para a seguridade interior e exterior das persoas e bens e iso adecuando esa videovixilancia ás exixencias do dereito fundamental á protección de datos, de maneira que o tratamento das imaxes sexa adecuado aos principios da Lei orgánica 15/1999 garantindo así os dereitos das persoas cuxas imaxes son tratadas por medio de tales procedementos e respectando o principio de proporcionalidade, tanto na súa vertente de idoneidade (instalación só naqueles lugares que resulten adecuados), como de intervención mínima (instalación previa ponderación entre os fins pretendidos e os dereitos fundamentais dos cidadáns).</p>
    <p>É responsabilidade da Universidade de Vigo o concernente á creación, modificación ou supresión de ficheiros de datos de carácter persoal.</p>
    <p>Por todo o exposto, en uso das facultades que me confire o Decreto 7/2010, do 14 de xaneiro, polo que se aproban os estatutos da Universidade de Vigo,</p>
    <h2>RESOLVO:</h2>
    <p>Primeiro. Crear o ficheiro de videovixilancia da Universidade de Vigo e denominalo Videovilixancia, cuxas características se recollen no anexo a esta resolución.</p>
    <p>Segundo. Declarar que os ficheiros automatizados que pola presente resolución se crean cumpren as medidas de seguridade e exixencias establecidas no Real decreto 1720/2007, do 21 de decembro, polo que se aproba o regulamento de desenvolvemento da Lei orgánica 15/1999, do 13 de decembro, de protección de datos de carácter persoal.</p>
    <p>Terceiro. A presente resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Vigo, 17 de xaneiro de 2012.</p>
    <footer><p>Salustiano Mato de la Iglesia<br>Reitor da Universidade de Vigo</p></footer>
    <h2>ANEXO<br> Ficheiro de Videovixilancia da Universidade de Vigo</h2>
    <p>1. Finalidade e uso do ficheiro: gravación e tratamento automatizado de imaxes para a seguridade interior e exterior de bens e persoas que acceden e transitan por edificios e centros da Universidade de Vigo. O uso previsto é a realización de labores de seguridade e vixilancia:</p>
    <p>A/ Control dos accesos peatonais a centros, edificios e campus da Universidade de Vigo. </p>
    <p>B/ Vixilancia perimetral de acceso e saídas de urxencia que supoñen risco de intrusión en edificios da Universidade de Vigo.</p>
    <p>C/ Vixilancia interior de edificios en zonas comúns.</p>
    <p>2. Responsable do fichero: Universidade de Vigo.</p>
    <p>3. Servizo ou unidade de acceso: os dereitos de acceso, rectificación, oposición e cancelación son personalísimos e exerceranse ante a Xerencia (edificio Servizos Centrais, praza Erasmo s/n, CP 36310 As Lagoas, Marcosende, Vigo, Pontevedra).</p>
    <p>4. Persoas de quen se solicitan datos: persoas físicas que acceden ou transitan por centros e campus da Universidade de Vigo: </p>
    <p>Usuarios, alumnos, traballadores, funcionarios, invitados ou intrusos.</p>
    <p>5. Procedemento de recollida de datos: o propio interesado. Os datos rexistrados son recollidos por cámaras de videovixilancia mediante a captura de imaxes. Nas zonas video-vixiadas existen distintivos de información.</p>
    <p>6. Estrutura básica do ficheiro e tipos de datos de carácter persoal incluídos nel: ficheiro de imaxes obtidas a través de cámaras de videovixilancia. Os datos serán cancelados no prazo máximo dun mes desde a súa captación. Trátase dun ficheiro de carácter informatizado ao apoiarse a captación de imaxes nun videogravador dixital que admite conexión tcp/ip.</p>
    <p>7. Cesións e transferencias de datos: non se prevé a cesión destes datos a ningún outro organismo nin a países terceiros salvo as que a lei establece ás forzas e corpos de seguridade do Estado e Administración de xustiza en relación coa comisión de delitos.</p>
    <p>8. Nivel de seguridade: as medidas de seguridade que se aplican son as definidas para o nivel básico.</p>

