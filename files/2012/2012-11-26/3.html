---
date: '2012-11-26'
id: CA04-161112-0003
page: 44423
number: 225
agency: Consellería de Economía e Industria
section: III. Outras disposicións.
title: >-
  RESOLUCIÓN do 15 de novembro de 2012, da Dirección Xeral de Industria, Enerxía
  e Minas, pola que se informa sobre a tramitación telemática de diversos
  procedementos.
range: Resolución
url: >-
  https://www.xunta.gal/dog/Publicados/2012/20121126/AnuncioCA04-161112-0003_gl.html
---
<p>No Diario Oficial de Galicia número 65, do 1 de abril de 2011, publicouse o Decreto 51/2011, do 17 de marzo, polo que se actualiza a normativa en materia de seguridade industrial na Comunidade Autónoma de Galicia para a súa adaptación á Directiva 2006/123/CE do Parlamento Europeo e do Consello, do 12 de decembro de 2006, relativa aos servizos no mercado interior.</p>
    <p>O devandito decreto desenvolve en diferentes puntos o artigo 27.6 da Lei 11/2007, do 22 de xuño, de acceso electrónico dos cidadáns aos servizos públicos, e establece que as declaracións responsables reguladas presentaranse exclusivamente por medios telemáticos ante a consellería competente en materia de industria.</p>
    <p>O 1 de xaneiro de 2012 entrou en funcionamento a plataforma tecnolóxica necesaria para a tramitación telemática e no Diario Oficial de Galicia número 245, do 26 de decembro de 2011, publicouse unha resolución para informar sobre as declaracións responsables incluídas na plataforma.</p>
    <p>No Diario Oficial de Galicia número 61, do 28 de marzo de 2011, publicouse a Orde do 16 de marzo de 2011 pola que se establecen os requisitos mínimos exixibles ás entidades de formación recoñecidas para impartir cursos teórico-prácticos no ámbito da seguridade industrial na Comunidade Autónoma de Galicia.</p>
    <p>A devandita orde dispón que as entidades de formación deberán realizar diversas comunicacións de forma telemática ante a consellería competente en materia de industria.</p>
    <p>No Diario Oficial de Galicia número 80, do 26 de abril de 2011, publicouse o Decreto 70/2011, do 7 de abril, polo que se regulan a actividade industrial e a prestación de servizos nos talleres de reparación de vehículos automóbiles e dos seus equipamentos e compoñentes.</p>
    <p>O decreto dispón que para a apertura dun taller, a persoa física ou xurídica que desexe exercer a actividade deberá presentar exclusivamente por medios telemáticos unha declaración responsable.</p>
    <p>A inclusión na plataforma de tramitación telemática dun novo bloque de declaracións responsables recollidas no Decreto 51/2011, de parte das comunicacións relativas ás entidades de formación reguladas na Orde do 16 de marzo de 2011 e da declaración responsable recollida no Decreto 70/2011, fai preciso informar os axentes económicos implicados sobre a data a partir da cal os ditos procedementos se tramitarán exclusivamente por medios telemáticos.</p>
    <p>Tamén se inclúen na plataforma os procedementos relacionados co Rexistro Industrial de Galicia, aínda que neste caso a opción telemática é adicional ás xa existentes.</p>
    <p>De acordo coas competencias que veñen atribuídas no Decreto 324/2009, do 11 de xuño, polo que se establece a estrutura orgánica da Consellería de Economía e Industria,</p>
    <h2>RESOLVO:</h2>
    <p>1. A tramitación dos procedementos que se indican no anexo I realizarase exclusivamente por medios telemáticos a partir do día seguinte ao da publicación desta resolución no Diario Oficial de Galicia.</p>
    <p>2. Para os procedementos indicados no anexo II, a tramitación telemática constitúe unha opción adicional ás xa existentes.</p>
    <p>3. Poderá accederse á presentación telemática directamente desde o enderezo da internet: oficinavirtualindustria.xunta.es</p>
    <p>Tamén se pode acceder, a través da páxina web da Xunta de Galicia: www.xunta.es, desde a epígrafe Guía de procedementos.</p>
    <h2>Anexo I</h2>
    <p>IN609U Rexistro de empresas recargadoras de botellas de equipamentos respiratorios autónomos.</p>
    <p>IN609V Rexistro de empresas inspectoras de botellas de equipamentos respiratorios autónomos.</p>
    <p>IN609W Rexistro de empresas fabricantes dos pés de encravamento ou calquera outro elemento estrutural dun guindastre torre.</p>
    <p>IN609X Rexistro de empresas recargadoras de gases.</p>
    <p>IN609Y Rexistro de talleres de reparación de vehículos automóbiles.</p>
    <p>IN612A Rexistro de entidades recoñecidas para impartir cursos teórico-prácticos no ámbito da seguridade industrial.</p>
    <h2>Anexo II</h2>
    <p>IN617B Inscrición/Modificación/Baixa na división A do Rexistro Industrial de Galicia.</p>
    <p>IN617C Inscrición/Modificación/Baixa na división B do Rexistro Industrial de Galicia.</p>
    <p>IN617D Inscrición/Modificación/Baixa na división C do Rexistro Industrial de Galicia.</p>
    <p>Santiago de Compostela, 15 de novembro de 2012</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

