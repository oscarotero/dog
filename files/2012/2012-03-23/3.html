---
date: '2012-03-23'
id: CA02-160312-13588
page: 10151
number: 58
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 15 de marzo de 2012 sobre delegación de competencias no secretario
  xeral técnico e noutros órganos da Consellería de Medio Ambiente, Territorio e
  Infraestruturas.
range: Orde
url: >-
  https://www.xunta.gal/dog/Publicados/2012/20120323/AnuncioCA02-160312-13588_gl.html
---
<p>O 24 de xaneiro de 2012 entrou en vigor o Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas. O dito departamento será o responsable de materializar as políticas impulsadas pola Xunta de Galicia no eido competencial do ambiente, a ordenación do territorio e o urbanismo, a vivenda e o solo, as infraestruturas, a mobilidade e a conservación da natureza, de acordo cos criterios de eficacia, economía e austeridade que deben inspirar a actuación e a organización administrativa.</p>
    <p>A actividade administrativa da Consellería de Medio Ambiente, Territorio e Infraestruturas leva consigo unha concentración de funcións ao redor do seu titular que aconsella neste momento, dado o seu volume, acudir á delegación de competencias en diversos órganos, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1.</p>
    <p>A delegación de competencias permite a axilización administrativa necesaria e redunda en beneficio tanto da Administración como dos cidadáns dentro do máis rigoroso respecto ás garantías xurídicas que a tutela dos intereses públicos exixe.</p>
    <p>A Orde do 9 de xullo de 2009 recolleu un conxunto de delegación de competencias por parte da persoa titular da consellería que deben ser necesariamente ampliadas a outros órganos, unha vez que se produciu a aprobación do Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>A nova organización desta consellería e a súa complexidade, polo seu amplo ámbito competencial, require efectuar unha nova delegación de competencias que ordene a actuación administrativa co fin de acadar unha maior axilidade e eficacia na xestión administrativa.</p>
    <p>En consecuencia, en virtude das atribucións que me confire a Lei 1/1983, do 22 de febreiro, de normas reguladoras da Xunta e da súa Presidencia, e os artigos 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común,</p>
    <p class="dog-centrado-sin-cursiva-c-a">DISPOÑO:</p>
    <p>Primeiro. <em>Administración de persoal</em>.</p>
    <p>Delégase na persoa titular da Secretaría Xeral Técnica da consellería o exercicio das facultades que lle corresponden ao conselleiro en materia de persoal segundo o establecido no artigo 17 do texto refundido da Lei de función pública de Galicia, aprobado polo Decreto lexislativo 1/2008, do 13 de marzo, e demais disposicións en vigor, excepto a provisión de postos de traballo clasificados como de libre designación.</p>
    <p>Segundo. <em>Contratación</em>.</p>
    <p>1. Delégase na persoa titular da Secretaría Xeral Técnica da consellería o exercicio das seguintes facultades en materia de contratación:</p>
    <p>a) As atribuídas á persoa titular da consellería polo Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público, respecto dos contratos menores no ámbito de competencias da Secretaría Xeral Técnica.</p>
    <p>b) En relación cos contratos que non teñan a consideración de contratos menores, a aprobación dos expedientes de contratación, a aprobación dos pregos de cláusulas administrativas, a aprobación do gasto correspondente, así como, de ser o caso, dispoñer a súa tramitación urxente ou adoptar as medidas pertinentes no suposto previsto no artigo 113 da citada norma.</p>
    <p>c) A adxudicación e formalización dos contratos non cualificados como menores; a prerrogativa da súa interpretación e resolver as dúbidas que ofreza o seu cumprimento; a aprobación das súas modificacións cando concorran os supostos previstos na normativa de contratación; acordar a súa resolución e determinar os efectos desta; así como as restantes facultades que, de acordo coa lexislación, corresponden ao órgano de contratación, salvo as que se delegan expresamente no número seguinte.</p>
    <p>2. Deléganse nos/as secretarios/as xerais de Ordenación do Territorio e Urbanismo e de Calidade e Avaliación Ambiental, e nos/as directores/as xerais da consellería, no ámbito das súas respectivas competencias, as facultades que se enuncian a seguir en materia de contratación:</p>
    <p>a) En relación cos contratos que teñan a consideración de menores, o exercicio das facultades que o ordenamento xurídico atribúe á persoa titular da consellería.</p>
    <p>b) Respecto do resto dos contratos: </p>
    <p>– A aprobación dos pregos de prescricións técnicas.</p>
    <p>– A aprobación dos proxectos e das súas modificacións.</p>
    <p>– A realización das operacións relativas á transmisión dos dereitos de cobramento.</p>
    <p>– A súa dirección, inspección e control, podendo ditar as instrucións oportunas para o fiel cumprimento do convido, e exercer todas aquelas facultades que a lexislación de contratación administrativa atribúe ao órgano de contratación en relación coas incidencias que xurdan durante a súa execución, excepto as que supoñan modificación do contrato e a resolución de incidencias a que se refire o artigo 97 do regulamento da Lei de contratos das administracións públicas.</p>
    <p>Terceiro. <em>Expropiación forzosa</em>.</p>
    <p>Deléganse nos/as secretarios/as xerais de Ordenación do Territorio e Urbanismo e de Calidade e Avaliación Ambiental, e nos/as directores/as xerais da consellería, no ámbito das súas respectivas competencias, o exercicio das facultades que o ordenamento xurídico atribúe á persoa titular da consellería en materia de expropiación forzosa.</p>
    <p>Cuarto. <em>Xestión financeira e orzamentaria</em>.</p>
    <p>1. Deléganse na persoa titular da Secretaría Xeral Técnica da consellería, ademais das facultades de autorización e disposición dos gastos derivados do exercicio das competencias delegadas en materia de contratación, o exercicio da competencia para autorizar os gastos, autorizar os actos de disposición dos créditos e de recoñecemento de obrigas e propoñer á persoa titular da Consellería de Facenda a ordenación dos correspondentes pagamentos relativos a:</p>
    <p>a) Os gastos de persoal.</p>
    <p>b) Os gastos xerais incluídos no capítulo II dos orzamentos que afecten a Secretaría Xeral Técnica ou a varias unidades de distintos centros directivos da consellería.</p>
    <p>c) Os créditos dos capítulos IV, VI e VII dos orzamentos, agás os derivados de contratos menores correspondentes a competencias delegadas nos/as secretarios/as xerais ou directores/as. </p>
    <p>2. Deléganse nos/as secretarios/as xerais de Ordenación do Territorio e Urbanismo e de Calidade e Avaliación Ambiental, e nos/as directores/as xerais da consellería, no ámbito das súas respectivas competencias, as mesmas facultades indicadas anteriormente no número 1 en relación con:</p>
    <p>a) Os gastos derivados da execución das competencias delegadas en materia de contratación e de expropiación forzosa. </p>
    <p>b) Os créditos correspondentes ao capítulo II dos orzamentos, que correspondan a gastos específicos do seu centro directivo.</p>
    <p>3. Deléganse no/a secretario/a xeral técnico/a da consellería, nos/as secretarios/as xerais de Ordenación do Territorio e Urbanismo e de Calidade e Avaliación Ambiental, e nos/as directores/as xerais da consellería, no ámbito das súas respectivas competencias, o exercicio da facultade de aprobación das contas xustificativas daqueles gastos que teñan a consideración de «gastos por xustificar», sen prexuízo das competencias dos órganos territoriais competentes respecto dos que correspondan a créditos que fosen desconcentrados.</p>
    <p>4. As competencias delegadas nos números anteriores inclúen a sinatura dos documentos contables en que se reflicten as correspondentes fases dos gastos, e corresponde aos/ás directores/as xerais e secretarios/as xerais da consellería, no ámbito das súas respectivas competencias, a sinatura daqueles documentos que impliquen a mera actualización na contabilidade de actuacións xa documentadas en exercicios anteriores.</p>
    <p>Quinto. <em>Xestión patrimonial</em>.</p>
    <p>Delégase no/a secretario/a xeral técnico/a da consellería o exercicio das facultades que a normativa en materia de patrimonio atribúe á persoa titular da consellería.</p>
    <p>Sexto. <em>Procedemento sancionador en materia de axudas e subvencións</em>.</p>
    <p>Delégase nos secretarios xerais de Ordenación do Territorio e Urbanismo e de Calidade e Avaliación Ambiental, e nos directores xerais da consellería o exercicio da competencia para resolver o procedemento por infraccións leves e graves en materia de axudas e subvencións.</p>
    <p>Sétimo. <em>Recursos e reclamacións.</em></p>
    <p>1. Delégase no/a secretario/a xeral técnico/a da consellería o exercicio das competencias seguintes:</p>
    <p>a) Resolver os recursos administrativos de alzada e de revisión cando a facultade de resolución corresponda á persoa titular da consellería e, de ser o caso, suspender a execución dos actos impugnados.</p>
    <p>b) Resolver as solicitudes de revisión de oficio, a declaración de lesividade dos actos anulables e a revogación de actos de gravame ou desfavorables, segundo o previsto no capítulo I do título VII da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>c) Resolver as reclamacións previas á vía civil e laboral e aos procedementos de responsabilidade patrimonial a que se refire a Lei 30/1992, agás aqueles expedientes de responsabilidade patrimonial en materia de conservación da natureza de contía inferior a 1.500 euros en que se acorde a terminación convencional dos procedementos, incluíndo, se é o caso, as correspondentes reclamacións contra as entidades de dereito público adscritas á consellería.</p>
    <p>d) Resolver e formular os requirimentos previos á vía xudicial contencioso-administrativa nos termos previstos no artigo 44 da Lei 29/1998, do 13 de xullo, reguladora da xurisdición contencioso-administrativa.</p>
    <p>2. Delégase na persoa titular da Dirección Xeral de Mobilidade o exercicio da competencia para resolver os recursos de alzada interpostos contra as resolucións ditadas en materia de transportes polos órganos territoriais e polos/as subdirectores/as xerais daquel centro directivo e, de ser o caso, suspender a execución dos actos impugnados.</p>
    <p>3. Delégase nos/as xefes/as territoriais da Consellería de Medio Ambiente, Territorio e Infraestruturas o exercicio da competencia, que corresponde ao/á conselleiro/a, para a resolución de expedientes en materia de conservación da natureza nos cales se acorda a terminación convencional dos procedementos de responsabilidade patrimonial cuxa contía reclamada sexa inferior a 1.500 euros.</p>
    <p>Oitavo. <em>Comisións de servizos con dereito á indemnización.</em></p>
    <p>1. Delégase no/a secretario/a xeral técnico/a da consellería o exercicio da competencia para a designación das comisións de servizo con dereito á indemnización prevista no artigo 4 do Decreto 144/2001, do 7 de xuño, dos/as secretarios/as e directores/as xerais, dos/as xefes/as territoriais e do persoal dependente da Secretaría Xeral Técnica da consellería.</p>
    <p>2. Delégase nos/as secretarios/as xerais de Ordenación do Territorio e Urbanismo e de Calidade e Avaliación Ambiental, e nos/as directores/as xerais da consellería o exercicio da competencia para a designación das comisións de servizo con dereito a indemnización do persoal integrado nas unidades administrativas que estean baixo a súa dependencia directa.</p>
    <p>3. Delégase nos/as xefes/as territoriais da consellería o exercicio da competencia para a designación das comisións de servizo con dereito a indemnización do persoal da correspondente xefatura territorial.</p>
    <p>Noveno. <em>Delegacións específicas de competencias.</em></p>
    <p>1. Delégase na persoa titular da Secretaría Xeral de Ordenación do Territorio e Urbanismo o exercicio das seguintes facultades: </p>
    <p>a) Emitir informes preceptivos sobre todo tipo de plans de ordenación, nos supostos establecidos polos artigos 69.4, 85.1, 86.1.d) e 93 da Lei 9/2002, do 30 de decembro, de ordenación urbanística e de protección do medio rural de Galicia.</p>
    <p>b) Formular e tramitar, incluída a aprobación inicial e provisional, as normas subsidiarias e complementarias de planeamento, os instrumentos de planeamento que afecten varios municipios e os plans de desenvolvemento de iniciativa pública, nos supostos establecidos polos artigos 88 e 91 da Lei 9/2002. </p>
    <p>c) Formular os requirimentos de anulación de actos e acordos municipais en materia de planeamento e xestión urbanística, segundo o disposto polo artigo 92.5 da citada lei e, se é o caso, propoñer a súa impugnación.</p>
    <p>d) Aprobar os expedientes de expropiación forzosa que tramite a Administración autonómica polo procedemento de taxación conxunta, no suposto establecido polo artigo 143.6 da Lei 9/2002.</p>
    <p>e) Ordenar a execución das obras necesarias en solo rústico ou en solo de núcleo rural, nos supostos establecidos polo artigo 203 da Lei 9/2002, do 30 de decembro, e pola disposición transitoria primeira da Lei 15/2004, do 29 de decembro.</p>
    <p>f) A emisión dos informes previstos no Decreto 80/2000, do 23 de marzo, respecto dos plans e proxectos sectoriais de incidencia supramunicipal, a partir da data en que entre en funcionamento o organismo autónomo Instituto de Estudos do Territorio.</p>
    <p>g) Suspender cautelarmente os procedementos de aprobación do planeamento urbanístico, dos instrumentos de xestión ou execución do planeamento e de outorgamento de licenzas para ámbitos ou usos determinados, unha vez acordada polo Consello da Xunta de Galicia a iniciación do procedemento de elaboración de calquera instrumento de ordenación do territorio, a partir da data en que entre en funcionamento o Instituto de Estudos do Territorio.</p>
    <p>2. Delégase na persoa titular da Secretaría Xeral de Calidade e Avaliación Ambiental, a resolución dos expedientes administrativos sancionadores que correspondan ao conselleiro en materia de residuos e protección ambiental.</p>
    <p>3. Delégase no/a director/a xeral de Sostibilidade e Paisaxe a emisión dos informes previstos no Decreto 80/2000, do 23 de marzo, respecto dos plans e proxectos sectoriais de incidencia supramunicipal, ata a data en que entre en funcionamento o organismo autónomo Instituto de Estudos do Territorio.</p>
    <p>4. Deléganse na persoa titular da Dirección Xeral de Mobilidade as seguintes atribucións:</p>
    <p>a) A formalización das resolucións, acordos e convenios que se produzan en desenvolvemento e aplicación do Plan de Transporte Metropolitano de Galicia, agás a dos convenios entre administracións públicas polos que se acorde a constitución das áreas de transporte metropolitano de Galicia.</p>
    <p>b) A resolución dos procedementos administrativos que a Lei 6/1996, do 9 de xullo, de coordinación dos servizos de transporte urbanos e interurbanos de Galicia, atribúe á persoa titular da consellería.</p>
    <p>c) A resolución e, se for o caso, formalización dos contratos de xestión de servizos públicos de transporte por estrada, ou doutros instrumentos mediante os cales se formalice a imposición de obrigas de servizo público.</p>
    <p>d) A resolución dos expedientes de modificación dos contratos de xestión de servizos públicos de actividades auxiliares e complementarias do transporte.</p>
    <p>5. Delégase na persoa titular da Dirección Xeral de Conservación da Natureza a competencia para a imposición das sancións que correspondan ao titular da consellería en materia de caza, pesca fluvial, animais domésticos e salvaxes en catividade, animais potencialmente perigosos e as establecidas na lexislación sobre conservación da natureza.</p>
    <p>Décimo. <em>Criterios complementarios na aplicación das delegacións</em>.</p>
    <p>Na aplicación das delegacións de competencias contidas nesta orde teranse en conta os seguintes criterios:</p>
    <p>a) O exercicio das competencias que se delegan nesta orde axustarase ao disposto nos artigos 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e na Lei 1/1983, do 22 de febreiro, reguladora da Xunta e da súa Presidencia.</p>
    <p>b) En calquera momento o conselleiro poderá avocar o exercicio das competencias que se delegan nesta orde. </p>
    <p>c) Enténdese comprendida na delegación no/a secretario/a xeral técnico/a da consellería o exercicio da competencia para resolver os recursos de reposición que se interpoñan contra as resolucións que dite en virtude das facultades que se lle delegan nesta orde.</p>
    <p>Por outra parte, delégase no/a secretario/a xeral técnico/a desta consellería o exercicio da competencia para resolver os recursos de reposición interpostos contra as resolucións ditadas polos/as directores/as ou secretarios/as xerais en exercicio das facultades delegadas.</p>
    <p>d) Atribúese ao/á secretario/a xeral técnico/a desta consellería o exercicio das competencias que, en materia de xestión financeira e orzamentaria, non están expresamente delegadas noutros órganos.</p>
    <p>e) En materia de axudas e subvencións públicas en réxime de concorrencia competitiva, será de aplicación o establecido na correspondente orde de convocatoria.</p>
    <p>f) As competencias que se delegan pola presente orde serán exercidas temporalmente, no caso de ausencia, vacante ou enfermidade dos/as titulares das secretarías e direccións xerais da consellería, e mentres persistan aquelas circunstancias, polos/as titulares das secretarías e direccións xerais seguindo nesta suplencia o establecido no Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas. Neste sentido a substitución será asumida polo titular do órgano que ocupe o posto seguinte na orde correlativa establecida no decreto, correspondéndolle ao primeiro, ser for o caso, substituír o último.</p>
    <p>Décimo primeiro. <em>Resolucións ditadas por delegación</em>.</p>
    <p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse ditadas polo órgano delegante.</p>
    <p>Décimo segundo. <em>Revogación.</em></p>
    <p>Quedan revogadas as delegacións de competencias conferidas pola Orde do 9 de xullo de 2009 sobre delegación de competencias no secretario xeral e noutros órganos da Consellería de Medio Ambiente, Territorio e Infraestruturas, e pola Orde do 25 de novembro de 2010 pola que se modifica a Orde do 1 de xuño de 2009, pola que se delegan competencias nos xefes territoriais da Consellería do Medio Rural, e a Orde do 24 de abril de 2009 sobre delegación de competencias no secretario xeral.</p>
    <p>Décimo terceiro. <em>Entrada en vigor</em>.</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 15 de marzo de 2012.</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

