---
date: '2012-03-23'
id: C3K1-210312-13706
page: 10147
number: 58
agency: Consellería de Sanidade
section: II. Autoridades e persoal. b) Nomeamentos.
title: >-
  ORDE do 14 de marzo de 2012 pola que se modifica a composición do Consello
  Reitor do Consorcio Oncolóxico de Galicia.
range: Orde
url: >-
  https://www.xunta.gal/dog/Publicados/2012/20120323/AnuncioC3K1-210312-13706_gl.html
---
<p>A constitución do Consorcio Oncolóxico de Galicia e a aprobación dos seus estatutos foi realizada polo Decreto 141/2008, do 19 de xuño, en que se recolle que está integrado pola Administración da Comunidade Autónoma de Galicia, representada pola Consellería de Sanidade, o Servizo Galego de Saúde, a Fundación Centro Oncolóxico Rexional José Antonio Quiroga y Piñeiro e o Concello da Coruña.</p>
    <p>De conformidade co establecido no artigo 10 dos estatutos do Consorcio, o seu Consello Reitor estará integrado por sete membros, que serán designados do seguinte xeito: dous pola Consellería de Sanidade, dous polo Servizo Galego de Saúde, dous pola Fundación Centro Oncolóxico Rexional José Antonio Quiroga y Piñeiro e un polo Concello da Coruña.</p>
    <p>O punto 3 do mesmo artigo establece que a composición do Consello Reitor se fará pública por orde da Consellería de Sanidade, polo que mediante a Orde do 29 de xaneiro de 2010 se deu publicidade á súa primeira composición.</p>
    <p>Posteriormente, o Decreto 168/2010, do 7 de outubro, regulou, como instrumento de organización no ámbito periférico do Servizo Galego de Saúde, unha nova estrutura de xestión integrada, así como a creación da estrutura de xestión integrada da Coruña e Santiago de Compostela.</p>
    <p>Como consecuencia do anterior, cómpre adaptar a composición do Consello Reitor a esta nova estrutura, polo que, unha vez que os integrantes do Consorcio realizaron a designación dos representantes que lles corresponden, en virtude das facultades conferidas polo artigo 38 da Lei 1/1983, do 22 de febreiro, reguladora da Xunta e da súa Presidencia, e de conformidade co establecido no Decreto 141/2008, do 19 de xuño,</p>
    <h2>DISPOÑO:</h2>
    <p>Artigo único. </p>
    <p>O Consello Reitor do Consorcio Oncolóxico de Galicia estará formado polas seguintes persoas:</p>
    <p>– O/a xerente da Xerencia de Xestión Integrada da Coruña.</p>
    <p>– O/a director/a de Procesos Asistenciais da Xerencia de Xestión Integrada da Coruña.</p>
    <p>– O/a director/a de Recursos Económicos da Xerencia de Xestión Integrada da Coruña.</p>
    <p>– O/a subdirector/a xeral de Planificación e Ordenación Asistencial do Servizo Galego de Saúde.</p>
    <p>– O/a director/a xerente da Fundación Centro Oncolóxico de Galicia.</p>
    <p>– O/a director/a médico/a da Fundación Centro Oncolóxico de Galicia.</p>
    <p>– O/a primeiro/a tenente de alcalde do Concello da Coruña.</p>
    <p>Disposición derrogatoria. </p>
    <p>Queda derrogada a Orde do 29 de xaneiro de 2010 pola que se fai pública a composición do Consello Reitor do Consorcio Oncolóxico de Galicia, publicada no <em>Diario Oficial de Galicia</em> do 22 de febreiro de 2010.</p>
    <p>Disposición derradeira. </p>
    <p>A presente orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 14 de marzo de 2012.</p>
    <footer><p>Rocío Mosquera Álvarez<br>Conselleira de Sanidade</p></footer>

