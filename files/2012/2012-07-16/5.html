---
date: '2012-07-16'
id: CA02-090712-0005
page: 28231
number: 135
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 27 de xuño de 2012 de aprobación definitiva da modificación puntual
  número 8 do PXOM do Concello das Neves para a ampliación de zona verde e
  espazos libres.
range: Orde
url: >-
  https://www.xunta.gal/dog/Publicados/2012/20120716/AnuncioCA02-090712-0005_gl.html
---
<p>O Concello das Neves remite o dito proxecto de modificación puntual para a súa aprobación definitiva, conforme os artigos 85.7 e 94.4 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. O Concello das Neves ten actualmente vixente o Plan xeral de ordenación municipal aprobado definitivamente o 13 de novembro de 1999. </p>
    <p>2. Consta Decisión da Secretaría Xeral de Calidade e Avaliación Ambiental do 7.7.2009 pola que non é necesario someter a modificación puntual número 8 do PXOM das Neves a avaliación ambiental estratéxica.</p>
    <p>3. A Secretaría Xeral de Ordenación do Territorio e Urbanismo emitiu en data 20 de xullo de 2009 informe previo á aprobación inicial da modificación puntual.</p>
    <p>4. A modificación puntual número 8 foi aprobada inicialmente polo Pleno do 6.4.2010. Foi sometida a información pública durante dous meses mediante publicación no DOG do 16.6.2010 e nos xornais <em>Atlántico</em> e <em>Faro de Vigo</em> do 22.5.2010; e foron notificados os concellos limítrofes. Non se presentaron alegacións.</p>
    <p>5. Constan informes municipais do arquitecto, de datas 23.3.2010, 9.2.2011 e 19.3.2012; e da secretaría, de datas 24.3.2010, 11.2.2011 e 19.3.2012.</p>
    <p>6. Dos informes sectoriais solicitados, só emitiu informe a Dirección Xeral de Infraestruturas o 26.7.2010 en sentido favorable.</p>
    <p>7. A modificación puntual número 8 foi aprobada provisionalmente polo Concello Pleno do día 30.9.2010.</p>
    <p>8. O concello redactou un novo documento en que modifica a superficie destinada á parcela dotacional, que foi aprobado provisionalmente polo Concello Pleno do 22.2.2011. </p>
    <p>9. Remitido o documento a esta consellería, en data 9.6.2011 formuláronselle unha serie de consideracións.</p>
    <p>10. O concello redactou un novo documento corrixido, que foi aprobado provisionalmente polo Concello Pleno do 26.3.2012. </p>
    <p>II. Análise e consideracións.</p>
    <p>Analizada a documentación remitida polo Concello das Neves, e vista a proposta que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>1. O obxecto da modificación é ampliar as zonas verdes e espazos libres (ZVSG-3) do contorno do equipamento sanitario existente, co fin de mellorar o trazado das vías de acceso á estrada PO-416 e as condicións do aparcamento e as zonas verdes, obxecto que pode incluírse entre as razóns do artigo 94.1 da LOUG e, polo tanto, fundamentar o interese público requirido.</p>
    <p>2. O ámbito da modificación acada 7.772 m<span class="dog-superindice">2</span>, dos cales –segundo o PXOM– 3.235,76 m<span class="dog-superindice">2 </span>están clasificados como solo rústico común e 4.536,24 m<span class="dog-superindice">2</span> como solo urbano.</p>
    <p>3. Coa proposta, que inclúe a ordenación detallada, destínanse 3.235,76 m<span class="dog-superindice">2</span> a sistema xeral de zona verde, 1.572 m<span class="dog-superindice">2</span> a vías-aparcadoiro e 2.964,24 m<span class="dog-superindice">2</span> a equipamento.</p>
    <p>4. Na modificación puntual xustifícase que a totalidade do ámbito é de titularidade municipal, para o cal inclúe as certificacións catastrais descritivas e gráficas das parcelas. </p>
    <p>5. Prográmase unha única etapa para a realización da urbanización. A actuación será financiada con cargo aos fondos propios do concello.</p>
    <p>6. A modificación implica cambios nas zonas verdes da ordenación vixente, polo que, de acordo co artigo 94.4 da LOUG, acadou o preceptivo informe favorable previo da Comisión Superior de Urbanismo en sesión do 20 de xuño de 2012.</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 316/2009, do 4 de xuño, polo que se establece a estrutura orgánica da CMATI.</p>
    <p>III. Resolución.</p>
    <p>En consecuencia, e visto o que antecede,</p>
    <h2>resólvese:</h2>
    <p>1º. Outorgar a aprobación definitiva á modificación puntual número 8 do Plan Xeral de Ordenación Municipal do Concello das Neves, de acordo co establecido no artigo 85.7.a da Lei 9/2002, de ordenación urbanística e de protección do medio rural de Galicia.</p>
    <p>2º. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas do PXOM aprobado definitivamente.</p>
    <p>3º. Notifíquese esta orde ao concello e publíquese no <em>Diario Oficial de Galicia</em>.</p>
    <p>4º. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 27 de xuño de 2012 </p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

