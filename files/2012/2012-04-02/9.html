---
date: '2012-04-02'
id: CA01-280312-14121
page: 11638
number: 64
agency: Consellería de Facenda
section: IV. Oposicións e concursos.
title: >-
  ORDE do 30 de marzo de 2012 pola que se modifica a Orde do 14 de abril de 2011
  pola que se convoca concurso para a provisión de postos de traballo vacantes
  do grupo V do persoal laboral da Administración da Xunta de Galicia.
range: Orde
url: >-
  https://www.xunta.gal/dog/Publicados/2012/20120402/AnuncioCA01-280312-14121_gl.html
---
<p>Por Orde do 14 de abril de 2011 (DOG núm. 77, do 19 de abril) convocouse concurso para a provisión de postos de traballo vacantes do grupo V do persoal laboral da Administración da Xunta. No anexo III da dita orde relaciónanse os postos ofertados.</p>
    <p>Dando cumprimento ao disposto na base VII.5, por Resolución da Dirección Xeral da Función Publica do 4 de novembro de 2011 déuselle publicidade á proposta provisoria da comisión de valoración para a adxudicación dos destinos ofertados no anexo III (DOG núm. 216, do 11 de novembro).</p>
    <p>Na data, a comisión de valoración aínda non elevou a proposta definitiva de resolución do concurso.</p>
    <p>A Lei 1/2012, do 29 de febreiro, de medidas temporais en determinadas materias do emprego público da Comunidade Autónoma de Galicia (DOG núm. 44, do 2 de marzo de 2012) establece no seu artigo 7:</p>
    <p>1. Os postos, tanto de persoal funcionario como laboral, que están afectados polo establecido na disposición transitoria décimo cuarta do texto refundido da Lei da función pública de Galicia, aprobado polo Decreto lexislativo 1/2008, do 13 de marzo, e pola disposición transitoria décima do V Convenio colectivo da Xunta de Galicia, non serán ofertados en ningún proceso de provisión de postos de traballo, namentres non se resolva o proceso selectivo extraordinario de consolidación para o ingreso na correspondente escala ou categoría.</p>
    <p>2. O disposto neste artigo seralles aplicable aos concursos de traslados convocados e non resoltos ao tempo de entrada en vigor desta lei. Facúltase a Administración para adaptar as convocatorias ao previsto neste artigo mediante orde do órgano competente.</p>
    <p>Examinados os postos que figuran no anexo III da Orde do 14 de abril de 2011 e determinados aqueles que están afectados pola disposición transitoria décimo cuarta do texto refundido da Lei da función pública de Galicia, aprobado polo Decreto lexislativo 1/2008, do 13 de marzo, e pola disposición transitoria décima do V Convenio colectivo da Xunta de Galicia, cómpre:</p>
    <p>Primeiro. Excluír do anexo III da Orde do 14 de abril de 2011 os postos que figuran no anexo I desta orde.</p>
    <p>Segundo. Publicar a relación de postos a que optan os participantes unha vez realizada a exclusión, como anexo II desta orde.</p>
    <p>Terceiro. Conceder un prazo de dez (10) días naturais aos participantes que solicitaron algún/s dos postos excluídos para engadir novos postos á súa solicitude se así o desexan.</p>
    <p>Na solicitude complementaria faranse constar por orde de preferencia os novos postos solicitados. O primeiro destes postos seguirá na prelación o último que figure na solicitude inicial.</p>
    <p>O modelo de solicitude estará á disposición dos interesados na páxina web da Xunta de Galicia (www.xunta.es). A solicitude deberá presentarse dentro do prazo indicado nos rexistros xerais da Consellería de Presidencia, Administracións Públicas e Xustiza, nas súas delegacións provinciais e oficinas comarcais da Xunta de Galicia, así como nos lugares previstos no artigo 38 da Lei de réxime xurídico das administracións públicas e do procedemento administrativo común.</p>
    <p>Contra esta orde poderase interpor reclamación administrativa ante a conselleira de Facenda no prazo dun mes contado a partir do día seguinte ao da publicación desta orde no Diario Oficial de Galicia, en aplicación dos artigos 120 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 30 de marzo de 2012.</p>
    <footer><p>Elena Muñoz Fonteriz<br>Conselleira de Facenda</p></footer>

