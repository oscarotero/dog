---
date: '2012-04-02'
id: CA01-300312-14227
page: 11753
number: 64
agency: Consellería de Facenda
section: IV. Oposicións e concursos.
title: >-
  ACORDO do 23 de marzo de 2012 entre a Consellería de Facenda e a Consellería
  do Medio Rural e do Mar, polo que se encomenda a xestión de determinadas
  materias relacionadas coas listas de contratación temporal de persoal laboral
  dedicado ás tarefas de prevención e extinción de incendios forestais e do Plan
  de Prevención e Defensa contra Incendios Forestais de Galicia (Pladiga)
  derivadas do Decreto 37/2006, do 2 de marzo, á Consellería do Medio Rural e do
  Mar.
range: Acordo
url: >-
  https://www.xunta.gal/dog/Publicados/2012/20120402/AnuncioCA01-300312-14227_gl.html
---
<p>De conformidade co disposto no artigo 15 da Lei 30/1992, do 26 de novembro, de réxime xurídico das administracións públicas e do procedemento administrativo común, e na disposición adicional do Decreto 37/2006, co obxecto de acadar unha maior eficacia na xestión do persoal temporal correspondente a determinadas categorías de persoal laboral dos servizos de prevención e defensa contra incendios forestais e do persoal do Pladiga, regulados no Decreto 37/2006, do 2 de marzo, modificado polo Decreto 5/2007, do 25 de xaneiro, polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia,</p>
    <h2>ACÓRDASE:</h2>
    <p>Cláusula 1.</p>
    <p>Encomendar a xestión de determinadas materias relacionadas coas listas de contratación temporal do persoal laboral da Xunta de Galicia –reguladas no Decreto 37/2006, do 2 de marzo– dedicado ás tarefas de prevención e extinción de incendios forestais e Pladiga á Consellería do Medio Rural e do Mar. </p>
    <p>Esta encomenda de xestión abranguerá as seguintes actuacións e terán o alcance que en cada caso se sinala:</p>
    <p>a) A organización e realización da proba física a que se deben someter os distintos integrantes das listas. </p>
    <p>b) A realización dos chamamentos para a cobertura temporal dos distintos postos de traballo reservados ás categorías de persoal laboral dedicadas ás tarefas de prevención e extinción de incendios forestais e Pladiga, coa utilización da aplicación informática proporcionada pola Dirección Xeral da Función Pública cando este chamamento se realice desde a lista definitiva de admitidos.</p>
    <p>Cláusula 2. </p>
    <p>A encomenda de xestión non supón a cesión da titularidade das competencias.</p>
    <p>Cláusula 3. </p>
    <p>A presente encomenda terá un prazo de vixencia dun ano a partir da súa publicación. Este prazo poderá ser prorrogado por igual período, por acordo expreso das partes que se publicará antes do remate do seu prazo de vixencia. </p>
    <p>Disposición derradeira única.</p>
    <p>Este acordo entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 23 de marzo de 2012.</p>
    <footer><p>Elena Muñoz Fonteriz Rosa María Quintana Carballo<br>Conselleira de Facenda Conselleira do Medio Rural e do Mar</p></footer>

