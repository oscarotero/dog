---
date: '2012-04-02'
id: G0164-260312-13993
page: 11597
number: 64
agency: 'Consellería de Cultura, Educación e Ordenación Universitaria'
section: I. Disposicións xerais.
title: >-
  DECRETO 103/2012, do 22 de marzo, polo que se regula o procedemento para a
  designación dos representantes de organizacións sindicais nos consellos
  sociais das universidades do Sistema Universitario de Galicia.
range: Decreto
url: >-
  https://www.xunta.gal/dog/Publicados/2012/20120402/AnuncioG0164-260312-13993_gl.html
---
<p>A Lei 1/2003, do 9 de maio, dos consellos sociais do Sistema Universitario de Galicia, regula no seu artigo 7 a composición destes órganos de goberno das universidades públicas da nosa Comunidade Autónoma.</p>
    <p>O mencionado artigo, no seu punto 3, determina a distribución da representación dos intereses sociais que corresponderá a personalidades da vida cultural, profesional, económica, laboral ou social, concretando na letra d) a presenza nestes órganos de dous membros designados polos sindicatos máis representativos no territorio da Comunidade Autónoma de Galicia.</p>
    <p>Pola súa banda, a Lei 11/1985, do 2 de agosto, orgánica de liberdade sindical, define o concepto de maior representatividade sindical de xeito que confire a estas organizacións unha singular posición xurídica, tanto de participación institucional como de acción sindical a todos os niveis territoriais e funcionais.</p>
    <p>Tendo en conta que a mencionada Lei 1/2003 non concreta o procedemento que se vai seguir para a designación dos representantes sindicais nos consellos sociais das universidades do Sistema Universitario de Galicia, faise necesario proceder á súa regulación toda vez que, determinando a norma o número máximo de representantes por este sector, este pode non ser coincidente co número de organizacións sindicais que teñan recoñecida a cualificación de máis representativas a nivel autonómico, polo que se debe ter en conta tal circunstancia de xeito que se conxuguen os dereitos recoñecidos a elas con base na Lei orgánica de liberdade sindical.</p>
    <p>Na súa virtude, en uso das atribucións conferidas pola Lei 1/1983, do 22 de febreiro, reguladora da Xunta e da súa Presidencia, por proposta do conselleiro de Cultura, Educación e Ordenación Universitaria, logo de informe do Consello Galego de Universidades, de acordo co ditame do Consello Consultivo de Galicia, e logo de deliberación do Consello da Xunta de Galicia na súa reunión do día vinte e dous de marzo de dous mil doce,</p>
    <h2>DISPOÑO:</h2>
    <p>Artigo 1. <em>Obxecto.</em> </p>
    <p>Este decreto ten por obxecto a determinación do procedemento para a designación dos representantes das organizacións sindicais máis representativas, nos consellos sociais das universidades do Sistema Universitario de Galicia.</p>
    <p>Artigo 2.<em> Certificación da condición de maior representatividade.</em></p>
    <p>Para proceder á determinación da composición dos consellos sociais das universidades do Sistema Universitario de Galicia, a consellería competente en materia de universidades solicitará ao órgano competente en materia de relacións laborais a expedición da certificación sobre as organizacións sindicais que teñen a condición de máis representativas no nivel da Comunidade Autónoma de Galicia.</p>
    <p>Artigo 3. <em>Consulta e designación.</em></p>
    <p>Unha vez constatada a condición de maior representatividade no ámbito da Comunidade Autónoma, a consellería competente en materia de universidades consultará ás organizacións sindicais que reúnan tal condición co fin de que, no prazo de dez días, procedan á designación das persoas que, cumprindo as condicións requiridas legalmente, representarán estas nos consellos sociais.</p>
    <p>Artigo 4. <em>Requisitos dos designados.</em></p>
    <p>Para proceder á designación dos seus representantes, os sindicatos deberán ter en conta o cumprimento dos seguintes requisitos en cada un dos designados: </p>
    <p>– Non poderán ser membros da propia comunidade universitaria, segundo o establecido na Lei orgánica 6/2007, do 21 de decembro, de universidades.</p>
    <p>– Procurarase atender ao principio de presenza equilibrada en aplicación da Lei orgánica 3/2007, do 22 de marzo, para a igualdade efectiva de mulleres e homes. </p>
    <p>– A duración do mandato de cada un dos membros dos consellos sociais non pode superar os catro anos, renovable por unha soa vez, segundo establece a Lei 1/2003, do 9 de maio, dos consellos sociais do Sistema Universitario de Galicia. </p>
    <p>Artigo 5. <em>Comunicación dos designados.</em></p>
    <p>As organizacións sindicais comunicarán á persoa titular da consellería competente en materia de universidades os acordos de designación de membros cos nomes dos/das representantes elixidos/as, acompañados da seguinte documentación referida a cada un/unha deles/delas: </p>
    <p>– Currículum vitae.</p>
    <p>– Declaración de incompatibilidade.</p>
    <p>Artigo 6. <em>Determinación de quendas.</em></p>
    <p>Co fin de garantir a representatividade en cada un dos consellos sociais das universidades do Sistema Universitario de Galicia, a fórmula para determinar a designación dos/as representantes sindicais nestes órganos será a seguinte: </p>
    <p>a) Repartirase o tempo do mandato legalmente establecido, catro anos, en períodos mensuais de idéntica duración entre o número de sindicatos que teñan, no momento da constitución do órgano, o carácter de máis representativos na Comunidade Autónoma de Galicia.</p>
    <p>b) Establecerase un sistema rotatorio das quendas, articulado de tal xeito que garanta a presenza, durante cada mandato, da totalidade dos sindicatos máis representativos en cada un dos consellos sociais por idéntico período temporal, alternando a súa presenza en cada un deles.</p>
    <p>Artigo 7. <em>Condición de membro.</em></p>
    <p>A condición de membro do Consello Social por parte das persoas designadas adquirirase tras a publicación do seu nomeamento mediante a correspondente orde do titular da consellería competente en materia universitaria, segundo o disposto no artigo 7.5 da Lei 1/2003.</p>
    <p>Para estes efectos, as organizacións sindicais remitirán á consellería competente en materia de universidades, cun mes de antelación respecto da data de remate de cada unha das quendas, a documentación referida no artigo 5 do presente decreto.</p>
    <p>Disposición transitoria única. </p>
    <p>No caso de que no período de tempo entre o acordo de designación polas organizacións sindicais e o efectivo nomeamento dos/as designados/as como membros do respectivo consello social concorran circunstancias que fagan modificar a condición de maior representatividade no conxunto da Comunidade Autónoma de Galicia, procederase a unha nova designación que recolla as novas circunstancias, seguindo o procedemento regulado na presente disposición.</p>
    <p>Disposición derradeira primeira. </p>
    <p>Facúltase o titular do departamento competente en materia de universidades para ditar as disposicións necesarias para o desenvolvemento deste decreto. </p>
    <p>Disposición derradeira segunda. </p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e dous de marzo de dous mil doce.</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Jesús Vázquez Abad<br>Conselleiro de Cultura, Educación e Ordenación Universitaria</p>

