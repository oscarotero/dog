---
date: '2012-06-26'
id: C3C1-200612-0001
page: 25375
number: 121
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  ORDE do 13 de xuño de 2012 pola que se publica a modificación dos estatutos da
  Mancomunidade Terras de Pontevedra para a Dinamización do Produto Turístico
  dos Concellos de Pontevedra, Marín, Poio, Ponte Caldelas, Vilaboa, Cotobade,
  Barro e Campo Lameiro.
range: Orde
url: >-
  https://www.xunta.gal/dog/Publicados/2012/20120626/AnuncioC3C1-200612-0001_gl.html
---
<p>O procedemento de modificación dos estatutos das mancomunidades está regulado no artigo 143 da Lei 5/1997, do 22 de xullo, de Administración local de Galicia. En cumprimento do disposto no citado precepto, o presidente da Mancomunidade remitiu á Consellería de Presidencia, Administracións Públicas e Xustiza a documentación relativa á súa modificación.</p>
    <p>Examinada a documentación, considérase que a tramitación da modificación estatutaria seguiu o procedemento legalmente previsto para tal fin.</p>
    <p>En síntese, para a adopción do acordo de modificación desta mancomunidade observouse a seguinte tramitación:</p>
    <p>O Pleno do Concello de Barro na sesión do 25 de marzo do 2010 adoptou co quórum da maioría absoluta legal iniciar o procedemento de separación da Mancomunidade Terras de Pontevedra para a dinamización do produto turístico.</p>
    <p>O Pleno da Mancomunidade, na sesión do 23 de marzo de 2011, aprobou por unanimidade, entre outros, os seguintes acordos: o cambio de denominación da Mancomunidade Terras de Pontevedra, excluíndo del o concello de Barro, así como a separación do devandito concello da entidade supramunicipal e a modificación dos estatutos desta, que figura como anexo a esta orde.</p>
    <p>O referido acordo someteuse a información pública durante o prazo dun mes no BOP de Pontevedra nº 76, do 19 de abril de 2011, período no cal non se presentaron alegacións.</p>
    <p>Con data do 5 de maio de 2011 e 10 de maio de 2011 emitíronse, respectivamente, informes favorables da Dirección Xeral de Administración Local e da Deputación Provincial de Pontevedra, en relación á modificación dos estatutos da Mancomunidade Terras de Pontevedra.</p>
    <p>Os plenos de cada unha das entidades locais integrantes da Mancomunidade aprobaron a modificación dos estatutos e remitiron á Dirección Xeral de Administración Local unha copia certificada dos acordos de aprobación de dita modificación.</p>
    <p>Segundo o antedito e de conformidade co disposto no artigo 143.1º.d) da Lei 5/1997, do 22 de xullo, de Administración local de Galicia e demais normativa de aplicación,</p>
    <h2>DISPOÑO:</h2>
    <p>Artigo único.</p>
    <p>Publicar a modificación da nova redacción dos Estatutos da Mancomunidade Terras de Pontevedra para a dinamización do produto turístico.</p>
    <p>Santiago de Compostela, 13 de xuño de 2012</p>
    <footer><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>
    <h2>ANEXO<br>Modificación dos estatutos da Mancomunidade Terras de Pontevedra para a Dinamización do Produto Turístico<br>Estatutos da Mancomunidade Terras de Pontevedra dos concellos de Pontevedra, Marín, Poio, Ponte Caldelas, Vilaboa, Cotobade e Campo Lameiro</h2>
    <h2>CAPÍTULO I<br>Disposicións xerais</h2>
    <p>Artigo 1. <em>Constitución e ámbito territorial</em></p>
    <p>1. De conformidade co previsto no artigo 44 da vixente Lei 7/1985, do 2 de abril, reguladora das bases de réxime local, e no artigo 135 da Lei 5/1997, do 22 de xullo, da Administración local de Galicia, constitúese unha mancomunidade voluntaria.</p>
    <p>2. Constitúe o ámbito territorial da mancomunidade os termos municipais de Pontevedra, Marín, Poio, Ponte Caldelas, Vilaboa, Cotobade e Campo Lameiro, todos eles da provincia de Pontevedra.</p>
    <p>3. A Mancomunidade terá plena personalidade e capacidade xurídica, e rexerase polos presentes estatutos, polas mencionadas leis, os seus regulamentos e normas complementarias, tanto da lexislación estatal como da autonómica.</p>
    <p>Artigo 2. <em>Denominación e sede</em></p>
    <p>A Mancomunidade denominarase Mancomunidade Terras de Pontevedra dos concellos de Pontevedra, Marín, Poio, Ponte Caldelas, Vilaboa, Cotobade e Campo Lameiro, e a súa sede radicará no concello da corporación da cal sexa membro o seu presidente.</p>
    <h2>CAPÍTULO II<br>Fins da mancomunidade</h2>
    <p>Artigo 3. <em>Dos fins da mancomunidade</em></p>
    <p>Os fins da mancomunidade, no seu ámbito territorial, serán:</p>
    <p>a) A xestión dos plans de dinamización do produto turístico que afecten os municipios que a integran.</p>
    <p>b) A xestión de plans e proxectos turísticos de natureza semellante á anterior.</p>
    <p>c) O fomento e a promoción, en xeral, da actividade turística nos concellos que integran a Mancomunidade, sempre que afecten máis dun municipio dos que a integran.</p>
    <p>Artigo 4. <em>Das competencias</em></p>
    <p>1. De acordo cos fins que ten que cumprir na súa calidade de Administración pública, corresponde á mancomunidade, dentro do seu ámbito de competencia e de conformidade co disposto na lexislación de réxime local, exercer as potestades atribuídas no artigo 4.3 da Lei 7/1985, do 2 de abril, reguladora das bases de réxime local, e no artigo 6.1 da Lei 5/1997, do 22 de xullo, de Administración local de Galicia.</p>
    <p>2. A potestade tributaria referirase, exclusivamente, ao establecemento de taxas e contribucións especiais.</p>
    <p>3. A potestade expropiadora será exercida polo municipio ou provincia por petición e en beneficio da mancomunidade.</p>
    <p>4. En xeral, e dentro da legalidade e do seu ámbito competencial, a mancomunidade pode posuír, adquirir, reivindicar, permutar, gravar e allear toda clase de bens, e formalizar contratos, establecer e explotar servizos e realizar calquera acto necesario para o cumprimento dos seus fins.</p>
    <h2>Capítulo III<br>Organización e atribucións</h2>
    <p>Artigo 5. <em>Dos órganos de goberno</em></p>
    <p>Os órganos de goberno da mancomunidade son:</p>
    <p>a) Pleno da Mancomunidade.</p>
    <p>b) Presidente.</p>
    <p>c) Vicepresidente.</p>
    <p>Artigo 6. <em>Do Pleno da Mancomunidade</em></p>
    <p>1. O Pleno da Mancomunidade, órgano supremo do goberno e administración desta, estará integrado por once membros, que representan tres ao concello de Pontevedra, dous a cada un dos concellos de Marín e Poio e un a cada un dos concellos de Vilaboa, Ponte Caldelas, Cotobade e Campo Lameiro.</p>
    <p>2. Os representantes dos concellos e, se for o caso, os respectivos suplentes, serán elixidos polo Pleno da Corporación respectiva en cada mandato. Cada concello elixirá titulares e suplentes. Estes últimos actuarán para os casos de vacante, ausencia ou enfermidade dos titulares. </p>
    <p>3. Son atribucións do Pleno da Mancomunidade as previstas no artigo 123 da Lei 7/1985, do 2 de abril, reguladora de bases de réxime local. </p>
    <p>4. O Pleno, a Presidencia e a Vicepresidencia da Mancomunidade renovaranse coa mesma periodicidade que as corporacións locais, proceso que se levará a cabo dentro do mes seguinte ao da correspondente constitución das novas corporacións.</p>
    <p>Artigo 7. <em>Dos membros do Pleno</em></p>
    <p>Corresponden aos membros do Pleno da Mancomunidade os dereitos e deberes seguintes:</p>
    <p>a) Recibir, cunha anticipación mínima de dous días, a convocatoria en que se conteña a orde do día das reunións. Os expedientes sobre os temas que figuren nela estarán á súa disposición por igual prazo.</p>
    <p>b) Participar nos debates das sesións.</p>
    <p>c) Exercer o seu dereito ao voto e formular o seu voto particular, así como expresar o sentido deste e os motivos que o xustifican.</p>
    <p>d) Formular rogos e preguntas.</p>
    <p>e) En xeral, e unha vez que tome posesión do seu cargo, todos os que establece a lexislación de réxime local.</p>
    <p>Artigo 8. <em>Do presidente e do vicepresidente</em></p>
    <p>1. O presidente e o vicepresidente serán elixidos polo Pleno da Mancomunidade en sesión extraordinaria de entre os seus membros sen que poidan pertencer ao mesmo municipio. Para ser elixido será necesario ter a condición de alcalde e obter un número de votos non inferior á metade máis un do número legal de votos do Pleno da Mancomunidade.</p>
    <p>2. A moción de censura ao presidente rexerase polo disposto na lexislación electoral xeral.</p>
    <p>3. Ao presidente, dentro do ámbito competencial da Mancomunidade, correspóndenlle as atribucións asignadas ao alcalde no artigo 124 da Lei 7/1985, do 2 de abril, reguladora das bases de réxime local, e as que o artigo 127 da Lei 7/1985, do 2 de abril, reguladora das bases de réxime local, atribúe á xunta de goberno nos municipios de gran poboación. En especial correspóndenlle as seguintes atribucións:</p>
    <p>a) A representación legal da Mancomunidade.</p>
    <p>b) Todas as relacionadas co réxime de sesións.</p>
    <p>c) Publicación de acordos, execución e suspensión de acordos.</p>
    <p>d) Xestión orzamentaria.</p>
    <p>e) Ordenación de pagamentos.</p>
    <p>f) Rendición e publicación de contas.</p>
    <p>g) Todas as relativas a contratación. </p>
    <p>4. O vicepresidente substitúe o presidente, coas mesmas facultades, nos casos de vacante, ausencia ou enfermidade.</p>
    <p>Artigo 9. <em>Do secretario, interventor e tesoureiro</em></p>
    <p>1. No cadro de persoal e na relación de postos de traballo da mancomunidade fixaranse as prazas e postos necesarios para o exercicio das funcións reservadas a habilitados de carácter estatal que serán exercidas por estes funcionarios de acordo co sistema de provisión previsto no Decreto 49/2009, do 26 de febreiro, sobre o exercicio de competencias da Comunidade Autónoma de Galicia respecto dos funcionarios con habilitación de carácter estatal.</p>
    <p>2. No caso de que a consellería competente da Xunta de Galicia exima a mancomunidade da obriga de manter os postos reservados a funcionarios con habilitación de carácter estatal, as funcións reservadas aos habilitados estatais serán exercidas por funcionarios de habilitación estatal dalgún dos municipios que integran a mancomunidade conforme as seguintes regras:</p>
    <p>a) O secretario, interventor e tesoureiro serán designados por unanimidade dos asistentes ao Pleno da Mancomunidade. No caso de non conseguir unanimidade, serán desempeñados polo secretario, interventor e tesoureiro do concello do presidente da Mancomunidade.</p>
    <p>b) Son funcións do secretario, interventor e tesoureiro as previstas na Lei 7/2007, do 12 de abril, do estatuto básico do empregado público, e no R.D. 1174/1987, de réxime xurídico dos funcionarios de Administración local con habilitación nacional.</p>
    <h2>CAPÍTULO IV<br>Funcionamento e réxime xurídico</h2>
    <p>Artigo 10. <em>Do goberno e de administración</em></p>
    <p>O goberno e a administración da Mancomunidade corresponden ao Pleno, ao seu presidente e ao seu vicepresidente.</p>
    <p>Artigo 11. <em>Do réxime xurídico</em></p>
    <p>1. O réxime xurídico da Mancomunidade axustarase, dentro das súas singularidades, ao disposto nos presentes estatutos, ás normas contidas na Lei 7/1985, do 2 de abril, reguladora das bases de réxime local para os municipios de gran poboación e supletoriamente para os municipios de réxime común, e na Lei 5/1997, do 22 de xullo, de Administración local de Galicia.</p>
    <p>2. En todo caso, na Mancomunidade non existirán comisións informativas. Por tanto, os acordos do Pleno non requiren ditame previo de comisión informativa ningunha. Non obstante, mediante acordo de Pleno permítese a existencia dunha comisión informativa exclusivamente para os asuntos relacionados coa conta xeral.</p>
    <p>Artigo 12. <em>Dos dereitos e deberes dos concellos</em></p>
    <p>1. Son dereitos e deberes dos concellos mancomunados:</p>
    <p>a) Participar na xestión da Mancomunidade de acordo co disposto nestes estatutos.</p>
    <p>b) Recibir información directa dos asuntos que sexan do seu interese.</p>
    <p>c) Presentar propostas de actuación no ámbito das materias de competencia da mancomunidade.</p>
    <p>d) Consultar a documentación dos arquivos e rexistro da mancomunidade.</p>
    <p>e) Intervir nas sesións dos órganos da mancomunidade, con voz e voto, a través dos seus representantes lexítimos, e nos supostos específicos que determinen os estatutos.</p>
    <p>f) Consignar nos seus orzamentos as cantidades necesarias para atender, nos sucesivos exercicios, os gastos ordinarios e demais obrigas derivadas dos compromisos contraídos coa Mancomunidade.</p>
    <p>g) Contribuír puntualmente coas achegas que correspondan a cada un no Plan de Dinamización Turística ou doutros que se teñan acordados validamente.</p>
    <p>2. Transcorrido o prazo para o ingreso de contribucións dos concellos mancomunados, o presidente da Mancomunidade poderá dirixirse á Xunta de Galicia para a retención dos fondos do concello debedor e o seu ingreso na facenda da Mancomunidade.</p>
    <h2>CAPÍTULO V<br>Réxime económico</h2>
    <p>Artigo 13. <em>Da facenda da Mancomunidade</em></p>
    <p>1. Para a realización dos seus fins, a mancomunidade contará cunha facenda propia integrada por:</p>
    <p>a) Taxas pola prestación de servizos.</p>
    <p>b) Os prezos públicos.</p>
    <p>c) As contribucións especiais para a execución de obras ou para o establecemento, ampliación ou mellora dos servizos da súa competencia.</p>
    <p>d) Os ingresos procedentes do seu patrimonio e demais de dereito privado</p>
    <p>e) As subvencións e transferencias.</p>
    <p>f) O produto das operacións de crédito.</p>
    <p>g) O produto de multas e sancións no ámbito da súa competencia.</p>
    <p>h) As achegas dos concellos mancomunados, tal como se establece nestes estatutos.</p>
    <p>i) Os donativos ao seu favor.</p>
    <p>2. Serán de aplicación á mancomunidade, respecto dos ingresos antes enumerados, as disposicións do texto refundido da Lei de facendas locais, aprobado polo Real decreto lexislativo 2/2004, do 5 de marzo.</p>
    <p>Artigo 14. <em>Achegas dos municipios integrantes da Mancomunidade</em></p>
    <p>1. Os concellos integrantes da Mancomunidade comprométense a consignar, nos seus respectivos orzamentos, as cantidades necesarias para satisfacer as obrigas e compromisos económicos contraídos por ela, nas porcentaxes que se establecen no anexo I dos presentes estatutos.</p>
    <p>2. Son achegas ordinarias de cada concello dos que compoñen a Mancomunidade as destinadas a atender os gastos de mantemento, funcionamento e explotación do servizo que se pretende instalar.</p>
    <p>3. Son achegas extraordinarias de cada concello as destinadas a gastos de primeiro establecemento ou de ampliación de instalacións, así como as necesarias para satisfacer as achegas anuais das operacións de crédito, de ser o caso.</p>
    <p>Artigo 15. <em>Do orzamento da mancomunidade</em></p>
    <p>O Pleno da Mancomunidade formará e aprobará anualmente o seu orzamento, de conformidade coas disposicións do texto refundido da Lei de facendas locais e demais normas legais de aplicación.</p>
    <h2>CAPÍTULO VI<br>Do persoal</h2>
    <p>Artigo 16. <em>Do cadro de persoal e postos de traballo</em></p>
    <p>1. Para o desenvolvemento das funcións, o Pleno da Mancomunidade aprobará anualmente, a través do orzamento, o cadro de persoal, que ten que comprender todos os postos de traballo reservados a funcionarios, persoal laboral e eventual, de acordo coas normas reguladoras do persoal e servizos dos entes locais.</p>
    <p>2. O Pleno da Mancomunidade determinará, de ser o caso, o modo de provisión e alcance da dedicación dos postos de traballo que se compartan con algún concello mancomunado.</p>
    <p>3. Mentres a Mancomunidade non teña persoal propio funcionará co persoal dos concellos mancomunados que voluntariamente acepten prestar servizos extraordinarios nela. O Pleno resolverá sobre as retribucións e gratificacións que percibirá este persoal.</p>
    <p>4. A Mancomunidade poderá, se o considera oportuno, nomear un xerente, cuxo réxime se axustará ao seguinte: </p>
    <p>a) O xerente será nomeado e, se for o caso, cesado libremente polo presidente da mancomunidade en calquera momento.</p>
    <p>b) O xerente terá a consideración de órgano directivo.</p>
    <p>c) O nomeamento deberá efectuarse entre funcionarios de carreira ou persoal laboral ao servizo dos entes públicos ou profesionais do sector privado. Os profesionais do sector privado deberán acreditar unha experiencia de 5 anos no ámbito do turismo ou no ámbito de postos de dirección de empresas. En todo caso, a titulación mínima requirida será a de licenciatura, diplomatura ou grao.</p>
    <p>d) A determinación e modificación das condicións retributivas do xerente será establecida polo Pleno da Mancomunidade.</p>
    <p>e) A selección da xerente realizarase atendendo a principios de mérito e capacidade e a criterios de idoneidade.</p>
    <p>f) Se o xerente ten a consideración de funcionario público de carreira, formalizará un documento de toma de posesión do cargo. Se o xerente non ten a consideración de funcionario de carreira formalizará un contrato laboral de alta dirección, coas peculiaridades recollidas nestes estatutos e na lexislación administrativa sobre órganos directivos.</p>
    <p>g) As funcións do xerente serán as que determine o presidente e, en todo caso, as seguintes:</p>
    <p>1. Dirixir e supervisar as actividades da mancomunidade.</p>
    <p>2. Desenvolver a xestión económica conforme o orzamento vixente.</p>
    <p>3. Impulsar a súa actividade dentro das directrices emanadas dos restantes órganos dela.</p>
    <p>4. Subscribir a documentación da mancomunidade necesaria para a execución de acordos e resolucións e conformar as certificacións, liquidacións e recepcións de obras, servizos, subministracións e contratos en xeral, así como os gastos derivados do seu funcionamento, sen prexuízo das aprobacións que correspondan aos órganos da mancomunidade.</p>
    <p>5. Elaborar propostas de disposicións, acordos e convenios. </p>
    <p>6. Avaliación dos servizos da súa competencia.</p>
    <p>7. Asumir e exercer aquelas competencias que lle delegue o presidente da Mancomunidade mediante resolución deste, que será publicada no BOP, sen prexuízo de que produza efectos desde a data dela, salvo que se dispoña outra cousa na resolución de delegación.</p>
    <p>Para estes efectos son delegables no xerente aquelas competencias que o son nos municipios de gran poboación nos concelleiros e/ou directores xerais.</p>
    <h2>CAPÍTULO VII<br>Termo de vixencia, modificación e disolución da Mancomunidade</h2>
    <p>Artigo 17. <em>Da duración</em></p>
    <p>A Mancomunidade terá un prazo de vixencia indefinido.</p>
    <p>Artigo 18. <em>Da modificación dos estatutos</em></p>
    <p>1. Estes estatutos poderán ser modificados, mesmo no que respecta aos fins da Mancomunidade, seguindo o procedemento establecido no artigo 143 da Lei 5/1997, de Administración local de Galicia, ou norma legal que a substitúa.</p>
    <p>2. No suposto de que un concello decida unilateralmente a separación da Mancomunidade observarase o disposto no artigo 143.3 e normas concordantes.</p>
    <p>Artigo 19. <em>Da disolución da Mancomunidade</em></p>
    <p>1. A Mancomunidade poderá disolverse:</p>
    <p>a) Por imposibilidade legal ou material de cumprir as súas finalidades.</p>
    <p>b) Por acordo expreso de todos os concellos que forman parte dela.</p>
    <p>2. O procedemento que se debe seguir para a disolución será o previsto no artigo 143 da Lei 5/1997, de Administración local de Galicia, cos efectos do artigo 144 da lei citada.</p>
    <p>Artigo 20. <em>Da liquidación do patrimonio</em></p>
    <p>Ao disolverse a mancomunidade, o seu patrimonio reverterá nos concellos mancomunados por partes proporcionais á súa achega.</p>
    <p>Disposición transitoria primeira</p>
    <p>Dentro do mes seguinte ao da publicación dos estatutos no <em>Diario Oficial de Galicia</em>, o alcalde do municipio en que radique a sede provisoria da mancomunidade convocará todos os representantes dos municipios mancomunados para realizar sesión extraordinaria para os efectos de resolver sobre os seguintes puntos:</p>
    <p>a) Elección do presidente e do vicepresidente.</p>
    <p>b) Designación do secretario, interventor e tesoureiro.</p>
    <p>c) Periodicidade das sesións.</p>
    <p>Disposición transitoria segunda</p>
    <p>A sesión constitutiva será presidida, ata o momento da elección e toma de posesión do presidente elixido, polo presidente da comisión xestora convocante, asistido polo secretario da comisión xestora.</p>
    <p>Disposición transitoria terceira</p>
    <p>O primeiro mandato do pleno, presidente e vicepresidente, desde a constitución da Mancomunidade, finalizará coas primeiras eleccións municipais que teñan lugar.</p>
    <h2>ANEXO I</h2>
    <p>Distribución de achegas obrigatorias:</p>
    <table>
     <tbody>
      <tr>
       <td>Concello</td>
       <td>Poboación INE 2005</td>
       <td>Achega %</td>
      </tr>
      <tr>
       <td>Pontevedra</td>
       <td>79.372</td>
       <td>54,65</td>
      </tr>
      <tr>
       <td>Marín</td>
       <td>26.103</td>
       <td>16,49</td>
      </tr>
      <tr>
       <td>Poio</td>
       <td>14.889</td>
       <td>10,31</td>
      </tr>
      <tr>
       <td>Ponte Caldelas</td>
       <td>6.615</td>
       <td>6,19</td>
      </tr>
      <tr>
       <td>Vilaboa</td>
       <td>5.947</td>
       <td>5,15</td>
      </tr>
      <tr>
       <td>Cotobade</td>
       <td>4.658</td>
       <td>4,12</td>
      </tr>
      <tr>
       <td>Campo Lameiro</td>
       <td>2.166</td>
       <td>3,09</td>
      </tr>
      <tr>
       <td>Sumas</td>
       <td>139.750</td>
       <td>100,00</td>
      </tr>
     </tbody>
    </table>

