---
date: '2012-09-14'
id: C3C1-110912-0003
page: 35947
number: 176
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  DECRETO 181/2012, do 6 de setembro, polo que se declara a urxente ocupación,
  para os efectos de expropiación forzosa, dos bens e dereitos necesarios para a
  realización das obras do proxecto construtivo do novo trazado da zona fluvial
  dos Caneiros (proxecto Mandeo), no concello de Betanzos.
range: Decreto
url: >-
  https://www.xunta.gal/dog/Publicados/2012/20120914/AnuncioC3C1-110912-0003_gl.html
---
<p>O Concello de Betanzos, en sesión que tivo lugar o día vinte e nove de outubro de dous mil dez, aprobou o proxecto construtivo do novo trazado da zona fluvial dos Caneiros (proxecto Mandeo), e na sesión do vinte e nove de novembro de dous mil once acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Consellería de Presidencia, Administracións Públicas e Xustiza, e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previamente á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan os técnicos municipais e o Concello, o proxecto Mandeo ten como obxectivo o desenvolvemento local e urbano sustentable arredor da bacía do río Mandeo, utilizando o propio río como elemento potenciador e dinamizador da área, afectando dez concellos (Aranga, Bergondo, Betanzos, Cesuras, Coirós, Curtis, Irixoa, Oza dos Ríos, Paderne e Sobrado), dando lugar á aparición de novas actividades produtivas, xerando renda e emprego e freando o proceso de despoboación que están a sufrir.</p>
    <p>Para a consecución do seu obxectivo o proxecto céntrase en tres liñas de actuación: optimización dos usos da auga; dinamización turística e educación e formación ambiental. En consecuencia, xustifícase a utilidade pública e a urxencia da ocupación dos bens e dereitos afectados.</p>
    <p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do conselleiro de Presidencia, Administracións Públicas e Xustiza e logo de deliberación do Consello da Xunta de Galicia na súa reunión do día seis de setembro de dous mil doce,</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto construtivo do novo trazado da zona fluvial dos Caneiros (proxecto Mandeo), no Concello de Betanzos, e, de ser o caso, unha vez ocupados os terreos necesarios, deberanse obter as autorizacións que fosen necesarias dos organismos competentes, con carácter previo ao inicio das obras.</p>
    <p>Santiago de Compostela, seis de setembro de dous mil doce</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>

