---
date: '2012-09-14'
id: C3C1-110912-0004
page: 35945
number: 176
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  DECRETO 180/2012, do 6 de setembro, polo que se declara a urxente ocupación,
  para os efectos de expropiación forzosa, dos bens e dereitos necesarios para a
  realización das obras de instalación de colectores xerais e EDAR no Grove.
range: Decreto
url: >-
  https://www.xunta.gal/dog/Publicados/2012/20120914/AnuncioC3C1-110912-0004_gl.html
---
<p>O Concello do Grove, en sesión que tivo lugar o día vinte e cinco de febreiro de dous mil dez, aprobou o proxecto de obras de instalación de colectores xerais e EDAR no Grove e, na sesión do vinte e nove de setembro de dous mil once, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>Que o dito expediente tivo entrada na Consellería de Presidencia, Administracións Públicas e Xustiza, e que contén a xustificación acreditativa da motivación para a declaración de urxente ocupación.</p>
    <p>Que o expediente foi tratado na Comisión de Secretarios Xerais previa á súa elevación ao Consello da Xunta de Galicia.</p>
    <p>Que o expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan os técnicos municipais e o Concello, as obras que motivan esta expropiación consisten basicamente na construción dunha nova planta depuradora e da rede de saneamento cara á EDAR. A ría de Arousa é fonte de gran riqueza marisqueira e posúe unha gran variedade no seu medio natural pola ampla gama de produtos do mar que nela se producen. Ademais, o mantemento das súas praias ten un elevado peso para a comarca na actividade turística. Todo isto pon de manifesto o interese social da estación de saneamento proxectada na zona para reducir a contaminación das augas da ría e asegurar que se adecuan aos parámetros exixidos pola normativa autonómica e europea.</p>
    <p>A urxente ocupación dos bens e dereitos precisos para a execución das obras está xustificada pola necesidade inaprazable de dar unha solución con premura e eficacia aos problemas de contaminación que se están producindo.</p>
    <p>A competencia para a declaración da urxente ocupación correspóndelle ao Consello da Xunta de Galicia, segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día seis de setembro de dous mil doce,</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de instalación de colectores xerais e EDAR no Grove, debendo, se é o caso, unha vez ocupados os terreos necesarios, obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, seis de setembro de dous mil doce</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>

