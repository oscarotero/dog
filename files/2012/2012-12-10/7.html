---
date: '2012-12-10'
id: C3K1-031212-0001
page: 46166
number: 234
agency: Consellería de Sanidade
section: IV. Oposicións e concursos.
title: >-
  ORDE do 26 de novembro de 2012 pola que se establecen as bases do procedemento
  para a reavaliación de determinadas xefaturas de persoal sanitario diplomado
  ou técnico do Servizo Galego de Saúde e outras entidades adscritas á
  Consellería de Sanidade.
range: Orde
url: >-
  https://www.xunta.gal/dog/Publicados/2012/20121210/AnuncioC3K1-031212-0001_gl.html
---
<p>O Decreto 206/2005, do 22 de xullo (DOG do 29 de xullo), de provisión de prazas de persoal estatutario do Servizo Galego de Saúde, na sección segunda do capítulo VI regula a provisión de determinados postos de xefatura e coordinación, correspondentes a persoal sanitario diplomado ou técnico, a través dun proceso de selección consistente nun concurso de méritos e na defensa pública dun proxecto ou entrevista relacionados coa xestión da unidade. Este réxime de provisión de postos foi estendido a outras entidades adscritas á Consellería de Sanidade polo Decreto 91/2007, do 26 de abril (DOG do 25 de maio), de integración no réxime estatutario do persoal laboral do sector sanitario público xestionado por entidades adscritas á Consellería de Sanidade. </p>
    <p>O Decreto 206/2005, no artigo 48, establece que os/as aspirantes seleccionados/as por este sistema obterán un nomeamento que será obxecto de avaliación aos catro anos, por unha comisión técnica especializada, para os efectos da súa confirmación ou remoción.</p>
    <p>A Orde da Consellería de Sanidade do 24 de maio de 2006 (DOG do 5 de xuño), ditada en desenvolvemento do dito decreto, estableceu as bases do procedemento para a provisión de postos de xefatura e coordinación. No que se refire ao procedemento de reavaliación, a orde limítase na práctica, e sen maior desenvolvemento, a reiterar o previsto no decreto.</p>
    <p>Neste momento, coa finalidade de realizar as primeiras reavaliacións do persoal sanitario diplomado ou técnico que accedeu aos postos de supervisión ou coordinación mediante o referido sistema de concurso de méritos e defensa pública dun proxecto ou entrevista, resulta preciso contar cun instrumento que, como a presente orde, desenvolva en maior grao o sistema aplicable e estableza unhas bases de necesario cumprimento para dotar de certa uniformidade os procedementos, de forma que estes non difiran substancialmente nas institucións sanitarias chamadas a aplicalos. </p>
    <p>De acordo co anterior, e no uso das competencias e atribucións que me confire o artigo 34 da Lei 1/1983, do 22 de febreiro, reguladora da Xunta e da súa Presidencia, e a disposición derradeira do Decreto 206/2005,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>O obxecto desta orde é establecer as bases do procedemento para a reavaliación dos postos de supervisión ou coordinación de persoal sanitario diplomado ou técnico provistos polo procedemento, consistente nun concurso de méritos e defensa pública dun proxecto ou entrevista relacionados coa xestión da unidade, previsto na sección segunda do capítulo VI do Decreto 206/2005, do 22 de xullo (DOG do 29 de xullo), de provisión de prazas de persoal estatutario do Servizo Galego de Saúde, e na Orde da Consellería de Sanidade, do 24 de maio de 2006 (DOG do 5 de xuño), pola que se establecen as bases do procedemento para a provisión dos postos de xefatura e coordinación das institucións sanitarias do Servizo Galego de Saúde.</p>
    <p>Artigo 2. <em>Inicio do procedemento</em></p>
    <p>O procedemento iniciarase, cunha antelación mínima de catro meses respecto á finalización do período de catro anos de vixencia do nomeamento, por resolución da xerencia de xestión integrada da que dependa o posto de traballo. Cando circunstancias excepcionais, debidamente motivadas, impidan iniciar o procedemento no prazo referido, o nomeamento entenderase prorrogado exclusivamente ata a realización da preceptiva avaliación. A omisión da avaliación ou o adiamento da súa realización non suporán a consideración do nomeamento como definitivo. </p>
    <p>A resolución pola que se inicie o procedemento notificaráselle á persoa que será avaliada e deberá conter, como mínimo, as seguintes mencións: composición da comisión técnica especializada que realizará a avaliación; data de realización do acto público de reavaliación; sistema de avaliación; consecuencias da avaliación en función do seu resultado (prórroga ou remoción no desempeño do posto).</p>
    <p>Na mesma resolución establecerase o prazo, non inferior a un mes nin superior a dous meses, para que a persoa avaliada presente a seguinte documentación:</p>
    <p>a) No caso de que se accedese ao posto de traballo a través dun concurso de méritos e entrevista relacionada coa xestión da unidade, presentarase un informe sobre a organización, funcionamento e actividade da unidade nos últimos catro anos. No suposto de que se accedese ao posto de traballo a través dun concurso de méritos e defensa dun proxecto para a xestión da unidade, presentarase un informe sobre a actividade realizada nos últimos catro anos para a implantación do dito proxecto.</p>
    <p>b) Un proxecto técnico para a xestión da unidade nos próximos catro anos.</p>
    <p>A non presentación da dita documentación no prazo fixado implicará a renuncia ao desempeño do posto tras a vixencia do nomeamento.</p>
    <p>Artigo 3. <em>Sistema de avaliación</em></p>
    <p>Para superar a avaliación será preciso, en primeiro lugar, obter avaliación favorable da actividade realizada nos últimos catro anos. Igualmente, deberá obterse avaliación favorable do proxecto técnico para a xestión da unidade nos próximos catro anos.</p>
    <p>A actividade realizada nos últimos catro anos e o proxecto técnico para os próximos catro anos serán avaliados por unha comisión técnica especializada designada consonte o previsto no artigo 14 da Orde do 24 de maio de 2006 (DOG do 5 de xuño), pola que se establecen as bases do procedemento para a provisión dos postos de xefatura e coordinación das institucións sanitarias do Servizo Galego de Saúde.</p>
    <p>A xerencia porá á disposición da comisión e da persoa avaliada os datos, informes e aqueloutra documentación que considere precisos para realizar a avaliación. A persoa avaliada terá a dita documentación á súa disposición durante os dez días anteriores ao do acto de reavaliación.</p>
    <p>Tras o acto de reavaliación, no cal a persoa avaliada deberá expoñer á comisión o seu informe sobre a actividade realizada nos últimos catro anos e o seu proxecto técnico, a comisión trasladará á xerencia unha proposta motivada favorable ou desfavorable á prórroga do nomeamento.</p>
    <p>Artigo 4. <em>Resolución</em></p>
    <p>Cando a proposta da comisión sexa favorable á continuidade no desempeño do posto, a xerencia de xestión integrada resolverá a prórroga do nomeamento por un período de catro anos, e ao seu termo realizarase un novo procedemento de reavaliación de conformidade e cos efectos previstos nesta orde.</p>
    <p>Cando a proposta da comisión sexa desfavorable á continuidade no desempeño do posto, a xerencia de xestión integrada resolverá a remoción no posto de traballo. A remoción virá precedida da audiencia á persoa avaliada no prazo de dez días, no cal poderá formular as alegacións e achegar a documentación que considere pertinentes.</p>
    <p>A resolución de prórroga ou remoción deberá ditarse no prazo de dous meses contado a partir do día seguinte a aquel en que finalice o prazo que a resolución de inicio do procedemento estableza para presentar a correspondente documentación. </p>
    <p>O resultado da avaliación –confirmación ou remoción– será publicado no <em>Diario Oficial de Galicia</em>. No caso de remoción, procederase á simultánea publicación dunha convocatoria para a provisión do posto de traballo.</p>
    <p> Disposición transitoria</p>
    <p>Naqueles ámbitos territoriais que non teñan configurada a estrutura organizativa de xestión integrada prevista no Decreto 168/2010, do 7 de outubro, e mentres non se desenvolva esta, as funcións atribuídas nesta orde ás xerencias de xestión integrada continuarán a ser exercidas polas xerencias de Atención Primaria ou Especializada.</p>
    <p>Disposición derrogatoria</p>
    <p>Queda derrogado o artigo 19 da Orde do 24 de maio de 2006 (DOG do 5 de xuño), pola que se establecen as bases do procedemento para a provisión dos postos de xefatura e coordinación das institucións sanitarias do Servizo Galego de Saúde.</p>
    <p>Disposición derradeira</p>
    <p>Esta orde entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, 26 de novembro de 2012</p>
    <footer><p>Rocío Mosquera Álvarez<br>Conselleira de Sanidade</p></footer>

