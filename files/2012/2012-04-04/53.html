---
date: '2012-04-04'
id: G0164-030412-14336
page: 12179
number: 66
agency: 'Consellería de Cultura, Educación e Ordenación Universitaria'
section: VI. Anuncios. a) Administración autonómica.
title: >-
  RESOLUCIÓN do 29 de marzo de 2012, da Dirección Xeral do Patrimonio Cultural,
  pola que se acorda notificar a proposta de delimitación do Camiño de Santiago,
  Camiño Francés, entre o lugar do Amenal e o límite do aeroporto da Lavacolla,
  no concello do Pino, e abrir un período de información pública durante o prazo
  de dous meses.
range: Resolución
url: >-
  https://www.xunta.gal/dog/Publicados/2012/20120404/AnuncioG0164-030412-14336_gl.html
---
<p>A Lei 3/1996, do 10 de maio, de protección dos camiños de Santiago, especifica no seu artigo 1.3.º o carácter de ben de interese cultural do Camiño Francés, segundo a delimitación do seu territorio histórico recollido na Resolución do 12 de novembro de 1992, e como tal seralle de aplicación a lexislación autonómica na materia, de conformidade co establecido no artigo 4 da lei.</p>
    <p>En virtude do sinalado na disposición transitoria primeira da dita lei, a delimitación establecida pola resolución da Dirección Xeral do Patrimonio Histórico e Documental do 12 de novembro de 1992 (<em>Diario Oficial de Galicia</em> n.º 246, do 18 de decembro) permanece vixente «mentres non se aprobe o expediente de delimitación do Camiño, e sen prexuízo das zonas de protección establecidas por esta lei...». </p>
    <p>O procedemento para a aprobación da delimitación establécese no artigo 5 da dita Lei 3/1996, do 10 de maio. Segundo a Lei 6/2001, do 29 xuño, de adecuación da normativa da Comunidade Autónoma de Galicia á Lei 4/1999, do 13 de xaneiro, de modificación da Lei 30/1992, de 26 de novembro, de réxime xurídico das administracións públicas e do procedemento administrativo común, anexo I, o prazo de duración do procedemento de delimitación do Camiño de Santiago é de 5 anos.</p>
    <p>Por Resolución do 29 de outubro de 2007, da Dirección Xeral de Patrimonio Cultural (DOG n.º 218, do 12 de novembro), incoouse o expediente de delimitación do tramo da ruta principal do Camiño de Santiago, Camiño Francés, entre o lugar do Amenal e o límite do aeroporto da Lavacolla, no concello do Pino.</p>
    <p>Mediante outra Resolución, do 25 de agosto de 2008 (DOG do 8 de setembro), a Dirección Xeral de Patrimonio Cultural acorda notificarlle ao concello do Pino a delimitación segundo a referida incoación no 2007 do trazado do Camiño de Santiago, Camiño Francés, nese tramo do concello do Pino, e abrir un período de información pública durante o prazo de dous meses. Durante ese período a Asociación de Propietarios de Suelo del Sector PP1 del Plan General de Ordenación Municipal de O Pino e o Concello do Pino presentan alegacións. </p>
    <p>Rematado o período de información pública aberto pola mencionada Resolución do 25 de agosto de 2008, en relación coa proposta de delimitación do Camiño de Santiago Francés entre o lugar do Amenal e o límite do aeroporto da Lavacolla, constan no expediente informes técnicos ao respecto, un dos cales, do 7 de febreiro de 2012, se fai á luz do Decreto 227/2011, do 2 de decembro, de conformidade cos parámetros recollidos nel para toda a ruta.</p>
    <p>Mediante o mencionado Decreto 227/2011, do 2 de decembro, a Xunta de Galicia aproba a delimitación da ruta principal do Camiño de Santiago, Camiño Francés, desde a entrada no municipio de Pedrafita do Cebreiro ata o límite do termo municipal do Pino, coa excepción do tramo entre o lugar de Amenal e o límite do aeroporto da Lavacolla, no concello do Pino. No seu anexo I márcase o trazado do camiño, o trazado con vestixios históricos, de ser o caso, e fíxanse os límites do territorio histórico que conforma o ben de interese cultural. Pola súa parte, no anexo II reflíctese a denominada zona de amortecemento ou de respecto.</p>
    <p>Á vista das alegacións presentadas polo Concello do Pino e a Asociación de Propietarios del Suelo del Sector PP1 del Plan General de Ordenación Municipal de O Pino, dos informes técnicos e demais documentación que consta no expediente, e dos criterios adoptados pola Xunta no expediente de delimitación do Camiño Francés, resolto mediante Decreto 227/2011, do 2 de decembro (DOG n.º 237, do 14 de decembro), a Subdirección Xeral de Protección do Patrimonio Cultural redacta unha memoria-proposta na cal se fundamentan e fixan os trazados do Camiño Francés e se delimita o ámbito do territorio histórico nese tramo, completando así este expediente de conformidade cos criterios empregados para a delimitación do resto do Camiño Francés, aprobada polo Decreto 227/2011, do 2 de decembro de 2011, anteriormente mencionado.</p>
    <p>Por todo o cal, tendo en conta os antecedentes e as circunstancias concorrentes, vistas a Lei 8/1995, do 30 de outubro, de patrimonio cultural de Galicia, a Lei 3/1996, do 10 de maio, de protección dos camiños de Santiago, a Lei 6/2001, do 29 xuño, de adecuación da normativa da Comunidade Autónoma de Galicia á Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común, e de acordo co informe técnico do 7 de febreiro de 2012, e coa memoria-proposta da Subdirección Xeral de Protección do Patrimonio Cultural do 22 de marzo de 2012, en exercicio das competencias que teño atribuídas ao abeiro do artigo 10 do Decreto 45/2012, do 19 de xaneiro, polo que se establece a estrutura orgánica da Consellería de Cultura, Educación e Ordenación Universitaria,</p>
    <h2>RESOLVO:</h2>
    <p>Primeiro. Acordar a apertura dun novo trámite de información pública, durante o período de 2 meses, sobre o trazado do Camiño Francés, o trazado con vestixios históricos e a delimitación do ámbito do ben de interese cultural, entre o lugar do Amenal e o límite do aeroporto da Lavacolla, no concello do Pino, na categoría de territorio histórico sobre a cartografía a escala 1:10.000; tal como se recolle no anexo gráfico (anexo I).</p>
    <p>Durante ese período poderase examinar o expediente na Dirección Xeral de Patrimonio Cultural da Consellería de Cultura, Educación e Ordenación Universitaria (edificio administrativo de San Caetano, Santiago de Compostela), no servizo de Patrimonio Cultural da Coruña e na oficina municipal do concello do Pino, segundo o que este dispoña para o efecto.</p>
    <p>Segundo. Someter a proposta de traza a informe do Comité Asesor do Camiño de Santiago, e a este mesmo órgano, á Comisión Territorial de Patrimonio Histórico da provincia da Coruña e, polo menos, a dous dos órganos consultivos mencionados no artigo 7 da Lei 8/1995, do 30 de outubro, do patrimonio cultural de Galicia, para os efectos da modificación da delimitación do ben de interese cultural na súa categoría de territorio histórico.</p>
    <p>Terceiro. Notificarlle ao concello do Pino esta resolución e trasladarlle copia do expediente.</p>
    <p>Cuarto. Realizar a anotación preventiva desta resolución no Rexistro de Bens de Interese Cultural dependente da Subdirección Xeral de Protección do Patrimonio Cultural.</p>
    <p>Quinto. Notificar esta resolución ao órgano competente no Ministerio de Educación, Cultura e Deporte, para o seu coñecemento e efectos oportunos.</p>
    <p>Sexto. Anunciar esta resolución mediante a súa publicación no<em> Diario Oficial de Galicia</em>.</p>
    <p>Santiago de Compostela, 29 de marzo de 2012.</p>
    <footer><p>José Manuel Rey Pichel<br>Director xeral de Patrimonio Cultural</p></footer>

