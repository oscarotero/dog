---
date: '2012-04-04'
id: CA02-230312-13926
page: 11987
number: 66
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 2 de marzo de 2012, da Secretaría Xeral de Ordenación do
  Territorio e Urbanismo, de aprobación definitiva do expediente de delimitación
  do solo do núcleo rural da Cervela, na parroquia da Cervela, concello de Antas
  de Ulla (Lugo).
range: Resolución
url: >-
  https://www.xunta.gal/dog/Publicados/2012/20120404/AnuncioCA02-230312-13926_gl.html
---
<p>I. Antecedentes.</p>
    <p>O Concello de Antas de Ulla remite o referido proxecto de delimitación, para os efectos de resolver sobre a súa aprobación definitiva, conforme a disposición adicional 2.ª.2 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Antas de Ulla carece de instrumentos de planeamento xeral e réxese polas normas de aplicación directa da LOUG e, no que non se opón a estas, polas normas complementarias e subsidiarias de planeamento provincial. </p>
    <p>Cumpriuse co trámite de información pública, coa publicación no DOG do 18.2.2011; nos xornais <em>El Correo Gallego</em> (13.7.2011) e <em>La Voz de Galicia</em> (19.2.2011). Non se presentaron alegacións.</p>
    <p>Consta informe da técnica municipal do 23 de xuño de 2011.</p>
    <p>Consta acordo de aprobación provisional da dita delimitación adoptado polo Pleno na súa sesión do 19 de decembro de 2011.</p>
    <p>O Concello enviou tres exemplares do proxecto técnico da delimitación, coa dilixencia de seren os aprobados provisoriamente na data correspondente.</p>
    <p>Consta o informe favorable da Dirección Xeral de Patrimonio Cultural do 6.5.2011, condicionado ao establecemento de medidas protectoras correctoras, á delimitación dos bens de valor patrimonial e do seu contorno de protección, así como á incorporación dun catálogo e á conservación dos muros tradicionais, prevalecendo sobre as aliñacións establecidas. </p>
    <p>Xúntase o informe favorable de Augas de Galicia, do 1 de marzo de 2011.</p>
    <p>Segundo o indicado, e vista a proposta subscrita pola Subdirección Xeral de Urbanismo, constátase que o expediente cumpre, respecto da documentación e tramitación administrativa, as determinacións contidas no número 2 da disposición adicional segunda da LOUG.</p>
    <p>II. Informe.</p>
    <p>O asentamento delimitado conta con topónimo recoñecido no Nomenclátor de entidades de poboación da provincia de Lugo (Decreto 6/2000), así como no Censo de Poboación e Vivendas do Instituto Nacional de Estatística.</p>
    <p>Trátase dun proxecto de iniciativa pública, promovido polo Concello Antas de Ulla, o cal propón a delimitación como núcleo rural histórico-tradicional dun asentamento, cunha superficie delimitada de 14.805 m2 e 10 edificacións residenciais, das que 9 son de tipoloxía tradicional.</p>
    <p>Atopámonos cun núcleo de alto valor etnográfico que merece a súa conservación e posta en valor atendendo ademais á existencia da igrexa parroquial de San Miguel da Cervela e de cinco hórreos con diverso grao de conservación.</p>
    <p> O proxecto inclúe ordenanza coas condicións de uso e edificación aplicables nos terreos edificables do núcleo, consonte establece o artigo 29.1.d) da LOUG.</p>
    <p>Segundo a metodoloxía de calculo do grao de consolidación edificatoria polo procedemento gráfico establecido pola Instrución 4/2011, do 12 de abril, na memoria do proxecto acredítanse 11 como número de parcelas edificadas e 18 como número de parcelas edificables, o que dá un grao de consolidación do 61,10%. </p>
    <p>Visto que o proxecto dá cumprimento ás condicións establecidas no informe da Dirección Xeral de Patrimonio Cultural do 6 de maio de 2011, no sentido de que:</p>
    <p>– Grafa a delimitación dos bens con valor patrimonial, como é o caso da igrexa parroquial de San Miguel da Cervela.</p>
    <p>– Incorpora o catálogo de identificación, protexendo os bens de valor patrimonial. </p>
    <p>– Determina nas ordenanzas a prevalencia na conservación dos muros tradicionais existentes neste núcleo.</p>
    <p>Considerando que no proxecto se deu cumprimento ao informe preliminar do Servizo de Urbanismo do 18 de agosto de 2011, introducindo ordenanzas reguladoras e acreditando adecuadamente a consolidación mínima do 50% exixida polo artigo 13 da LOUG.</p>
    <p>III. Resolución. </p>
    <p>Visto canto antecede, </p>
    <h2>RESOLVO:</h2>
    <p>Aprobar o proxecto de delimitación do solo do núcleo rural tradicional da Cervela, no concello de Antas de Ulla. </p>
    <p>Contra esta resolución, que non pon fin á vía administrativa, poderase interpor recurso de alzada ante o conselleiro de Medio Ambiente, Territorio e Infraestruturas, no prazo dun mes que se contará a partir do día seguinte ao da notificación desta resolución, sen prexuízo de que as persoas interesadas poidan exercer, de ser o caso, calquera outro que consideren procedente (artigos 48, 58, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, de 13 de xaneiro).</p>
    <p>No suposto de que a persoa interesada sexa unha Administración pública, non caberá interpor recurso en vía administrativa, podendo interpor recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, se é o caso, do requirimento previo en igual prazo (artigo 44 e 46 da Lei 29/1998, do 13 de xullo, da xurisdición contencioso-administrativa). </p>
    <p>Notifíqueselle ao Concello e publíquese no <em>Diario Oficial de Galicia.</em></p>
    <p>Santiago de Compostela, 2 de marzo de 2012.</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

