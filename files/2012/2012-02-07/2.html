---
date: '2012-02-07'
id: C3K1-010212-11726
page: 5228
number: 26
agency: Consellería de Sanidade
section: I. Disposicións xerais.
title: >-
  DECRETO 60/2012, do 26 xaneiro, polo que se crea a Comisión Galega de
  Estratexia contra a Dor e se establece a súa composición, organización e
  funcionamento.
range: Decreto
url: >-
  https://www.xunta.gal/dog/Publicados/2012/20120207/AnuncioC3K1-010212-11726_gl.html
---
<p>A dor é un problema sanitario e social de primeira magnitude e está presente no transcurso da vida de practicamente todos os individuos. A xestión da dor converteuse nun indicador relevante de boa práctica clínica e de calidade asistencial. Desde 2001 a <em>Joint Commission on Accreditation of Healthcare Organizations</em> (organización internacional de prestixio para a aplicación do modelo de calidade e acreditación de centros sanitarios), inclúeo entre os seus estándares e exixe para a acreditación dos hospitais o recoñecemento do dereito do paciente ao control da dor. A Organización Mundial da Saúde e outros organismos internacionais recomendan unha abordaxe proactiva da dor.</p>
    <p>No campo da seguridade clínica, é necesario realizar os esforzos precisos para xestionar e minimizar a variabilidade do manexo da dor na práctica clínica, homoxeneizando as intervencións terapéuticas.</p>
    <p>A necesidade de desenvolver e consensuar procedementos de diagnóstico, tratamento e atención á dor como un proceso transversal da asistencia sanitaria, así como analizar e mellorar os recursos adecuados para a atención á dor, fai necesaria a creación dun órgano multidisciplinar para mellorar este aspecto da atención.</p>
    <p>O Servizo Galego de Saúde, como complemento á Estratexia de atención integral á dor enmarcada dentro da Estratexia Sergas 2014: a sanidade pública ao servizo do paciente, considera oportuno crear a Comisión Galega de Estratexia contra a Dor.</p>
    <p>Na súa virtude, de conformidade co establecido no artigo 43 da Lei 16/2010, do 27 de decembro, de organización e funcionamento da Administración xeral e do sector público autonómico en Galicia, e no artigo 34.5 da Lei 1/1983, do 22 de febreiro, de normas reguladoras da Xunta e da súa Presidencia, por proposta da conselleira de Sanidade, cos informes previos correspondentes e logo de deliberación do Consello da Xunta de Galicia na súa reunión do día vinte e seis de xaneiro de dous mil doce,</p>
    <h2>DISPOÑO:</h2>
    <p>Artigo 1. Creación e ámbito de actuación.</p>
    <p>1. Créase a Comisión Galega de Estratexia contra a Dor como un órgano colexiado de carácter permanente e consultivo, adscrita á Dirección de Asistencia Sanitaria do Servizo Galego de Saúde ou, se é o caso, ao centro directivo con competencia en asistencia sanitaria. Esta Comisión rexerase en canto a organización, composición e funcionamento, polo establecido neste decreto.</p>
    <p>2. O seu ámbito de actuación será o da comunidade autónoma galega.</p>
    <p>Artigo 2. Finalidade.</p>
    <p>A Comisión Galega de Estratexia contra a Dor ten como finalidade a mellora da política de atención integral á dor na comunidade autónoma galega.</p>
    <p>Artigo 3. Funcións.</p>
    <p>1. Son funcións da Comisión Galega de Estratexia contra a Dor as seguintes:</p>
    <p>a) Asesorar e orientar a Consellería de Sanidade e o Servizo Galego de Saúde en materia de atención á dor.</p>
    <p>b) Ser órgano de referencia para os comités de dor dos centros sanitarios.</p>
    <p>c) Analizar e propoñer alternativas para a atención aos pacientes con dor.</p>
    <p>d) Unificar os criterios de utilización dos recursos necesarios para a atención á dor.</p>
    <p>e) Promover a implantación dos procedementos e guías de atención aos pacientes con dor.</p>
    <p>f) Avaliar os procedementos de atención á dor nos diferentes centros sanitarios.</p>
    <p>g) Propoñer á División de Asistencia Sanitaria o cadro de mando de indicadores de calidade e seguridade para a atención á dor.</p>
    <p>h) Propoñer e fomentar a formación dos profesionais do ámbito sanitario en xestión da dor.</p>
    <p>i) Propoñer accións formativas para a información de pacientes e cidadáns a través da Escola Galega de Saúde para Cidadáns.</p>
    <p>2. A Comisión elaborará e aprobará o seu regulamento de organización e funcionamento interno, sen prexuízo da aplicación supletoria do previsto na Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>3. No desenvolvemento das súas funcións, a Comisión integrará a perspectiva de xénero, para o que terá en conta as diferenzas que na análise, avaliación e intervención en materia da dor, se poidan dar en función do sexo.</p>
    <p>Artigo 4. Composición.</p>
    <p>1. A Comisión Galega de Estratexia contra a Dor estará composta por un/unha presidente/a, un/unha vicepresidente/a e ata un máximo de 14 vogais. Estará asistida por un/unha secretario/a que actuará con voz e sen voto.</p>
    <p>Na designación das persoas membros da Comisión procurarase o respecto ao principio de presenza equilibrada de mulleres e homes na súa composición total.</p>
    <p>2. A súa composición estrutúrase da seguinte maneira:</p>
    <p>a) Presidente/a: o/a titular da Dirección de Asistencia Sanitaria do Servizo Galego de Saúde ou, se é o caso, do centro directivo con competencia en asistencia sanitaria.</p>
    <p>b) Vicepresidente/a: a persoa titular da subdirección xeral con competencias en materia de seguridade asistencial.</p>
    <p>c) Vogais:</p>
    <p>– Unha persoa adscrita á Dirección Xeral de Asistencia Sanitaria.</p>
    <p>– Unha persoa adscrita á subdirección xeral con competencia en materia de seguridade asistencial.</p>
    <p>– Catro persoas licenciadas en Medicina e Cirurxía.</p>
    <p>– Unha persoa licenciada en Farmacia.</p>
    <p>– Catro persoas diplomadas ou graduadas en Enfermaría.</p>
    <p>– Unha persoa especialista en Psicoloxía Clínica.</p>
    <p>– Dúas persoas designadas polo Consello Asesor de Pacientes.</p>
    <p>3. Actuará como secretario/a da Comisión una persoa adscrita á unidade con competencia en materia de seguridade asistencial.</p>
    <p>Artigo 5. Funcións da Presidencia.</p>
    <p>Serán funcións da Presidencia:</p>
    <p>a) Dirixir, promover e coordinar as actuacións da Comisión.</p>
    <p>b) Acordar as convocatorias de sesións tanto ordinarias como extraordinarias, así como a determinación da orde do día.</p>
    <p>c) Presidir as sesións e moderar o desenvolvemento dos debates.</p>
    <p>d) Dirimir co seu voto os empates para os efectos de adopción de acordos.</p>
    <p>e) Visar as actas e certificacións dos acordos da Comisión.</p>
    <p>f) Solicitar en nome da Comisión a colaboración que considere necesaria ás institucións, autoridades, organismos, entidades asociacións ou particulares, así como invitar a participar na Comisión a expertos de recoñecida competencia nos asuntos que se traten.</p>
    <p>Artigo 6. Funcións da Vicepresidencia.</p>
    <p>A persoa titular da Vicepresidencia da Comisión Galega de Estratexia contra a Dor substituirá o titular da Presidencia nos casos de vacante, ausencia ou enfermidade, e colaborará en todos os asuntos en que sexa requirida a súa participación.</p>
    <p>Artigo 7. Os/as vogais.</p>
    <p>Os/as vogais da Comisión Galega de Estratexia contra a Dor serán nomeados/as e cesados/as pola Xerencia do Servizo Galego de Saúde por proposta da persoa titular da Dirección Xeral de Asistencia Sanitaria.</p>
    <p>Serán nomeados por un período de tres anos, renovables por un período igual, sen prexuízo das causas de cesamento ou substitución establecidas no artigo seguinte.</p>
    <p>Artigo 8. Causas de cesamento e substitución dos/das vogais.</p>
    <p>1. Serán causas de cesamento dos/das vogais da Comisión Galega de Estratexia contra a Dor as seguintes:</p>
    <p>a) Transcurso de tempo para o cal foron nomeados/as.</p>
    <p>b) Renuncia expresa presentada por escrito ante a Presidencia da Comisión.</p>
    <p>c) Acordo expreso da autoridade competente para a súa separación.</p>
    <p>d) Calquera outra causa prevista na lexislación vixente.</p>
    <p>2. Cando un membro da Comisión cese por algunha das causas indicadas anteriormente, procederase á cobertura da vacante da forma establecida no artigo anterior.</p>
    <p>Artigo 9. A Secretaría.</p>
    <p>1. A Secretaría da Comisión estará a cargo dunha persoa pertencente á subdirección xeral con competencia en materia de seguridade asistencial proposta pola persoa titular do órgano competente en materia de asistencia sanitaria e nomeada ou separada pola Xerencia do Servizo Galego de Saúde.</p>
    <p>En caso de ausencia, vacante ou enfermidade as súas funcións serán exercidas por outra persoa designada pola Xerencia do Servizo Galego de Saúde.</p>
    <p>2. Á Secretaría correspóndenlle as seguintes funcións:</p>
    <p>a) Asistir ás sesións con voz e sen voto.</p>
    <p>b) Encargarse da Secretaría da Comisión.</p>
    <p>c) Efectuar a convocatoria das sesións seguindo as instrucións da Presidencia, realizar as notificacións aos membros da Comisión Galega de Estratexia contra a Dor e preparar o despacho dos asuntos.</p>
    <p>d) Redactar as actas das sesións da Comisión e autorizalas co visto e prace do/da presidente/a.</p>
    <p>e) Expedir as certificacións das consultas, ditames e acordos aprobados pola Comisión.</p>
    <p>f) Cantas outras funcións sexan inherentes á súa condición de secretario/a.</p>
    <p>Artigo 10. Dereitos e obrigas dos membros.</p>
    <p>1. Os membros da Comisión Galega de Estratexia contra a Dor terán os seguintes dereitos:</p>
    <p>a) Recibir, cunha antelación mínima de corenta e oito horas, a convocatoria que conteña a orde do día das reunións. A información sobre os temas que figuren na orde do día estará á disposición dos membros coa antelación referida.</p>
    <p>b) Participar con voz e voto nos debates das sesións e emitir o seu voto.</p>
    <p>c) Propoñer liñas de traballo.</p>
    <p>d) Formular rogos e preguntas.</p>
    <p>e) Obter información precisa para o cumprimento das súas funcións.</p>
    <p>f) Outras funcións inherentes á súa condición.</p>
    <p>2. Son obrigas dos membros da Comisión Galega de Estratexia contra a Dor:</p>
    <p>a) Asistir ás sesións para as cales sexan convocados e participar nos seus traballos.</p>
    <p>b) Gardar a debida reserva en relación coa información que se manexe e as actuacións que se acorden na Comisión.</p>
    <p>Artigo 11. Funcionamento.</p>
    <p>1. A Comisión Galega de Estratexia contra a Dor funcionará en pleno, sen prexuízo de que se poida acordar a creación de subcomisións ou grupos de traballo para o estudo de temas concretos. No acordo da constitución do grupo ou da subcomisión faranse constar a composición, funcións e finalidades.</p>
    <p>2. A Presidencia da Comisión poderá convocar ás reunións expertos de recoñecida competencia nos asuntos que se traten, que dispoñerán de voz pero non de voto.</p>
    <p>3. O Pleno da Comisión Galega de Estratexia contra a Dor reunirase polo menos unha vez cada seis meses e en todas aquelas ocasións en que sexa convocada polo presidente, por propia iniciativa ou por proposta da maioría simple dos membros.</p>
    <p>4. O Pleno quedará constituído en primeira convocatoria coa presenza da maioría absoluta dos seus membros; de non alcanzarse quórum, o Pleno poderá constituírse en segunda convocatoria, media hora máis tarde da primeira, coa asistencia de dúas quintas partes dos seus membros, sempre que estean presentes a persoa titular da Presidencia e a persoa titular da Secretaría ou, de ser o caso, daqueles que os substitúan.</p>
    <p>5. Non poderán ser obxecto de deliberación nin acordo os asuntos que non figuren incluídos na orde do día correspondente á sesión, agás que estean presentes todos os membros da Comisión e sexa declarada a urxencia do asunto polo voto favorable da maioría.</p>
    <p>6. Os acordos adoptaranse polo voto favorable da maioría das persoas asistentes. En caso de empate o/a presidente/a decidirá co seu voto de calidade.</p>
    <p>7. De cada sesión elaborarase a correspondente acta, que será asinada pola persoa titular da secretaría e contará co visto e prace do/da titular da Presidencia. Na acta farase constar, como mínimo, a relación de asistentes; o lugar, a data e a hora da sesión; os asuntos da orde do día; as principais intervencións; os resultados das votacións e os acordos alcanzados. A acta remitirase aos membros da Comisión xunto coa convocatoria e a orde do día da seguinte sesión.</p>
    <p>Artigo 12. Réxime supletorio.</p>
    <p>En todo o non previsto neste decreto, aplicarase o disposto nos artigos 14 ao 21 da Lei 16/2010, do 27 de decembro, de organización e funcionamento da Administración xeral e do sector público autonómico de Galicia.</p>
    <p>Disposición adicional primeira. Crédito orzamentario.</p>
    <p>A constitución e posta en funcionamento da Comisión Galega de Estratexia contra a Dor non xerará aumento dos créditos orzamentarios asignados á Consellería de Sanidade ou ao Servizo Galego de Saúde.</p>
    <p>Disposición adicional segunda. Modificación da estrutura orgánica dos servizos centrais do Servizo Galego de Saúde.</p>
    <p>Modifícase o artigo 9.4 do Decreto 311/2009, do 28 de maio, polo que se establece a estrutura orgánica dos servizos centrais do Servizo Galego de Saúde, para engadir a Comisión Galega de Estratexia contra a Dor como órgano adscrito á Dirección de Asistencia Sanitaria.</p>
    <p>Disposición derradeira primeira.</p>
    <p>Facúltase a/o titular da Consellería de Sanidade para ditar, no ámbito das súas competencias, as disposicións necesarias para o desenvolvemento deste decreto.</p>
    <p>Disposición derradeira segunda.</p>
    <p>Este decreto entrará en vigor aos 20 días da súa publicación no Diario Oficial de Galicia.</p>
    <p>Santiago de Compostela, vinte e seis de xaneiro de dous mil doce.</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Rocío Mosquera Álvarez<br>Conselleira de Sanidade</p>

