---
date: '2012-08-03'
id: G0165-190712-0004
page: 31251
number: 148
agency: Consellería do Medio Rural e do Mar
section: VI. Anuncios. a) Administración autonómica.
title: >-
  ANUNCIO do 16 de xullo de 2012, da Xefatura Territorial de Ourense, pola que
  se fai pública a aprobación das bases definitivas de concentración parcelaria
  da zona de San Tomé (Cartelle-Ourense).
range: Anuncio
url: >-
  https://www.xunta.gal/dog/Publicados/2012/20120803/AnuncioG0165-190712-0004_gl.html
---
<p>O xefe do Servizo de Infraestruturas Agrarias de Ourense pon en coñecemento dos interesados na concentración parcelaria da zona de San Tomé (Cartelle-Ourense), declarada de utilidade pública e urxente execución polo Decreto 36/1999, do 11 de febreiro (DOG nº 37, do 23 de febreiro), que a xunta local da zona, na súa reunión do día 12 de xullo de 2012, unha vez introducidas as modificacións oportunas, e á vista do resultado das alegacións ás bases provisionais, aprobou as bases definitivas de concentración parcelaria, que serán notificadas individualmente a cada un dos afectados. As mencionadas bases estarán expostas ao público no local da casa do Concello de Cartelle e nos lugares de costume da zona durante o prazo de interposición de recursos, de conformidade co que determina a Lei 10/1985, do 14 de agosto, de concentración parcelaria para Galicia, modificada pola Lei 12/2001, do 10 de setembro.</p>
    <p>Os documentos que os interesados poden examinar nos lugares de exposición refirense á determinación do perímetro (colección de planos coas parcelas incluídas e relación das excluídas), á clasificación de terras e fixación dos coeficientes que servirán de base para facer as compensacións que sexan necesarias, así como á determinación dos propietarios e titulares de gravames e outras situacións xurídicas cuxa titularidade se declara formalmente.</p>
    <p>Para o caso de que se tivesen formulado alegacións en relación coas bases provisionais, as resolucións destas serán as modificacións reflectidas nos boletíns individuais da propiedade das bases definitivas.</p>
    <p>Contra estas bases os interesados poderán interpor, por si mesmos ou por representación, recurso de alzada ante a conselleira do Medio Rural e do Mar, dentro do prazo de trinta días contados desde o seguinte á recepción da notificación individual ou da publicación no <em>Diario Oficial de Galicia</em> para os que non puidesen ser notificados individualmente. Os recursos poderán presentarse no rexistro da Xefatura Territorial do Medio Rural e do Mar (sito na rúa Florentino L. Cuevillas, 4-6, baixo, Ourense), no Rexistro Xeral da Consellería (sito no Edificio Administrativo de San Caetano s/n, Santiago de Compostela), o en calquera das dependencias a que fai referencia o artigo 38.4º da Lei 30/1992, do 26 de novembro, de réxime xurídico das administracións públicas e o procedemento administrativo común , modificada pola Lei 4/1999, do 13 de xaneiro, expresando no escrito un domicilio dentro do termo municipal para facerlles as comunicacións que procedan.</p>
    <p>Desde o día 1 de xullo de 2006, data en que tivo entrada en vigor o Decreto 105/2006 (DOG nº 125, do 30 de xuño), polo que se regulan as medidas relativas á prevención de incendios forestais, á protección dos asentamentos no medio rural e á regulación de aproveitamentos e repoboacións forestais, deberase ter en conta o establecido nos seus artigos 21 e seguintes para evitar posibles danos nos predios en cuestión.</p>
    <p>Ourense, 16 de xullo de 2012</p>
    <footer><p>Ricardo Ignacio Vecillas Rojo<br>Xefe territorial de Ourense</p></footer>

