---
date: '2012-06-29'
id: C3K1-270612-0001
page: 25889
number: 124
agency: Consellería de Sanidade
section: II. Autoridades e persoal. b) Nomeamentos.
title: >-
  ORDE do 25 de xuño de 2012 pola que se dispón o cesamento e o nomeamento de
  membros do Consello Galego de Saúde.
range: Orde
url: >-
  https://www.xunta.gal/dog/Publicados/2012/20120629/AnuncioC3K1-270612-0001_gl.html
---
<p>A Lei 8/2008, do 10 de xullo, de saúde de Galicia, recolle no seu artigo 13 que a cidadanía da Comunidade Autónoma de Galicia terá dereito a participar na xestión do Sistema Público de Saúde de Galicia a través dos órganos de participación comunitaria. No seu capítulo VI recolle a participación na formulación da política sanitaria e no control da súa execución como un dereito da cidadanía e da sociedade en xeral, un valor social e un instrumento de cooperación e información no ámbito do Sistema Público de Saúde de Galicia, para a mellora da saúde e do benestar da cidadanía.</p>
    <p>No artigo 24 regúlase o Consello Galego de Saúde como o principal órgano colexiado de participación comunitaria no Sistema Público de Saúde de Galicia, ao cal corresponde o asesoramento á Consellería de Sanidade da Xunta na formulación da política sanitaria e no control da súa execución. Regúlase, así mesmo, a súa composición e funcións, e establécese o nomeamento e separación do cargo pola persoa titular da Consellería de Sanidade, por proposta de cada unha das representacións que o compoñen.</p>
    <p>De acordo co anterior, e coa finalidade de recoller os novos membros propostos polas entidades a que corresponden, cómpre actualizar a composición do dito órgano mediante os ceses e nomeamentos que se relacionan nos anexos I e II da presente orde.</p>
    <p>En consecuencia, en virtude das facultades que me confire o artigo 38 da Lei 1/1983, do 22 de febreiro, reguladora da Xunta e da súa Presidencia, reformada pola Lei 11/1988, do 20 de outubro, en relación co artigo 24 da Lei 8/2008, do 10 de xullo, de saúde de Galicia,</p>
    <h2>DISPOÑO:</h2>
    <p>Artigo 1</p>
    <p>Cesar como vogais do Consello Galego de Saúde as persoas indicadas no anexo I da presente orde.</p>
    <p>Artigo 2</p>
    <p>Nomear como vogais do Consello Galego de Saúde as persoas indicadas no anexo II da presente orde.</p>
    <p>Disposición derrogatoria</p>
    <p>Quedan derrogadas todas as disposicións de igual ou inferior rango que se opoñan ao disposto nesta orde.</p>
    <p>Disposición derradeira</p>
    <p>A presente orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 25 de xuño de 2012</p>
    <footer><p>Rocío Mosquera Álvarez<br>Conselleira de Sanidade</p></footer>
    <h2>Anexo I</h2>
    <p> Cesan como membros do Consello Galego de Saúde:</p>
    <p>– Paz Ramil Maseda, nomeada en representación do Colexio Oficial de Traballo Social de Galicia.</p>
    <p>– Elena González Sánchez, en representación das asociacións veciñais galegas (Federación Veciñal de Vigo).</p>
    <h2>Anexo II</h2>
    <p> Noméanse membros do Consello Galego de Saúde:</p>
    <p>– Isabel Redondo Zambrano, en representación do Colexio Oficial de Traballo Social de Galicia.</p>
    <p>– Verísimo Pazos Besada, en representación das asociacións veciñais galegas (Confederación Galega de Asociacións Veciñais).</p>

