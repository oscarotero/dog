---
date: '2012-07-10'
id: CA02-030712-0003
page: 27440
number: 131
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 27 de xuño de 2012 de aprobación definitiva da modificación puntual do
  Plan xeral de ordenación municipal do Concello de Padrón (A Coruña) para a
  ampliación do solo urbanizable industrial en Estramundi de Abaixo.
range: Orde
url: >-
  https://www.xunta.gal/dog/Publicados/2012/20120710/AnuncioCA02-030712-0003_gl.html
---
<p>O Concello de Padrón remite a modificación puntual referida e solicita a súa aprobación definitiva, conforme o establecido no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. O Concello de Padrón conta cun Plan xeral de ordenación urbana aprobado definitivamente pola Comisión Provincial de Urbanismo o 27.7.1994. </p>
    <p>2. Este plan foi obxecto dunha modificación puntual no ámbito que agora se trata, aprobada definitivamente polo Concello Pleno o 20.11.2000.</p>
    <p>3. A Secretaría Xeral de Calidade e Avaliación Ambiental resolveu por Decisión do 16.12.2009 a non necesidade de someter a modificación a avaliación ambiental estratéxica.</p>
    <p>4. Os servizos técnicos municipais emitiron informes, técnicos do 16.6.2010, 18.5.2011, 31.8.2011, 20.10.2011 e 18.4.2012; e xurídicos do 28.7.2010, 19.10.2011, 14.2.2012 e 11.4.2012.</p>
    <p>5. A Secretaría Xeral de Ordenación do Territorio e Urbanismo emitiu informe previo á aprobación inicial o 3.3.2011, ao abeiro do artigo 85.1 da LOUG. </p>
    <p>6. A modificación proposta foi aprobada inicialmente polo Concello en Pleno en sesión do 24.10.2011; e sometida a información pública polo prazo de dous meses (El Correo Gallego do 4.11.2011, La Voz de Galicia do 9.11.2011 e Diario Oficial de Galicia do 24.11.2011) e comunicada ao concello limítrofe de Rois. Foi presentada unha alegación, segundo certificación da secretaria municipal emitida o 30.1.2012.</p>
    <p>7. No expediente constan os seguintes informes sectoriais:</p>
    <p>a) Da Dirección Xeral de Montes sobre a inexistencia de incendios forestais na contorna, do 10.8.2011.</p>
    <p>b) Da Consellería de Economía e Industria sobre a inexistencia de dereitos mineiros na contorna, do 5.12.2011.</p>
    <p>c) Da Subdirección Xeral de Xestión do Dominio Público Hidráulico (Augas de Galicia) favorable, do 29.12.2011.</p>
    <p>d) Da Dirección Xeral de Infraestruturas desta consellería favorable en materia de estradas, do 9.1.2012. </p>
    <p>8. O proxecto foi aprobado provisionalmente polo Pleno municipal do 23.4.2012.</p>
    <p>II. Obxecto e descrición do proxecto de modificación.</p>
    <p>1. A modificación afecta uns terreos de aproximadamente 31.618 m2 de superficie, en parte ocupados por instalacións dunha fábrica de produtos de aluminio e en parte lindeiros con estas. De acordo coa delimitación municipal grafada nos mapas do Instituto Xeográfico Nacional, os terreos desa fábrica sitúanse entre os termos municipais de Rois e de Padrón. </p>
    <p>2. O PXOM de Padrón clasifica o ámbito da modificación como solo non urbanizable común, ao que se lle aplica o réxime de solo rústico de protección ordinaria, segundo a disposición transitoria primeira da LOUG.</p>
    <p>3. A modificación ten por obxecto a reclasificación do ámbito descrito a solo urbanizable delimitado industrial, para a ampliación do solo urbano industrial contiguo existente. Ademais, o ámbito comprendido entre as liñas límite de edificación da estrada autonómica AC-301 clasifícase como solo rústico de protección de infraestruturas.</p>
    <p>III. Análise e consideracións.</p>
    <p>Analizada a documentación remitida polo Concello, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>1. A razón alegada para a modificación da necesidade da ampliación da fábrica de produtos de aluminio, que ocupa actualmente case todos os terreos clasificados como solo urbano industrial nos plans xerais de Padrón e Rois, encaixa nos termos de interese público exixidos no artigo 94.1 da LOUG.</p>
    <p>2. Conforme a disposición transitoria 1.1ª.g) da LOUG, preséntase xustificación de que o rego dos Pasales é, ao paso por este ámbito, unha corrente de auga de escasa entidade, que deberá quedar debidamente integrada nos espazos libres públicos do futuro plan parcial. </p>
    <p>3. En cumprimento do establecido no artigo 95.2 da LOUG, o cambio de clasificación de solo rústico en urbanizable obtivo o preceptivo informe favorable da Comisión Superior de Urbanismo de Galicia na súa sesión do 20 de xuño de 2012, dándose por xustificada a desaparición das razóns determinantes da inclusión dos terreos en solo rústico.</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>IV. Resolución.</p>
    <p>En consecuencia, e visto o que antecede, resólvese:</p>
    <p>1º. Outorgar a aprobación definitiva á modificación puntual do Plan xeral de ordenación municipal do concello de Padrón no lugar de Estramundi de Abaixo, de acordo co establecido no artigo 85.7.a) da Lei 9/2002, de ordenación urbanística e de protección do medio rural de Galicia.</p>
    <p>2º. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas do PXOM aprobado definitivamente.</p>
    <p>3º. Notifíquese esta orde ao Concello e publíquese no Diario Oficial de Galicia.</p>
    <p>4º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 27 de xuño de 2012 </p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

