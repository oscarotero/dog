---
date: '2012-04-11'
id: C3C1-300312-14283
page: 12824
number: 69
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  ORDE do 30 de marzo de 2012 pola que se aproba a modificación dos estatutos do
  Colexio Oficial de Médicos da Coruña.
range: Orde
url: >-
  https://www.xunta.gal/dog/Publicados/2012/20120411/AnuncioC3C1-300312-14283_gl.html
---
<p>De acordo co establecido no artigo 150.2 da Constitución española, a Lei orgánica 16/1995, do 27 de decembro, de transferencia de competencias á Comunidade Autónoma galega, transfire no marco da lexislación básica do Estado, o desenvolvemento lexislativo e a execución en materia de corporacións de dereito público representativas de intereses económicos e profesionais.</p>
    <p>A transferencia en materia de colexios oficiais ou profesionais fíxose efectiva a través do Real decreto 1643/1996, do 5 de xullo, e asumiuse polo Decreto 337/1996, do 13 de setembro, da Xunta de Galicia. Correspóndelle á Consellería de Presidencia, Administracións Públicas e Xustiza a competencia nesta materia, de conformidade co Decreto 7/2011, do 20 de xaneiro, polo que se establece a estrutura orgánica da dita consellería.</p>
    <p>A Lei 11/2001, do 18 de setembro, de colexios profesionais da Comunidade Autónoma de Galicia, ditada en virtude da devandita competencia, establece no seu artigo 18 que os estatutos elaborados polos colexios profesionais, así como a súas modificacións, serán comunicados á consellería competente en materia de colexios profesionais para a súa aprobación definitiva.</p>
    <p>Por Orde do 1 de xuño de 2011 foron aprobados os estatutos do Colexio Oficial de Médicos da Coruña.</p>
    <p>De conformidade co artigo 17 dos estatutos do colexio, a modificación dos estatutos foi aprobada pola Asemblea Xeral do colexio con data do 7 de febreiro de 2012.</p>
    <p>A reforma afecta o contido do título VII: da ética, deontoloxía e calidade asistencial, no que se regula a Comisión de deontoloxía, modificando o contido dos artigos 39 a 43.</p>
    <p>Tendo en conta o exposto, verificada a adecuación á legalidade dos devanditos estatutos, en uso das facultades que me foron conferidas, </p>
    <h2>DISPOÑO:</h2>
    <p>Artigo 1.</p>
    <p>Aprobar a modificación dos estatutos do Colexio Oficial de Médicos da Coruña, co contido que figura no anexo.</p>
    <p>Artigo 2. </p>
    <p>Ordenar a súa publicación no <em>Diario Oficial de Galicia</em> e a inscrición correspondente no Rexistro de Colexios Profesionais da Comunidade Autónoma de Galicia.</p>
    <p>Disposición derrogatoria.</p>
    <p>Esta orde derroga o contido dos artigos 39, 40, 41, 42 e 43, dos estatutos do Colexio Oficial de Médicos da Coruña, aprobados por Orde do 1 de xuño de 2011.</p>
    <p>Disposición derradeira.</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 30 de marzo de 2012.</p>
    <footer><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>
    <h2>ANEXO<br>Reforma de estatutos en materia de comisión deontolóxica e de ética</h2>
    <p class="dog-titulo">TÍTULO VII<br>Da Comisión Deontolóxica e de Ética</p>
    <p>Artigo 39.</p>
    <p>Como órgano asesor, consultivo e de estudo en materia de deontoloxía médica existirá unha Comisión Deontolóxica e de Ética, cuxos membros serán designados polo Pleno da Xunta Directiva. </p>
    <p>Polo carácter das funcións que comporta ser membro desta comisión, os membros que a integren deberán posuír a suficiente formación e habilidades nos ámbitos da clínica, a ética, a deontoloxía ou o dereito sanitario.</p>
    <p>O tempo de mandato de cada Comisión Deontolóxica e de Ética será de catro anos, a partir da toma de posesión. De producirse vacante, farase nova designación para cubrila ata esgotar o mandato. </p>
    <p>Son requisitos para ser membro desta Comisión:</p>
    <p>– Ser colexiado.</p>
    <p>– Non estar sancionado nin sometido a expediente disciplinario.</p>
    <p>– Non ser membro da Xunta Directiva.</p>
    <p>A Xunta Directiva tamén poderá designar como membro da Comisión calquera persoa que, non sendo médico colexiado, teña formación, coñecementos e experiencia nas materias incluídas no ámbito de traballo e estudo da Comisión. En todo caso, o número de membros médicos colexiados sempre será maior que o de membros non médicos.</p>
    <p>Para cuestións ou materias específicas, a Comisión poderá pedir o asesoramento e mesmo a asistencia ás súas sesións de especialistas ou profesionais non membros. </p>
    <p> Artigo 40.</p>
    <p>A Comisión elixirá de entre os seus membros médicos colexiados un presidente e un secretario. E, de ser o caso, un vicepresidente e un vicesecretario.</p>
    <p>Os acordos tomaranse por maioría de asistentes, con voto de calidade do presidente en caso de empate. Salvo en informes ou ditames sobre cuestións disciplinarias, en que será necesario o voto favorable da maioría de membros da Comisión.</p>
    <p>De cada sesión, cuxa convocatoria lle corresponde ao presidente, elaborarase a acta que será asinada por aquel e o secretario, e unha copia da cal será remitida á Xunta Directiva do Colexio.</p>
    <p>Artigo 41.</p>
    <p>1. Son funcións da Comisión Deontolóxica e de Ética:</p>
    <p>– Asesorar a Xunta Directiva en todos aqueles asuntos en que esta considere oportuno o seu ditame.</p>
    <p>– Elaborar informes, realizar propostas ou recomendacións e redactar documentos destinados á colexiación sobre temas vinculados á deontoloxía e á ética que se consideren importantes ou de actualidade, ou que pola súa especial peculiaridade, así se considere oportuno. </p>
    <p>2. Será preceptivo o seu informe nos seguintes supostos:</p>
    <p>– En todas aquelas cuestións en que, por afectaren a deontoloxía médica, se deban aplicar os principios contidos no código deontolóxico.</p>
    <p>– Previamente á imposición de calquera tipo de sanción a un colexiado.</p>
    <p>3. A Comisión Deontolóxica e de Ética entregará á Xunta Directiva os seus ditames e informes sobre todas as denuncias e cuestións que lle sexan presentadas, cos límites do respecto á intimidade das persoas e á lexislación sobre protección de datos de carácter persoal.</p>
    <p>Artigo 42. </p>
    <p>A Comisión Deontolóxica e de Ética disporá dun servizo destinado a médicos e a cidadáns, para consulta sobre actuacións médicas valorables deontoloxicamente.</p>
    <p>Artigo 43. </p>
    <p>No ámbito do desenvolvemento e exercicio das súas funcións, os membros da Comisión Deontolóxica e de Ética observarán os límites do código de deontoloxía vixente e do ordenamento xurídico en xeral.</p>

