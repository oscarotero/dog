---
date: '2012-03-20'
id: O3C2-130312-13387
page: 9688
number: 55
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 13 de marzo de 2012 pola que se convoca un curso sobre plans de
  emerxencia municipal (Pemu): elaboración e implantación.
range: Resolución
url: >-
  https://www.xunta.gal/dog/Publicados/2012/20120320/AnuncioO3C2-130312-13387_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do sistema integrado de protección civil e emerxencias de Galicia estará formado tanto por persoal de carácter profesional de servizos que realicen algunha actividade relacionada coa xestión de riscos e de emerxencias como por persoal voluntario de entidades ou organizacións públicas ou privadas sen ánimo de lucro que teñan como fin a protección das persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei, este persoal organizarase en grupos operativos.</p>
    <p>Mediante a Resolución do 2 de agosto de 2010 publicouse o Plan Territorial de Emerxencias de Galicia (Platerga), onde se establece a estrutura de dirección e coordinación e as unidades organizativas para facer fronte dun xeito coordinado ás emerxencias que poidan producirse en Galicia, derivadas de riscos naturais, tecnolóxicos ou antrópicos.</p>
    <p>Dentro das actividades programadas para o ano 2012, e conforme o establecido no artigo 46 da Lei 5/2007, do 7 de maio, de emerxencias de Galicia, e na Lei 1/2007, do 15 de xaneiro, da Academia Galega de Seguridade Pública, anúnciase a convocatoria dun curso sobre plans de emerxencia municipal (Pemu): elaboración e implantación, con 2 edicións, conforme as seguintes bases:</p>
    <p>1. Datos da actividade.</p>
    <p>Denominación: plans de emerxencia municipal (Pemu): elaboración e implantación.</p>
    <p>Tipo: curso.</p>
    <p>Modalidade: presencial.</p>
    <p>Prazas ofertadas: 25 por edición.</p>
    <p>Horas lectivas: 28.</p>
    <p>Edicións: </p>
    <p>– 1.º semestre: 1.</p>
    <p>– 2.º semestre: 1.</p>
    <p>Obxectivos: dotar os integrantes dos servizos de protección civil e emerxencias de Galicia, a que se refire o artigo 43 da Lei 5/2007, do 7 de maio, de emerxencias de Galicia, da formación necesaria para o exercicio da súa función, conforme o establecido no artigo 46 desta lei.</p>
    <p>Contido: no curso trataranse os seguintes temas:</p>
    <p>a) Estrutura e organización do Pemu.</p>
    <p>b) Centro de Coordinación Operativa Municipal (Cecopal).</p>
    <p>c) Cartografía dixital do plan de emerxencias.</p>
    <p>d) Operatividade.</p>
    <p>e) Arquivos informáticos.</p>
    <p>f) Catálogo de medios e recursos.</p>
    <p>g) Tipoloxía de riscos.</p>
    <p>h) Análise e determinación de riscos.</p>
    <p>i) Plan municipal de prevención e defensa contra incendios forestais.</p>
    <p>2. Destinatarios/as e requisitos de participación.</p>
    <p>Destinatarios/as: este curso vai dirixido ás seguintes categorías de persoal:</p>
    <p>● Persoal técnico dos concellos con responsabilidade na elaboración do Plan de Emerxencia Municipal (Pemu).</p>
    <p>● Responsables das agrupacións de voluntarios de protección civil da Comunidade Autónoma de Galicia (presidente, xefe, subxefe e xefe de grupo), que colaboren na elaboración e implantación do Pemu.</p>
    <p>Requisitos de participación: as/os solicitantes seleccionadas/os deberán acreditar a súa categoría profesional o primeiro día do curso mediante un certificado da súa xefatura de persoal.</p>
    <p>3. Solicitudes de participación.</p>
    <p>a) Prazos para a presentación de solicitudes: </p>
    <p>1.ª edición: 15 días naturais a partir do día seguinte ao da publicación desta resolución no Diario Oficial de Galicia.</p>
    <p>2.ª edición: do 1 de xuño ao 31 de xullo de 2012.</p>
    <p>Se o último día de calquera dos dous prazos fose inhábil, entenderanse prorrogados ao primeiro día hábil seguinte.</p>
    <p>b) O persoal que desexe participar no curso convocado nesta resolución deberá cubrir o formulario de matrícula telemática na páxina web da Agasp: http://agasp.xunta.es. Non se admitirá ningunha outra forma ou modelo de solicitude.</p>
    <p>c) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>d) É conveniente consignar no formulario de solicitude un número de teléfono móbil co fin de poder realizar as notificacións necesarias.</p>
    <p>e) Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, que non se axusten ao formulario de solicitude ou que sexan presentadas fóra de prazo.</p>
    <p>4. Formulario normalizado de solicitude.</p>
    <p>a) Os formularios de solicitude a que se refire a base anterior serán obtidos e cubertos pola persoa solicitante necesariamente a través da páxina web da Academia Galega de Seguridade Pública, que poden encontrar no enderezo da internet http://agasp.xunta.es</p>
    <p>b) Para cubrir correctamente os formularios de solicitude, no citado enderezo da internet disporán de instrucións de axuda que deberán ser observadas en todo momento polas persoas solicitantes.</p>
    <p>c) Os formularios poderán ser obtidos e cubertos ata as 14.00 horas da data de finalización do prazo de presentación de solicitudes.</p>
    <p>d) En caso de dúbida, dificultades técnicas ou necesidade de máis información, poderán dirixirse á Agasp a través dos números de teléfono 886 20 61 12, 886 20 61 38 e 886 20 61 37, do fax: 886 20 61 23 ou enderezo de correo electrónico formacion.emerxencias.agasp@xunta.es, que adoptará as medidas necesarias para facilitar a presentación de solicitudes.</p>
    <p>5. Criterios de selección do alumnado participante.</p>
    <p>Terán preferencia sobre o resto neste orde:</p>
    <p>1.º O persoal técnico dos concellos con responsabilidade na elaboración do Plan de Emerxencia Municipal (Pemu).</p>
    <p>2.º Os responsables das agrupacións de voluntarios de protección civil da Comunidade Autónoma de Galicia (presidente, xefe, subxefe e xefe de grupo), que colaboren na elaboración e implantación do Pemu.</p>
    <p>Na selección dentro de cada un dos grupos anteriores empregaranse os criterios establecidos no artigo 20 da Orde do 4 de febreiro de 2009 pola que se aproba o Regulamento de réxime interior da Academia Galega de Seguridade Pública, e reservaranse o 50% das prazas para as solicitantes mulleres que reúnan os requisitos establecidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes. De non existir suficientes solicitudes de participación de mulleres, as prazas sobrantes acrecentarán as da quenda xeral.</p>
    <p>No caso de que non haxa un suficiente número de solicitantes que reúnan os requisitos nalgún curso, poderá completarse o alumnado asignado a este mediante a apertura dun novo prazo público de presentación de solicitudes na páxina web da Agasp, con suficiente antelación para que teña lugar unha adecuada selección das novas persoas candidatas.</p>
    <p>6. Publicación das relacións do persoal seleccionado.</p>
    <p>A Academia Galega de Seguridade Pública publicará no sitio web http://agasp.xunta.es as solicitudes de participación que resultasen seleccionadas segundo os criterios de selección mencionados anteriormente. </p>
    <p>As persoas que resulten seleccionadas teñen a obriga de participar no desenvolvemento da actividade, agás que comunicasen a súa imposibilidade de asistencia con cando menos 48 horas de antelación ao comezo desta. A dita renuncia deberase comunicar por escrito á Agasp, por correo electrónico ao enderezo formacion.emerxencias.agasp@xunta.es ou por fax ao número 886 20 61 23.</p>
    <p>Noutro caso, serán excluídas automaticamente da selección para as dez seguintes actividades que se convoquen, para as que reúnan os requisitos esixidos de participación (artigos 18 e 21 do Regulamento de réxime interior da Agasp).</p>
    <p>7. Desenvolvemento da actividade.</p>
    <p>Lugar: sede da Academia Galega de Seguridade Pública (avda. da Cultura, s/n, A Estrada, Pontevedra).</p>
    <p>Datas: realizarase unha edición no primeiro semestre do ano e outra no segundo semestre.</p>
    <p>Informarase sobre a data concreta de cada edición coa antelación suficiente.</p>
    <p>Horario: mañá e tarde.</p>
    <p>Uniformidade: o alumnado deberá asistir ao curso co uniforme de traballo.</p>
    <p>Certificado de aproveitamento: ao remate da actividade entregaráselles un certificado de aproveitamento a aquelas persoas que acrediten a súa participación continuada e superen a proba final.</p>
    <p>8. Dereitos e deberes do alumnado participante.</p>
    <p>Durante o desenvolvemento da actividade, ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado por Orde da Consellería de Presidencia, Administracións Públicas e Xustiza do 4 de febreiro de 2009 (DOG núm. 30, do 12 de febreiro).</p>
    <p>9. Faltas de asistencia.</p>
    <p>O Regulamento de réxime interior da Agasp, mencionado na base núm. 8 desta convocatoria, regula no seu artigo 16 as faltas de asistencia nos cursos:</p>
    <p>1. A asistencia ás clases e actividades comprendidas no programa do curso é obrigatoria. As faltas que as/os alumnas/os acumulen deberán xustificarse debidamente, penalizándose disciplinariamente, en caso contrario.</p>
    <p>2. A/o alumna/o que, por enfermidade ou algunha outra causa xustificada, perda máis do 10% das clases do curso de formación será declarado non apto, e poderá incorporarse ao curso seguinte ou cando a causa determinante llo permita.</p>
    <p>De ser necesario, e só nos casos en que a inasistencia ás clases estivese motivada por accidente ou lesión sufridos con ocasión da actividade académica, o/a director/a xeral poderá considerar a conveniencia ou a oportunidade de permitirlle ao/á alumno/a poder recuperar ata un determinado número de horas e participar posteriormente nun exame extraordinario para poder superar o curso sen ter que repetilo.</p>
    <p>3. No entanto, aínda que as ausencias acumuladas non chegasen á porcentaxe sinalada, a/o alumna/o poderá verse obrigado a recuperar todas ou parte das horas perdidas ao longo do curso. Neste caso a xefatura de ensino proporá ao/á director/a xeral o número de horas que se van recuperar, tendo en conta, en cada caso concreto, o tipo de xustificación presentada para cada ausencia, así como o número total destas e o comportamento e actitude da/do alumna/o ao longo do curso.</p>
    <p>10. Financiamento da actividade.</p>
    <p>Esta actividade está cofinanciada nun 80% polo Fondo Social Europeo dentro do Programa operativo Fondo Social Europeo de Galicia 2007-2013, no eixe 3, tema prioritario 72.</p>
    <p>11. Modificacións e incidencias.</p>
    <p>A Academia Galega de Seguridade Pública poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Estrada, 13 de marzo de 2012.</p>
    <footer><p>José Carlos García Bouzas<br>Director xeral da Academia Galega de Seguridade Pública</p></footer>

