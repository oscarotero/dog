---
date: '2012-03-20'
id: G0181-060312-13033
page: 9797
number: 55
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 13 de febreiro de 2012 para facer pública a resolución pola que se
  aproba o expediente de información pública e definitivamente o proxecto de
  trazado da autovía AG-59, treito A Ramallosa-A Estrada, clave GA/08/022.01.
range: Anuncio
url: >-
  https://www.xunta.gal/dog/Publicados/2012/20120320/AnuncioG0181-060312-13033_gl.html
---
<p>Con data do 17 de xaneiro de 2012, a entón directora xeral de Infraestruturas, por delegación do conselleiro de Medio Ambiente, Territorio e Infraestruturas (Orde do 9 de xullo de 2009, <em>Diario Oficial de Galicia</em> do 16 de xullo), visto o informe da análise das alegacións, resolveu o seguinte:</p>
    <p>Primeiro. Aprobar o expediente de información pública e definitivamente o proxecto de trazado da autovía AG-59, treito A Ramallosa-A Estrada, clave: GA/08/022.01, coas seguintes consideracións:</p>
    <p>– Modificarase o deseño do enlace da PO-841 co fin de encontrar un punto de equilibrio entre as afeccións a vivendas e instalacións comerciais e as necesidades de deseñar un trazado seguro e cómodo para as reposicións da PO-841. Para iso estudarase a posibilidade de desprazar a situación da rotonda superior ata un máximo duns 60 metros cara ao sur, manténdoa sobre o tronco da autovía, e readaptando o trazado das reposicións que acceden a ela.</p>
    <p>– Rectificarase o trazado das variantes 107+890 e 109+607, minimizando a afección aos terreos do contorno. No primeiro caso depurarase o deseño da intersección entre a reposición da PO-214 (variante 107+890) e a PO-841, de tal xeito que se aproveite o espazo actualmente ocupado pola intersección entre esta última e o seu trazado antigo (a actual PO-182), desprazando o punto de entroncamento lixeiramente cara ao norte e orientando o trazado da reposición sobre un dos camiños existentes. No segundo caso, a reposición executarase mantendo a aliñación aproximada do camiño actual, de xeito que se diminúa a afección aos terreos do contorno.</p>
    <p>– Deseñaranse con detalle todos os camiños de servizo, de xeito que ningunha parcela quede sen accesos como consecuencia da construción da nova vía. Minimizarase o impacto deles nas leiras veciñas, evitando a súa execución onde non sexan estritamente necesarios ou melloren de xeito significativo a conectividade da rede de camiños existente.</p>
    <p>– Completarase a identificación dos servizos afectados coa información subministrada, tentando de xeito preferente evitar a afección ao servizo existente e, de non ser isto posible, procedendo á súa reposición. Se tampouco for posible a reposición do servizo, considerarase este como un dereito real afectado pola execución das obras e procederase a avaliar a indemnización correspondente.</p>
    <p>– Preverase a expropiación total das leiras en que só sexa necesaria a ocupación dunha parte de tal xeito que resulte antieconómica a conservación da parte de leira non expropiada e así o solicite o seu propietario.</p>
    <p>– Corrixiranse os erros detectados nos datos relativos a titularidade, límites e bens das leiras afectadas pola construción da obra, tanto nos planos parcelarios como nas listas de titulares e de bens e dereitos afectados.</p>
    <p>– Teranse en conta as prescricións indicadas no informe da Dirección Xeral de Sostibilidade e Paisaxe.</p>
    <p>– Seguiranse as indicacións recollidas no informe da Dirección Xeral de Patrimonio Cultural: definirase correctamente a afección das obras aos elementos dos muíños de Mendolla (E-2, E-3 e E-4), substituirase o muro 5, no p.q. 105+700, no contorno do muíño de Toxeira (E-5), por un muro verde, valorarase a afección ao Castro de Santa Marta (GA15082010), realizarase un desbroce controlado de vexetación e un proxecto de sondaxes arqueolóxicas na área de respecto do elemento Castro de Abaixo (GA36017205) e adoptaranse o resto de medidas xenéricas prescritas no informe.</p>
    <p>– Consideraranse as precisións que se establecen no informe da Dirección Xeral de Conservación da Natureza: estudarase a posibilidade de ampliar o vao central do viaduto sobre o río Ulla, realizarase unha prospección respecto á presenza de <em>Milvus milvus</em> entre os meses de abril e outubro, adaptaranse as obras de drenaxe transversal dos p.q. 1+140, ao paso de grandes mamíferos, e 3+920, ao paso de pequenos vertebrados, deseñaranse no paso inferior do p.q. 2+470, as medidas necesarias para facilitar o acceso da fauna, especialmente os grandes mamíferos, en puntos próximos ás súas embocaduras, someterase o proxecto de construción ao informe da Dirección Xeral de Conservación da Natureza e aplicaranse o resto das condicións reflectidas no informe do 29 de marzo de 2010 da Dirección Xeral de Conservación da Natureza.</p>
    <p>– Remitiranse á Secretaría Xeral de Calidade e Avaliación Ambiental os informes emitidos pola Dirección Xeral de Patrimonio Cultural, pola Dirección Xeral de Conservación da Natureza, pola Dirección Xeral de Sostibilidade e Paisaxe e por Augas de Galicia.</p>
    <p>Segundo. Consonte establece o artigo 15.3 da Lei 4/1994, do 14 de setembro, de estradas de Galicia, a aprobación definitiva do proxecto de trazado comportará a modificación ou revisión do planeamento urbanístico existente nos concellos da Estrada e de Teo, que deberán acomodarse, no prazo dun ano, ás determinacións do documento que incorpore ao proxecto de trazado as modificacións indicadas no punto anterior.</p>
    <p>Terceiro. Así mesmo, na páxina web da Consellería de Medio Ambiente, Territorio e Infraestruturas (http://www.cmati.xunta.es/portal/cidadan/lang/gl/pid/2917), porase ao dispor dos interesados un documento coa planta do proxecto de trazado aprobado.</p>
    <p>Cuarto. Contra esta resolución, que pon fin á vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, de acordo co establecido nos artigos 10 e 14 da Lei 29/1998, do 13 de xullo, reguladora da xurisdición contencioso-administrativa, ou ben recurso potestativo de reposición ante o mesmo órgano que a ditou. O prazo para interpoñer os ditos recursos é respectivamente, de dous (2) e un (1) mes, contando desde o día seguinte ao da publicación deste acto.</p>
    <p>O que se fai público para xeral coñecemento.</p>
    <p>Santiago de Compostela, 13 de febreiro de 2012.</p>
    <footer><p>Ethel Vázquez Mourelle<br>Directora da Axencia Galega de Infraestruturas</p></footer>

