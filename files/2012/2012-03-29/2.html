---
date: '2012-03-29'
id: C3K1-220312-13862
page: 11071
number: 62
agency: Consellería de Sanidade
section: I. Disposicións xerais.
title: >-
  DECRETO 97/2012, do 16 de marzo, polo que se modifica o Decreto 36/2010, do 11
  de marzo, polo que se regula o procedemento para o nomeamento do persoal
  emérito no ámbito sanitario.
range: Decreto
url: >-
  https://www.xunta.gal/dog/Publicados/2012/20120329/AnuncioC3K1-220312-13862_gl.html
---
<p>O Decreto 36/2010, do 11 de marzo, establece o procedemento para o nomeamento do persoal emérito do Servizo Galego de Saúde, como un recoñecemento ás condicións singulares que concorren nos profesionais que contribuíron á mellora do Sistema Público de Saúde de Galicia.</p>
    <p>Neste decreto establécense os requisitos que deben reunir os profesionais para acceder á condición de eméritos e, así mesmo, os méritos que se terán en conta para os efectos da valoración por parte da comisión correspondente.</p>
    <p>Transcorridos dous anos da vixencia do citado decreto é necesario realizar unha modificación puntual para mellorar a participación nas convocatorias, engadindo ao mesmo tempo un novo criterio para a valoración dos méritos necesarios para o outorgamento da condición de persoal emérito.</p>
    <p>Na súa virtude, por proposta da conselleira de Sanidade, e segundo o disposto no artigo 37.1 da Lei 1/1983, do 22 de febreiro, reguladora da Xunta e da súa Presidencia, e 43 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, o Consello da Xunta, na súa reunión do día dezaseis de marzo de dous mil doce,</p>
    <h2>ACORDOU:</h2>
    <p>Artigo único. Modificación do Decreto 36/2010, do 11 de marzo, polo que se regula o procedemento para o nomeamento de persoal emérito no ámbito sanitario.</p>
    <p>O Decreto 36/2010, do 11 de marzo, polo que se regula o procedemento para o nomeamento de persoal emérito no ámbito sanitario, modificase nos seguintes termos:</p>
    <p>Un. O artigo 3 queda redactado da seguinte forma:</p>
    <p>«Artigo 3. Requisitos para ser nomeado persoal emérito. </p>
    <p>Para ser nomeado persoal emérito, as persoas interesadas deben reunir os requisitos seguintes:</p>
    <p>1. Atoparse en situación de xubilación e non ter cumprida a idade de 72 anos.</p>
    <p>2. Reunir a condición de persoal licenciado sanitario estatutario fixo en situación de servizo activo no Servizo Galego de Saúde no momento de acceder á súa xubilación.</p>
    <p>3. Ter prestado, polo menos, 10 anos de servizo activo no Servizo Galego de Saúde.</p>
    <p>4. Acreditar un conxunto de méritos especialmente relevantes no ámbito da asistencia sanitaria, a docencia ou a investigación ou polos servizos prestados no Servizo Galego de Saúde ou ben noutro servizo do Sistema Nacional de Saúde.</p>
    <p>5. Dispoñer e acreditar, de conformidade co procedemento que se determine, a capacidade funcional necesaria para realizar as actividades de consultoría, informes e docencia que lle sexan asignadas».</p>
    <p>Dous. O artigo 4 queda redactado da seguinte forma:</p>
    <p>«Artigo 4. Méritos que se terán en conta para o seu nomeamento. </p>
    <p>Para o nomeamento de persoal emérito consideraranse os seguintes méritos:</p>
    <p>a) O labor desempeñado no ámbito asistencial, docente e de investigación, así como os resultados das avaliacións correspondentes.</p>
    <p>b) O deseño, asesoría, dirección e ou coordinación e participación en proxectos, plans ou iniciativas que contribuísen coa súa posta en marcha a mellorar as prestacións do Servizo Galego de Saúde.</p>
    <p>c) O desempeño de cargos de responsabilidade ou directivos.</p>
    <p>d) As estadías en institucións sanitarias, científicas e/ou académicas estranxeiras, sempre que repercutisen favorablemente no funcionamento do sistema sanitario público de Galicia.</p>
    <p>e) Ter recoñecido o grao IV na carreira profesional.</p>
    <p>f) Posuír o grao de doutor/a, no caso de investigadores/as».</p>
    <p>Disposición derrogatoria única.</p>
    <p>Quedan derrogadas cantas disposicións de igual ou inferior categoría se opoñan, contradigan ou resulten incompatibles co disposto neste decreto.</p>
    <p>Disposición derradeira primeira. Desenvolvemento normativo.</p>
    <p>Facúltase a persoa titular da consellería con competencias en materia de sanidade para ditar cantas disposicións sexan necesarias para o desenvolvemento deste decreto.</p>
    <p>Disposición derradeira segunda. Entrada en vigor.</p>
    <p>O presente decreto entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, dezaseis de marzo de dous mil doce.</p>
    <footer><p>Alberto Núñez Feijóo<br>Presidente</p><p>Rocío Mosquera Álvarez<br>Conselleira de Sanidade</p></footer>

