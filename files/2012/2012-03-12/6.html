---
date: '2012-03-12'
id: C3C1-050312-12995
page: 8763
number: 50
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  DECRETO 87/2012, do 23 de febreiro, polo que se aproba o Plan de Emerxencia
  Exterior do depósito de lodos vermellos de Alcoa, en Xove.
range: Decreto
url: >-
  https://www.xunta.gal/dog/Publicados/2012/20120312/AnuncioC3C1-050312-12995_gl.html
---
<p>O Real decreto 975/2009, do 12 de xuño, sobre xestión dos residuos das industrias extractivas e de protección e rehabilitación do espazo afectado por actividades mineiras establece no seu artigo 40 que, cando una instalación de residuos mineiros sexa clasificada como A, a autoridade competente elaborará un Plan de Emerxencia Exterior especificando as medidas que deban tomarse fóra da área da explotación e a súas instalacións e servizos anexos en caso de accidente.</p>
    <p>O Decreto 7/2011, do 20 de xaneiro, polo que establece a estrutura orgánica da Consellería de Presidencia, Administracións Públicas e Xustiza, sinala no artigo 23 que lle corresponde á Dirección Xeral de Emerxencias e Interior, a planificación da protección civil e a prevención, a previsión e a análise de riscos relacionados con ela, en colaboración coa Axencia Galega de Emerxencias.</p>
    <p>A Lei 5/2007, do 7 de maio, de emerxencias de Galicia, establece no artigo 31 que os plans especiais establecen as medidas necesarias para afrontar emerxencias que pola súa natureza requiran uns métodos científicos ou técnicos axeitados para a súa avaliación e tratamento, e no artigo 33, relativo ao procedemento de aprobación e publicación, indica que lle corresponde ao Consello da Xunta de Galicia, co informe previo da Comisión Galega de Protección Civil, a aprobación dos plans especiais. Todos os plans de emerxencias deben ser obxecto de publicación nos diarios oficiais pertinentes. Así mesmo, o artigo 13.b) sinala que a persoa titular da consellería competente en materia de protección civil e xestión de emerxencias será a encargada de propoñer ao Consello da Xunta de Galicia, para a súa aprobación, os plans especiais. </p>
    <p>Con data do 19 de xaneiro de 2012, o Grupo de Traballo da Comisión Permanente da Comisión Galega de Protección Civil acordou a presentación do Plan de Emerxencia Exterior do depósito de lodos vermellos de Alcoa en Xove, á Comisión Galega de Protección Civil.</p>
    <p>A Comisión Galega de Protección Civil, na súa reunión do 31 de xaneiro de 2012, informou favorablemente o plan.</p>
    <p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia, na súa reunión de vinte e tres de febreiro de dous mil doce, </p>
    <h2>DISPOÑO:</h2>
    <p>Artigo único un.</p>
    <p>Apróbase o Plan de Emerxencia Exterior do depósito de lodos vermellos de Alcoa en Xove.</p>
    <p>Artigo único dous.</p>
    <p>Este Plan de Emerxencia Exterior atoparase á disposición do público na sede da Dirección Xeral de Emerxencias e Interior da Consellería de Presidencia, Administracións Públicas e Xustiza (rúa Roma, 25-27, Santiago de Compostela), na súa páxina web, así como nos correspondentes servizos provinciais de emerxencias.</p>
    <p>Disposicións derradeira única. <em>Entrada en vigor</em>.</p>
    <p>Este decreto entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 23 de febreiro de 2012.</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>

