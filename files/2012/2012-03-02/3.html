---
date: '2012-03-02'
id: C3C1-270212-12698
page: 7621
number: 44
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  RESOLUCIÓN do 27 de febreiro de 2012, da Secretaría Xeral da Igualdade, pola
  que se convocan para o ano 2012 as axudas periódicas de apoio a mulleres que
  sofren violencia de xénero.
range: Resolución
url: >-
  https://www.xunta.gal/dog/Publicados/2012/20120302/AnuncioC3C1-270212-12698_gl.html
---
<p>A Lei 11/2007, do 27 de xullo, galega para a prevención e o tratamento integral da violencia de xénero, dispón no seu artigo 39 que a Xunta de Galicia establecerá, a través do departamento competente en materia de igualdade, unha prestación económica dirixida ás mulleres que sofren violencia de xénero. A prestación terá en conta a situación socioeconómica das mulleres, irá dirixida a posibilitar a súa autonomía e independencia económica respecto do seu agresor e a tentar axudarlle a romper coa situación de violencia. Indica que se aboará periodicamente, logo da acreditación da situación de violencia de xénero, e que será o departamento competente en materia de igualdade o encargado de regular as bases de convocatoria e as contías das axudas, dentro dos límites orzamentarios de cada anualidade.</p>
    <p>A través da Resolución do 14 de xaneiro de 2011, da Secretaría Xeral da Igualdade, publicada no Diario Oficial de Galicia número 12, do 19 de xaneiro, aprobáronse as bases reguladoras e convocáronse para o ano 2011 as axudas periódicas de apoio a mulleres que sofren violencia de xénero. Estas axudas están dirixidas ás mulleres que sofren violencia de xénero e que se atopan nunha situación de dependencia económica do agresor que as obriga á convivencia e lles impide afrontar o seu futuro con independencia dos seus agresores.</p>
    <p>Mediante esta resolución procédese a convocar para o ano 2012 as axudas periódicas de apoio a mulleres que sofren violencia de xénero.</p>
    <p>Por todo o disposto, e no uso das facultades que teño atribuídas,</p>
    <h2>DISPOÑO:</h2>
    <p>Artigo 1. Obxecto.</p>
    <p>1. Esta resolución ten por obxecto convocar para o ano 2012 a concesión, en réxime de concorrencia non competitiva, de axudas económicas individuais de carácter periódico de apoio a mulleres que sofren violencia de xénero.</p>
    <p>2. A finalidade destas axudas é proporcionarlles apoio económico ás mulleres que sofren violencia de xénero para tentar garantirlles unhas condicións suficientes de independencia económica respecto do agresor que lles posibilite dar o primeiro paso ou consolidar a ruptura dunha situación na que corren perigo.</p>
    <p>3. A convocatoria rexerase polas bases reguladoras recollidas na Resolución do 14 de xaneiro de 2011, da Secretaría Xeral da Igualdade, pola que se regulan as bases e se convocan axudas periódicas de apoio a mulleres que sofren violencia de xénero (Diario Oficial de Galicia núm. 12, do 19 de xaneiro).</p>
    <p>Artigo 2. Lugar e prazo de presentación das solicitudes. </p>
    <p>1. As solicitudes formalizaranse segundo o modelo do anexo I desta resolución, asinadas pola persoa solicitante. O formulario da solicitude así como os demais formularios normalizados referidos nas bases reguladoras e que figuran como anexos desta resolución estarán dispoñibles na sede electrónica da Xunta de Galicia no enderezo https://sede.xunta.es e na páxina web da Secretaría Xeral da Igualdade http://www.mulleresengalicia.es</p>
    <p>2. As solicitudes poderán presentarse en formato electrónico, ante o Rexistro Electrónico da Xunta de Galicia, no enderezo electrónico https://sede.xunta.es, de acordo co estipulado na Lei 11/2007, do 22 de xuño, de acceso electrónico dos cidadáns aos servizos públicos, e no Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación electrónica, a solicitante deberá posuír un DNI electrónico ou calquera outro certificado dixital en vigor baixo a norma X.509 V3, recoñecido pola plataforma de validación e por sinatura electrónica @firma. Xunto cos formularios de solicitude deberá achegarse a documentación a que se fai referencia no artigo 3 das bases reguladoras da convocatoria, que deberá cumprir os requisitos sinalados no artigo 27 do Decreto 198/2010, do 2 de decembro. Aqueles documentos non dispoñibles en formato electrónico e que pola súa natureza non sexan susceptibles de achega nun formato electrónico válido deberán presentarse, xunto coa copia do anexo I, a través das vías previstas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Ademais do formato electrónico, admítese igualmente a presentación en formato papel no Rexistro da Secretaría Xeral da Igualdade, sito no edificio administrativo de San Lázaro s/n, en Santiago de Compostela, así como nos de calquera outro órgano da Administración xeral do Estado, das comunidades autónomas ou das entidades que integran a Administración local, sempre que neste último caso teñan subscrito o oportuno convenio, ou polos restantes medios previstos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. </p>
    <p>3. O prazo de presentación de solicitudes comezará o día seguinte ao da publicación desta resolución no Diario Oficial de Galicia e rematará o 31 de outubro de 2012. </p>
    <p>Artigo 3. Orzamento.</p>
    <p>Para a concesión destas axudas destinaranse 2.396.650 euros imputables á aplicación orzamentaria 04.40.313D.480.0, de acordo coa seguinte distribución:</p>
    <p>Ano 2012: 1.276.650 euros.</p>
    <p>Ano 2013: 1.120.000 euros, para o financiamento das axudas que, pola súa duración, xeren dereitos económicos das beneficiarias durante o exercicio seguinte.</p>
    <p>Este crédito poderá ser ampliado cando o aumento veña derivado da súa previsión legal ou dalgún dos supostos previstos no artigo 30.2 do Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia. O incremento de crédito quedará condicionado á súa declaración de dispoñibilidade como consecuencia das circunstancias sinaladas no antedito artigo.</p>
    <p>Artigo 4. Contía das axudas. </p>
    <p>1. A contía que poderá acadar esta axuda establécese en función das rendas e dos ingresos da solicitante da axuda en relación co indicador público de renda de efectos múltiples (IPREM) para o ano 2012, de acordo coas seguintes especificacións:</p>
    <p>1.1. Se os ingresos da solicitante son iguais ou inferiores ao IPREM vixente, e ata un máximo de doce mensualidades:</p>
    <p>a) Con carácter xeral: 600 euros/mes.</p>
    <p>b) Cunha/un filla/o menor a cargo ou cando a vítima teña unha discapacidade ≥ 33%: 650 euros/mes.</p>
    <p>c) Cunha/un filla/o menor a cargo e esta/e ou a solicitante teñan unha discapacidade ≥ 33%: 700 euros/mes.</p>
    <p>d) Con dúas ou máis fillas/os menores a cargo: 700 euros/mes.</p>
    <p>e) Con dúas ou máis fillas/os menores a cargo e algunha ou algún deles ou a solicitante teñan unha discapacidade ≥ 33%: 800 euros/mes.</p>
    <p>f) Cunha/un filla/o menor a cargo e esta/e ou a solicitante teñan unha discapacidade ≥ 65% ou teñan recoñecido grao de dependencia de acordo coa Lei 39/2006, do 14 de decembro, de promoción da autonomía persoal e atención ás persoas en situación de dependencia: 800 euros/mes.</p>
    <p>1.2. Se os ingresos da solicitante son superiores ao IPREM vixente e iguais ou inferiores a 1,5 veces o IPREM vixente, e ata un máximo de doce mensualidades:</p>
    <p>a) Con carácter xeral: 300 euros/mes.</p>
    <p>b) Cunha/un filla/o menor a cargo ou cando a vítima teña unha discapacidade ≥ 33%: 350 euros/mes.</p>
    <p>c) Cunha/un filla/o menor a cargo e esta/e ou a solicitante teñan unha discapacidade ≥ 33%: 400 euros/mes.</p>
    <p>d) Con dúas ou máis fillas/os menores a cargo: 400 euros/mes.</p>
    <p>e) Con dúas ou máis fillas/os menores a cargo e algunha ou algún deles ou a solicitante teñan unha discapacidade ≥ 33%: 500 euros/mes.</p>
    <p>f) Cunha/un filla/o menor a cargo e esta/e ou a solicitante teñan unha discapacidade ≥ 65% ou teñan recoñecido grao de dependencia de acordo coa Lei 39/2006, do 14 de decembro, de promoción da autonomía persoal e atención ás persoas en situación de dependencia: 500 euros/mes.</p>
    <p>Artigo 5. Instrución e resolución.</p>
    <p>A instrución e resolución do procedemento axustarase ao establecido nas bases reguladoras destas axudas.</p>
    <p>Artigo 6. Información ás persoas interesadas.</p>
    <p>Sobre este procedemento administrativo, que ten o código SI434A, poderase obter documentación normalizada ou información adicional na Secretaría Xeral da Igualdade, nos servizos de Igualdade das delegacións territoriais da Consellería de Presidencia, Administracións Públicas e Xustiza; a través da páxina web oficial da Xunta de Galicia, http://www.xunta.es/resultados-da-guia-do-cidadan, ou da Secretaría Xeral da Igualdade, http://www.mulleresengalicia.es; do teléfono 981 95 76 99 ou no enderezo electrónico vx.igualdade@xunta.es, ou presencialmente.</p>
    <p>Disposición adicional. </p>
    <p>En todo o non previsto nesta resolución aplicarase o disposto na Lei 9/2007, do 13 de xuño, de subvencións de Galicia, e no Decreto 11/2009, do 8 de xaneiro, polo que se aproba o seu regulamento e demais normativa de aplicación.</p>
    <p>Disposición derradeira primeira.</p>
    <p>Para os efectos desta convocatoria substitúense os formularios normalizados de solicitude publicados como anexos na Resolución do 14 de xaneiro de 2011.</p>
    <p>Disposición derradeira segunda.</p>
    <p>A secretaria xeral da Igualdade ditará as instrucións que sexan necesarias para o adecuado desenvolvemento e cumprimento desta convocatoria.</p>
    <p>Disposición derradeira terceira.</p>
    <p>Esta disposición entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 27 de febreiro de 2012.</p>
    <footer><p>Susana López Abella<br>Secretaria xeral da Igualdade</p></footer>

