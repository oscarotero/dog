---
date: '2012-03-02'
id: O3C2-170212-12408
page: 7639
number: 44
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 17 de febreiro de 2012 pola que se convoca un curso sobre
  prevención e loita contra incendios urbanos e forestais.
range: Resolución
url: >-
  https://www.xunta.gal/dog/Publicados/2012/20120302/AnuncioO3C2-170212-12408_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do sistema integrado de protección civil e emerxencias de Galicia estará formado tanto por persoal de carácter profesional de servizos que realicen algunha actividade relacionada coa xestión de riscos e de emerxencias como por persoal voluntario de entidades ou organizacións públicas ou privadas sen ánimo de lucro que teñan como fin a protección de persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei este persoal organizarase en grupos operativos. </p>
    <p>Por Resolución do 2 de agosto de 2010 publicouse o Plan Territorial de Emerxencias de Galicia (Platerga) onde se establece a estrutura de dirección e coordinación e as unidades organizativas para facer fronte dun xeito coordinado ás emerxencias que poidan producirse en Galicia: derivadas de riscos naturais, tecnolóxicos ou antrópicos.</p>
    <p>Dentro das actividades programadas para o ano 2012, e conforme o establecido no artigo 46 da Lei 5/2007, do 7 de maio, de emerxencias de Galicia e na Lei 1/2007, do 15 de xaneiro, da Academia Galega de Seguridade Pública, anúnciase a convocatoria dun curso sobre prevención e loita contra incendios urbanos e forestais con 14 edicións, conforme as seguintes bases:</p>
    <p>1. Datos da actividade.</p>
    <p>Denominación: prevención e loita contra incendios urbanos e forestais.</p>
    <p>Tipo: curso. </p>
    <p>Horas lectivas: 40.</p>
    <p>Modalidade:</p>
    <table>
     <tbody>
      <tr>
       <td>Presencial</td>
       <td>Teoría e práctica presencial</td>
      </tr>
      <tr>
       <td>Mixta</td>
       <td>Teoría en liña e práctica presencial</td>
      </tr>
     </tbody>
    </table>
    <p>Edicións:</p>
    <table>
     <tbody>
      <tr>
       <td>Presenciais</td>
       <td>10 edicións</td>
      </tr>
      <tr>
       <td>Mixtos</td>
       <td>4 edicións</td>
      </tr>
     </tbody>
    </table>
    <p>Obxectivos: dotar o persoal do sistema integrado de protección civil e emerxencias de Galicia, ao que se refire o artigo 43 da Lei 5/2007, do 7 de maio, de emerxencias de Galicia, da formación básica necesaria para o exercicio da súa función.</p>
    <p>Contido: o contido dos cursos sobre prevención e loita contra incendios urbanos e forestais divídense en catro partes:</p>
    <p>a) Introdución. Conceptos xerais.</p>
    <p>b) Incendios urbanos.</p>
    <p>c) Incendios forestais.</p>
    <p>d) Primeiros auxilios.</p>
    <p>2. Desenvolvemento da convocatoria.</p>
    <p>Destinatarios/as: o curso vai dirixido ao persoal voluntario de agrupacións de voluntarios de protección civil e ás/aos profesionais dos servizos municipais de protección civil (grupos municipais de intervención rápida Grumir e outros servizos municipais de intervención en emerxencias).</p>
    <p>Este persoal forma parte do sistema integrado de protección civil e emerxencias de Galicia (artigos 43 e 44 da Lei 5/2007, do 7 de maio, de emerxencias de Galicia).</p>
    <p>As/os solicitantes seleccionadas/os deberán acreditar a súa categoría profesional o primeiro día do curso mediante un certificado da persoa responsable da agrupación ou da/do xefa/e de persoal do concello.</p>
    <p>Para ser admitidos os solicitantes deberán ter realizado o curso básico de protección civil antes do inicio do curso.</p>
    <p>Prazas ofertadas: 25 por edición.</p>
    <p>3. Solicitudes de participación.</p>
    <p>a) O persoal que desexe participar no curso convocado nesta resolución deberá cubrir o formulario de matrícula telemática na páxina web da Agasp http://agasp.xunta.es.</p>
    <p>Non se admitirá ningunha outra forma ou modelo de solicitude.</p>
    <p>b) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>c) É conveniente consignar no formulario de solicitude un número de teléfono móbil co fin de poder realizar as notificacións necesarias.</p>
    <p>d) Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, que non se axusten ao formulario de solicitude ou que sexan presentadas fóra de prazo.</p>
    <p>e) Prazos para a presentación de solicitudes: </p>
    <p>– Edicións presenciais: 15 días naturais a partir do día seguinte ao da publicación desta resolución no <em>Diario Oficial de Galicia.</em></p>
    <p>– Edicións mixtas: do 1 de xuño ao 31 de xullo de 2012.</p>
    <p>Se o último día de calquera dos dous prazos fose inhábil, entenderanse prorrogados ao primeiro día hábil seguinte.</p>
    <p>4. Formulario normalizado de solicitude.</p>
    <p>a) Os formularios de solicitude a que se refire a base anterior serán obtidos e cubertos pola persoa solicitante necesariamente a través da páxina web da Academia Galega de Seguridade Pública, que poden encontrar no enderezo da internet http://agasp.xunta.es.</p>
    <p>b) Para cubrir correctamente os formularios de solicitude, no citado enderezo da internet disporase de instrucións de axuda que deberán ser observadas en todo momento polas persoas solicitantes.</p>
    <p>c) Os formularios poderán ser obtidos e cubertos ata as 14.00 horas da data de finalización do prazo de presentación de solicitudes.</p>
    <p>d) En caso de dúbida, dificultades técnicas ou necesidade de máis información poderán dirixirse á Agasp a través dos números de teléfono 886 20 61 12, 886 20 61 38 e 886 20 61 37, do fax: 886 20 61 23 ou enderezo de correo electrónico formacion.emerxencias.agasp@xunta.es, que adoptará as medidas necesarias para facilitar a presentación de solicitudes.</p>
    <p>5. Criterios de selección do alumnado participante.</p>
    <p>A orde de preferencia na selección será a seguinte:</p>
    <p>a) As/os voluntarias/os das agrupacións de voluntarios de protección civil.</p>
    <p>b) As/os profesionais dos servizos municipais de protección civil (Grumir e outros servizos municipais de intervención en emerxencias).</p>
    <p>Na selección dentro de cada un dos grupos anteriores reservarase o 50% das prazas para solicitantes mulleres que reúnan os requisitos establecidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes. De non existir suficientes solicitudes de participación de mulleres, as prazas sobrantes acrecentarán as da quenda xeral.</p>
    <p>No caso de que non haxa un suficiente número de solicitantes que reúnan os requisitos nalgún curso, poderá completarse o alumnado asignado a este mediante a apertura dun novo prazo público de presentación de solicitudes na páxina web da Agasp, con suficiente antelación para que teña lugar unha adecuada selección das novas persoas candidatas.</p>
    <p>6. Publicación das relacións do persoal seleccionado.</p>
    <p>A Academia Galega de Seguridade Pública publicará, no sitio web http://agasp.xunta.es, as solicitudes de participación que resultaren seleccionadas segundo os criterios de selección mencionados anteriormente. </p>
    <p>As persoas que resulten seleccionadas teñen a obriga de participar no desenvolvemento da actividade, agás que comunicasen a súa imposibilidade de asistencia con cando menos 48 horas de antelación ao comezo desta. A dita renuncia deberase comunicar por escrito á Agasp, por correo electrónico ao enderezo: formacion.emerxencias.agasp@xunta.es ou por fax ao número 886 20 61 23.</p>
    <p>Noutro caso serán excluídas automaticamente da selección para as dez seguintes actividades que se convoquen, para as que reúnan os requisitos exixidos de participación (artigos 18 e 21 do Regulamento de réxime interior da Agasp).</p>
    <p>7. Requirimentos técnicos mínimos para os equipos do alumnado que opte pola modalidade mixta.</p>
    <p>Os requirimentos técnicos para usar a web dos cursos da Agasp (baseada nunha ferramenta de aprendizaxe electrónico ou <em>e-learning</em>) son de nivel básico:</p>
    <p>Aspectos recomendables para o PC.</p>
    <p>A configuración mínima dun PC doméstico (en xeral, calquera con menos de cinco anos) é suficiente.</p>
    <p>– Preferentemente conexión a internet de banda larga e un antivirus actualizado.</p>
    <p>– Navegador: Mozzila Firefox 2 (recomendado) ou Internet Explorer 6.0 ou superior.</p>
    <p>– Ter Javascript e cookies activadas no navegador.</p>
    <p>– Para ver os documentos en PDF necesítase ter instalado Acrobat Reader.</p>
    <p>– Para que funcionen algúns elementos correctamente necesítase ter instalado o Adobe Flash Player.</p>
    <p>8. Desenvolvemento da actividade.</p>
    <p>Lugar: o lugar de realización dos cursos presenciais e da parte práctica dos cursos mixtos determinarase en función das solicitudes recibidas.</p>
    <p>Datas:</p>
    <table>
     <tbody>
      <tr>
       <td>Edicións presenciais</td>
       <td>Primeiro semestre de 2012</td>
      </tr>
      <tr>
       <td>Edicións mixtas</td>
       <td>Segundo semestre de 2012</td>
      </tr>
     </tbody>
    </table>
    <p>O lugar e a data concreta de realización de cada edición anunciarase coa suficiente antelación.</p>
    <p>Horario: mañá e tarde, preferentemente en fins de semana.</p>
    <p>Uniformidade: o alumnado deberá asistir ao curso co uniforme de traballo.</p>
    <p>Certificado de aproveitamento: ao remate da actividade entregaráselles un certificado de aproveitamento a aquelas persoas que acrediten a súa participación continuada e superen a proba final.</p>
    <p>9. Dereitos e deberes do alumnado participante.</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado por Orde da Consellería de Presidencia, Administracións Públicas e Xustiza, do 4 de febreiro de 2009 (DOG núm. 30, do 12 de febreiro).</p>
    <p>10. Faltas de asistencia.</p>
    <p>O Regulamento de réxime interior da Agasp, mencionado na base número 8 desta convocatoria, regula no seu artigo 16 as faltas de asistencia nos cursos:</p>
    <p>«1. A asistencia ás clases e actividades comprendidas no programa do curso é obrigatoria. As faltas que as/os alumnas/os acumulen deberán xustificarse debidamente, penalizándose disciplinariamente, en caso contrario.</p>
    <p>2. A/o alumna/o que, por enfermidade ou algunha outra causa xustificada, perda máis do 10% das clases do curso de formación será declarado non apto, e poderá incorporarse ao curso seguinte ou cando a causa determinante llo permita.</p>
    <p>De ser necesario, e só nos casos en que a inasistencia ás clases estivese motivada por accidente ou lesión sufridos con ocasión da actividade académica, o/a director/a xeral poderá considerar a conveniencia ou a oportunidade de permitirlle ao/á alumno/a poder recuperar ata un determinado número de horas e participar posteriormente nun exame extraordinario para poder superar o curso sen ter que repetilo.</p>
    <p>3. No entanto, aínda que as ausencias acumuladas non chegasen á porcentaxe sinalada, a/o alumna/o poderá verse obrigado a recuperar todas ou parte das horas perdidas ao longo do curso. Neste caso a xefatura de ensino proporá ao/á director/a xeral o número de horas que se van recuperar, tendo en conta, en cada caso concreto, o tipo de xustificación presentada para cada ausencia, así como o número total destas e o comportamento e actitude da/o alumna/o ao longo do curso».</p>
    <p>11. Financiamento da actividade.</p>
    <p>Esta actividade está cofinanciada nun 80% polo Fondo Social Europeo dentro do Programa operativo Fondo Social Europeo de Galicia 2007-2013, no eixe 3, tema prioritario 72.</p>
    <p>12. Modificacións e incidencias.</p>
    <p>A Academia Galega de Seguridade Pública poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Estrada, 17 de febreiro de 2012.</p>
    <footer><p>José Carlos García Bouzas<br>Director xeral da Academia Galega de Seguridade Pública</p></footer>

