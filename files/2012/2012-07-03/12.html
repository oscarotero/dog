---
date: '2012-07-03'
id: CA01-270612-0001
page: 26465
number: 126
agency: Consellería de Facenda
section: IV. Oposicións e concursos.
title: >-
  ORDE do 27 de xuño de 2012 pola que se convoca concurso para a provisión de
  postos de traballo vacantes do corpo superior de Administración da Xunta de
  Galicia, escala superior de estatística e do corpo de xestión da Xunta de
  Galicia, escala técnica de estatísticos.
range: Orde
url: >-
  https://www.xunta.gal/dog/Publicados/2012/20120703/AnuncioCA01-270612-0001_gl.html
---
<p>O artigo 29 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia, establece que o concurso constitúe o sistema normal de provisión de postos de traballo vacantes na Administración xeral da Xunta de Galicia.</p>
    <p>O artigo 14.2.6 do mesmo texto legal atribúe ao/á conselleiro/a competente en materia de función pública a competencia para convocar e resolver os concursos de traslados.</p>
    <p>Existindo na relación de postos de traballo vacantes dotadas orzamentariamente e cuxa provisión se considera necesaria, esta consellería, en uso das competencias que ten atribuídas, logo de negociación na Mesa Xeral de Empregados Públicos e na Comisión de Persoal, resolve convocar concurso de traslados para a provisión dos postos de traballo vacantes que se especifican no anexo I desta orde, de conformidade coas seguintes bases</p>
    <p>I. Requisitos para a participación</p>
    <p>1. Poderán participar neste concurso:</p>
    <p>a) Os/as funcionarios/as das escalas superior e técnica de estatísticos da Administración da Xunta de Galicia ou escala superior análoga doutras administracións públicas, unha vez transcorridos dous anos desde que accedesen ao posto que veñan desempeñando con carácter definitivo, agás que este se provese polo sistema de libre designación en cuxo caso non se exixirá permanencia.</p>
    <p>b) Os/as funcionarios/as das escalas superior e técnica de estatísticos da Administración da Xunta de Galicia ou escala superior análoga doutras administracións públicas en situación de excedencia voluntaria por interese particular, unha vez transcorrido o período mínimo de permanencia nesta situación.</p>
    <p>c) Os/as funcionarios/as das escalas superior e técnica de estatísticos da Administración da Xunta de Galicia ou escala superior análoga doutras administracións públicas en situación de excedencia voluntaria por incompatibilidade.</p>
    <p>d) Os/as funcionarios/as das escalas superior e técnica de estatísticos da Administración da Xunta de Galicia ou escala superior análoga doutras administracións públicas en situación de excedencia por violencia de xénero.</p>
    <p>2. Están obrigados a participar neste concurso:</p>
    <p>a) Os/as funcionarios/as das escalas superior e técnica de estatísticos da Administración da Xunta de Galicia, reingresados con carácter provisional desde a situación de excedencia, debendo solicitar todos os postos ofertados na localidade na que estivesen adscritos/as provisionalmente (artigo 61.3 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia). </p>
    <p>b) Os/as funcionarios/as das escalas superior e técnica de estatísticos da Administración da Xunta de Galicia, que se encontren á disposición do/da conselleiro/a ou adscritos/as provisionalmente por remoción dun posto de libre designación debendo solicitar, pola súa elección, todos os postos que se oferten na última localidade en que ocupasen posto con carácter definitivo, ou ben todos os postos que se oferten na localidade onde estivesen á disposición ou adscritos/as provisionalmente (artigo 65.4 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia).</p>
    <p>c) Os/as funcionarios/as das escalas superior e técnica de estatísticos da Administración da Xunta de Galicia, que se encontren á disposición do/da conselleiro/a ou adscritos/as provisionalmente por alteración do contido ou supresión do posto que ocupaban con carácter definitivo debendo solicitar, pola súa elección, todos os postos que se oferten na última localidade en que ocupasen posto con carácter definitivo, ou ben todos os postos que se oferten na localidade onde estivesen a disposición ou adscritos/as provisionalmente (artigo 65.4 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia). </p>
    <p>O incumprimento da obriga de participar nos termos establecidos nas alíneas a), b) e c) determinará a declaración na situación de excedencia voluntaria por interese particular (artigo 61.4 e 65.4 do Decreto lexislativo 1/2008).</p>
    <p>3. Non poderán participar neste concurso:</p>
    <p>Os/as funcionarios/as das escalas superior e técnica de estatísticos ou análoga doutras administracións públicas suspensos en firme, mentres dure a suspensión. </p>
    <p>II. Postos ofertados</p>
    <p>1. Os/as interesados/as poderán solicitar por orde de preferencia os postos relacionados no anexo I, sempre que reúnan as condicións exixidas nel.</p>
    <p>2. Así mesmo, os/as traballadores/as que o desexen poderán solicitar os postos da súa escala que resulten vacantes a consecuencia da adxudicación dos postos ofertados no anexo I. A adxudicación dun posto a resultas está condicionada a que o/a solicitante non obteña ningún dos postos convocados no anexo II e a que o dito posto sexa de necesaria cobertura. </p>
    <p>Os postos resultantes adxudicaranse de acordo coas puntuacións obtidas en aplicación do baremo que rexe neste concurso.</p>
    <p>3. Os/as funcionarios/as doutras administracións públicas só poderán solicitar os postos aos que teñan acceso segundo as relacións de postos de traballo.</p>
    <p>4. Os/as interesados/as en participar na convocatoria deberán posuír os requisitos especificados no anexo I desta orde para desempeñar a vacante á que pretenden acceder. </p>
    <p>III. Valoración de méritos</p>
    <p>A valoración dos méritos para a adxudicación dos postos de traballo efectuarase conforme o seguinte baremo:</p>
    <p>1. Antigüidade (servizos prestados nas administracións públicas):</p>
    <p>Por cada ano de servizos ou fracción superior a 6 meses como funcionario/a de carreira: 0,15 puntos.</p>
    <p>A puntuación máxima na base III.1 será de 5,5 puntos.</p>
    <p>Para estes efectos computaranse os servizos recoñecidos polo órgano competente de conformidade co establecido na Lei 70/1978, do 26 de decembro, de recoñecemento de servizos prestados na Administración pública.</p>
    <p>2. Méritos específicos adecuados ás características do posto de traballo:</p>
    <p>Os méritos que se especifiquen para cada posto de traballo no anexo I desta orde valoraranse por cada ano ou fracción superior a 6 meses da experiencia que se especifique: 0,20 puntos.</p>
    <p>A puntuación máxima na base III.2 será de 3 puntos.</p>
    <p>3. Grao persoal recoñecido.</p>
    <p>Polo nivel 16 de grao recoñecido: 1,9 puntos.</p>
    <p>Por cada unidade de nivel que exceda de 16: 0,15 puntos.</p>
    <p>A puntuación máxima na base III.3 será de 4 puntos.</p>
    <p>No suposto en que os/as funcionarios/as non teñan recoñecido ningún grao persoal ou este sexa inferior a 16 computarase, para os efectos de puntuación no presente punto, o nivel mínimo correspondente ao intervalo de niveis da escala á que pertenza o/a funcionario/a. </p>
    <p>4. Traballo desenvolvido, tempo transcorrido desde o último posto obtido con carácter definitivo e medidas de conciliación e de igualdade de xénero:</p>
    <p>4.1. Traballo desenvolvido:</p>
    <p>4.1.1. Só se computará o traballo desenvolvido coa condición de funcionario/a de carreira nos distintos grupos.</p>
    <p>4.1.2. A valoración efectuarase consonte aos seguintes criterios:</p>
    <p>a) Por cada ano ou fracción superior a 6 meses de traballo desenvolvido, sempre que o posto solicitado sexa inferior ao posto desempeñado en máis de dous niveis: 0,40 puntos.</p>
    <p>b) Por cada ano ou fracción superior a 6 meses de traballo desenvolvido, cando o posto desempeñado e o solicitado teñan igual nivel ou o posto solicitado sexa inferior ao posto desempeñado ata dous niveis: 0,30 puntos.</p>
    <p>c) Por cada ano ou fracción superior a 6 meses de traballo desenvolvido, sempre que o posto solicitado sexa de nivel superior ao desempeñado: 0,20 puntos.</p>
    <p>4.1.3. O traballo desenvolvido en comisión de servizos puntuarase como realizado no posto de orixe do/a funcionario/a.</p>
    <p>4.2. Tempo transcorrido desde a última adxudicación dun posto con carácter definitivo:</p>
    <p>4.2.1. Polo tempo transcorrido desde a última adxudicación dun posto con carácter definitivo na escala desde a que participa outorgaranse 0,15 puntos por cada ano ou fracción superior a 6 meses.</p>
    <p>4.2.2. Exclúense da puntuación os dous anos de permanencia obrigatoria se o último posto adxudicado con carácter definitivo se obtivo polo sistema de concurso, e os dous primeiros anos se o último posto adxudicado con carácter definitivo se obtivo polo sistema de libre designación.</p>
    <p>4.3. Medidas de conciliación e de igualdade de xénero:</p>
    <p>4.3.1. Outorgaranse 0,5 puntos para acceder aos postos situados na localidade onde radique o posto de traballo do cónxuxe ou parella de feito sempre que o solicitante non teña destino definitivo nesa mesma localidade. Esta circunstancia xustificarase documentalmente xunto coa solicitude de participación no concurso nos termos establecidos na base IV.5.b).</p>
    <p>4.3.2. Outorgaranse 0,01 puntos por mes ou fracción de mes aos/ás funcionarios/as que estean gozando ou gozasen nos cinco anos anteriores ao remate do prazo de presentación de solicitudes unha excedencia para o coidado de fillos/as ou familiares. Esta circunstancia, de ser o/a participante funcionario/a da Administración da Xunta de Galicia, apreciarase de oficio.</p>
    <p>A puntuación da alínea 4.3.2. non poderá superar os 0,6 puntos.</p>
    <p>A puntuación máxima da base III.4 será de 5,5 puntos.</p>
    <p>5. Cursos de formación e perfeccionamento e titulación académica. </p>
    <p>5.1. Cursos de formación.</p>
    <p>5.1.1. Valorarase a asistencia aos cursos organizados e impartidos directamente pola Escola Galega de Administración Pública, Escola Galega de Administración Sanitaria, Academia Galega de Seguridade Pública, Instituto Nacional de Administración Pública, Instituto Galego de Estatística, Instituto Nacional de Estatística, outros organismos de estatística pública autonómicos, estatais e internacionais, escolas oficiais de formación das restantes comunidades autónomas, universidades, Servizo Público Estatal de Emprego, Dirección Xeral de Formación e Colocación da Consellería de Traballo e Benestar así como os cursos impartidos no marco do Acordo de Formación para o Emprego das Administracións Públicas (Afedap) sobre as seguintes materias:</p>
    <p>a) Procedemento administrativo.</p>
    <p>b) Seguridade e saúde laboral.</p>
    <p>c) Igualdade de xénero.</p>
    <p>d) Informática: internet, correo electrónico, procesador de textos, folla de calculo, bases de datos aplicacións ofimáticas e outras ferramentas informáticas relacionadas co tratamento estatístico de datos.</p>
    <p>e) Xefe/a de sección para os postos aos que se opta de xefe/a de sección.</p>
    <p>f) Cursos sobre metodoloxía, procedementos estatísticos organización e planificación estatística.</p>
    <p>g) Protección de datos de carácter persoal. </p>
    <p>Así mesmo, puntuaranse os cursos dos idiomas oficiais da Unión Europea, organizados e impartidos directamente polos organismos anteriormente indicados ou polas escolas oficiais de idiomas. A puntuación máxima por coñecemento de idiomas será de 1,5 puntos.</p>
    <p>Os cursos valoraranse conforme os seguintes criterios:</p>
    <p>– Por cada curso de duración igual ou superior a 12 horas lectivas e ata 40 horas lectivas: 0,20 puntos.</p>
    <p>– Por cada curso de duración superior a 40 horas lectivas e igual ou inferior a 75 horas lectivas: 0,40 puntos.</p>
    <p>– Por cada curso de duración superior a 75 horas lectivas e igual ou inferior a 100 horas lectivas: 0,80 puntos.</p>
    <p>– Por cada curso de duración superior a 100 horas lectivas: 1 punto.</p>
    <p>En caso de asignación de créditos haberá que aterse ao disposto no Real decreto 1497/1987, do 27 de novembro (1 crédito equivale a 10 horas).</p>
    <p>Non se valorará:</p>
    <p>– A asistencia a congresos, xornadas, seminarios, simposios e similares.</p>
    <p>– As materias (créditos) que formen parte dunha titulación académica.</p>
    <p>– Os cursos de doutoramento.</p>
    <p>– Os módulos ou partes integrantes dun curso.</p>
    <p>A puntuación máxima da base III.5.1 será de 3 puntos.</p>
    <p>5.2. Titulación académica.</p>
    <p>– Diplomado universitario, enxeñeiro técnico, arquitecto técnico, grao ou equivalente: 0,60 puntos.</p>
    <p>– Licenciado universitario, enxeñeiro, arquitecto, grao ou equivalente: 0,80 puntos.</p>
    <p>– Título de doutor: 1 punto.</p>
    <p>A puntuación máxima da base III.5.2. será de 1 punto.</p>
    <p>Valorarase unha soa titulación académica, sempre que sexa distinta á requirida para o ingreso ao corpo dende o que se concurse, e sexa de igual ou superior nivel académico. </p>
    <p>Para os efectos de equivalencia de titulación só se admitirán as establecidas polo Ministerio de Educación, Cultura e Deporte con carácter xeral e válidas para todos os efectos, sempre que se indique expresamente a disposición na que se establece a equivalencia e o BOE no que se publica.</p>
    <p>A puntuación máxima da base III.5 será de 4 puntos.</p>
    <p>6. Grao de coñecemento do idioma galego.</p>
    <p>a) Curso de Celga 3 ou equivalente: 0,75 puntos.</p>
    <p>b) Curso de Celga 4 ou equivalente: 1,50 puntos.</p>
    <p>c) Curso de nivel medio de linguaxe administrativa galega, curso de nivel medio de linguaxe administrativa local galega, curso de linguaxe xurídica galega, ciclos superior dos estudos de galego das escolas oficiais de idiomas ou Celga 5: 2,25 puntos.</p>
    <p>d) Curso de nivel superior de linguaxe administrativa galega ou curso de nivel superior de linguaxe xurídica galega: 3 puntos.</p>
    <p>En caso de acreditar máis dun grao de coñecemento de galego, só se computará o superior.</p>
    <p>Só se lle concederá validez, no que se refire á acreditación do coñecemento do galego, aos cursos, estudos ou titulacións homologadas polo órgano competente en materia de política lingüística.</p>
    <p>O coñecemento do idioma galego só será obxecto de valoración neste punto.</p>
    <p>A puntuación máxima da base III.6 será de 3 puntos.</p>
    <p>7. Polo grupo ao que pertence o funcionario e desde o que participa no concurso outorgaranse os seguintes puntos:</p>
    <p>– Subgrupo A1: 3 puntos.</p>
    <p>– Subgrupo A2: 2 puntos.</p>
    <p>8. A orde de prioridade para a adxudicación das prazas determinarase pola puntuación obtida de acordo co baremo anterior.</p>
    <p>Todos os méritos recollidos na base III computaranse ata a data de finalización do prazo de presentación de instancias.</p>
    <p>En caso de empate nas puntuacións acudirase para dirimilo á outorgada polos méritos alegados seguindo a orde establecida nos diferentes puntos desta base.</p>
    <p>De persistir o empate, resolverase pola orde alfabética do primeiro apelido, e de ser igual polo segundo, a partir da letra resultante no sorteo que tivo lugar o día 7 de febreiro de 2012 (DOG nº 31, do 14 de febreiro). En último lugar o empate dirimirase por sorteo entre os implicados.</p>
    <p>9. A puntuación mínima para poder adxudicar os postos que se ofertan nesta convocatoria é a que para cada un deles se especifica no anexo I.</p>
    <p>IV. Solicitudes de participación e documentación que debe acompañala</p>
    <p>1. As solicitudes para tomar parte neste concurso dirixiranse ao director xeral da Función Pública da Consellería de Facenda. O modelo de solicitude estará á disposición de todos/as os/as que desexen participar no concurso na páxina web da Xunta de Galicia (www.xunta.es). Despois de premer a modalidade de solicitude elixida, os/as aspirantes deberán cubrir todos os datos que aparecen en pantalla e posteriormente validalos e confirmalos.</p>
    <p>A solicitude deberá presentarse desde o día seguinte ao da publicación da convocatoria no Diario Oficial de Galicia ata o día 20 de xullo de 2012, nos rexistros xerais da Consellería de Presidencia, Administracións Públicas e Xustiza, nas súas xefaturas territoriais e oficinas comarcais da Xunta de Galicia, así como nos demais lugares previstos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>2. Na instancia faranse constar, por orde de preferencia, as vacantes incluídas no anexo I para as que reúnan os requisitos exixidos para o seu desempeño.</p>
    <p>3. Na instancia tamén se fará constar a participación na fase de resultas indicando:</p>
    <p>a) Localidade. Poderán solicitar como máximo dúas localidades por orde de preferencia.</p>
    <p>b) Nivel do posto de traballo ao que opte. Especificarase o nivel mínimo que se solicita.</p>
    <p>4. Os/as funcionarios/as doutras administracións deberán achegar xunto coa súa solicitude de participación:</p>
    <p>a) Certificación emitida pola Administración de pertenza que acredite a situación administrativa desde a que participan.</p>
    <p>b) Copia compulsada do Celga 4 ou o equivalente debidamente homologado polo órgano competente en materia de política lingüística da Xunta de Galicia de acordo coa disposición adicional segunda da Orde do 16 de xullo de 2007, pola que se regulan os certificados oficiais acreditativos dos niveis de coñecemento da lingua galega (DOG nº 146, do 30 de xullo).</p>
    <p>5. Os/as funcionarios/as con algunha discapacidade poderán pedir na súa solicitude a adaptación do posto ou postos de traballo solicitados. Á solicitude deberase acompañar un informe expedido polo órgano competente na materia, que acredite a procedencia da adaptación e a compatibilidade co desempeño das funcións que teña atribuído o posto ou os postos solicitados (artigo 10 do Real decreto 2271/2004, do 3 de decembro).</p>
    <p>6. Para os efectos previstos na base III.4.3.1, os/as funcionarios/as que non teñan destino definitivo na mesma localidade que o seu cónxuxe ou parella de feito e que soliciten postos situados nesta última, deberán achegar xunto coa solicitude de participación:</p>
    <p>a) Certificado de matrimonio ou acreditación de ser parella de feito.</p>
    <p>b) Administracións públicas:</p>
    <p>Certificado expedido polo/a xefe/a de persoal do centro directivo onde o cónxuxe ou parella de feito preste servizos no que conste que este/a é empregado/a público/a, o posto que ocupa e a localidade onde o posto radique (anexo II).</p>
    <p>– Empresas privadas: </p>
    <p>Certificado de vida laboral e contrato de traballo por conta allea en vigor cun mínimo de tres meses de antelación á data de finalización do prazo de presentación de instancias.</p>
    <p>– Autónomos.</p>
    <p>Certificado de vida laboral e documento de alta no réxime de autónomos da Seguridade Social con efectos dun mínimo de tres meses de antelación á data de finalización do prazo de presentación de instancias. </p>
    <p>7. No suposto de estar interesados/as nos postos dunha mesma localidade que se anuncian neste concurso dous/dúas funcionarios/as, poderán condicionar a súa petición por razóns de convivencia familiar, ao feito de que ambos/as os/as dous/dúas obteñan destino neste concurso e na mesma localidade, entendéndose en caso contrario anuladas as peticións efectuadas por ambos/as os/as dous/dúas. Os/as concursantes que se acollan a esta petición condicional deberán facelo constar na súa solicitude e acompañar unha fotocopia da petición do/a outro/a.</p>
    <p>8. As solicitudes vincularán aos solicitantes unha vez finalizado o prazo de presentación das mesmas.</p>
    <p>Poderá renunciar a participar no concurso nos vinte días seguintes ao da publicación no Diario Oficial de Galicia da lista definitiva de admitidos e excluídos. Unha vez transcorrido o dito prazo non se admitirá ningunha renuncia á participación agás erro manifesto do solicitante apreciado pola Administración.</p>
    <p>9. Todo o proceso correspondente a este concurso poderá consultarse a través da páxina web oficial da Xunta de Galicia (http://www.xunta.es/).</p>
    <p>V. Xustificación da posesión de méritos e requisitos</p>
    <p>1. Os méritos e os requisitos específicos para o acceso aos postos deberán posuírse na data de finalización do prazo de presentación de instancias.</p>
    <p>2. O procedemento para a xustificación dos méritos e requisitos será o seguinte:</p>
    <p>2.1. Funcionarios da Administración da Xunta de Galicia:</p>
    <p>A Dirección Xeral da Función Pública remitiralles aos/as participantes no concurso de traslados unha clave para consultar os datos que figuran no seu expediente no Rexistro Central de Persoal (RCP). Este envío efectuarase ao teléfono móbil ou correo electrónico sinalado polo interesado/a na solicitude de participación no concurso.</p>
    <p>Se chegado o día 23 de xullo algún/ha interesado/a non recibiu a clave, a partir do día seguinte poderá dirixirse á Dirección Xeral da Función Pública mediante fax, solicitando o seu envío con indicación do número do teléfono móbil ou enderezo de correo electrónico. </p>
    <p>Do 21 de xullo ata o 3 de agosto de 2012 actuarán do seguinte xeito:</p>
    <p>No suposto de estar conforme cos datos consultados, o/a interesado/a os validará asinando o impreso de conformidade que encontrará na páxina web sinalada e o remitirá á Dirección Xeral da Función Pública. </p>
    <p>No suposto de disconformidade con algún dos datos por que se considere que son erróneos ou están incompletos, o interesado deberá formalizar o impreso de emenda que encontrará na páxina web. Este documento deberá ser presentado nas unidades que a seguir se relacionan:</p>
    <p>– Servizos centrais: secretario xeral técnico, subdirector xeral ou xefes de servizo que teñan atribuídas funcións en materia de xestión de persoal, dependentes da secretaría xeral da consellería respectiva ou dos seus organismos autónomos.</p>
    <p>– Servizos periféricos: xefes/as territoriais, funcionario/a responsables da área de persoal das xefaturas territoriais da consellería respectiva ou dos seus organismos autónomos.</p>
    <p>O/a interesado/a acompañará a documentación xustificativa das modificacións que propón para que polas unidades sinaladas se emita certificación segundo o modelo que estableza a Dirección Xeral da Función Pública, validando, de estimalo procedente, as correccións realizadas. </p>
    <p>O prazo para expedir esta certificación será do 21 de xullo ata o 18 de setembro de 2012. </p>
    <p>Unha vez expedida a certificación, o interesado deberá asinala e remitila á Dirección Xeral da Función Pública. No caso de que a certificación non se emitise en prazo por causas alleas ao/á concursante, este/a presentará xustificación documental de tela solicitado oportunamente. A certificación, ou a xustificación de tela solicitado, deberá presentase ata o día 25 de setembro de 2012.</p>
    <p>2.2. Funcionarios doutras administracións públicas:</p>
    <p>A Dirección Xeral da Función Pública remitiralles aos participantes no concurso de traslados ao teléfono móbil ou correo electrónico sinalado na solicitude de participación unha clave para poder ter acceso á xeración do seu impreso de emenda.</p>
    <p>Se chegado o día 20 de xullo de 2012 algún/ha interesado/a non recibiu a clave, a partir do día seguinte poderá dirixirse á Dirección Xeral da Función Pública mediante fax solicitando o seu envío con indicación do número do teléfono móbil ou enderezo do correo electrónico.</p>
    <p>Do 19 de xullo ao 3 de agosto de 2012 actuarán do seguinte xeito:</p>
    <p>Os participantes deberán acceder á páxina web www.xunta.es e cubrir o impreso de emenda cos seus datos persoais e administrativos.</p>
    <p>Este impreso, que deberá reflectir todos os méritos e requisitos específicos de acceso que o concursante pretenda facer valer, remitirase á Dirección Xeral da Función Pública xunto cos documentos acreditativos debidamente cotexados.</p>
    <p>A Dirección Xeral da Función Publica desde o 19 de xullo ata o 18 de setembro de 2012 validará aqueles méritos que estean debidamente acreditados e remitiralle ao interesado a certificación. </p>
    <p>O participante no concurso deberá asinar e remitir a certificación orixinal á Dirección Xeral da Función Pública. No caso de que a certificación non se emitise en prazo por causas alleas ao/á concursante, este/a presentará xustificación documental de tela solicitado oportunamente. A certificación, ou a xustificación de tela solicitado, deberá presentase ata o día 25 de setembro de 2012.</p>
    <p>3. Os datos reflectidos no impreso de conformidade ou na certificación serán os que teña en conta a comisión de valoración do concurso para a adxudicación dos postos de traballo solicitados. Calquera dato omitido polo/a interesado/a non poderá ser invocado por este/a para os efectos de futuras reclamacións, nin considerar por tal motivo lesionados os seus intereses e/ou dereitos. </p>
    <p>4. Calquera impreso de conformidade ou certificación que non reúna os requisitos ou que fose enviado polo/a interesado/a fóra do prazo establecido, terase por non presentada, agás no suposto establecido no último parágrafo da alínea 2.1 e 2.2.</p>
    <p>VI. Listaxe de admitidos e excluídos</p>
    <p>1. Expirado o prazo de presentación de instancias, a Dirección Xeral de Función Pública ditará resolución que se publicará no Diario Oficial de Galicia na que se declarará aprobadas as listas de admitidos/as e excluídos/as con indicación do lugar no que estarán á disposición dos/as interesados/as.</p>
    <p>2. Os excluídos disporán dun prazo de dez días hábiles, contados a partir do seguinte ao da publicación da resolución, para poder emendar, de ser o caso, o defecto que motivase a exclusión. O formulario de reclamación estará á disposición dos interesados na páxina web da Xunta de Galicia (www.xunta.es), e deberá presentarse no rexistro xeral da Consellería de Presidencia, Administracións Públicas e Xustiza, nas xefaturas territoriais e oficinas comarcais da dita consellería, ou nos demais lugares previstos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común. Para tal efecto a estimación ou desestimación das ditas peticións de emendas entenderanse implícitas na resolución pola que se publique a listaxe definitiva.</p>
    <p>Unha vez transcorrido o dito prazo, a Dirección Xeral da Función Pública ditará resolución definitiva, contra a que se poderá interpoñer recurso potestativo de reposición ante a Consellería de Facenda, no prazo dun mes que se contará desde o día seguinte ao da súa publicación no Diario Oficial de Galicia, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común, ou directamente recurso contencioso-administrativo ante o Xulgado do Contencioso-Administrativo de Santiago de Compostela, no prazo de dous meses contados desde a mesma data, de conformidade co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>VII. Comisión de valoración</p>
    <p>1. A valoración dos méritos alegados polos/as concursantes para a adxudicación dos postos de traballo vacantes será efectuada pola comisión de valoración que prevé o artigo 12 do Regulamento de provisión de postos de traballo, promoción profesional e promoción interna, coa composición establecida nel. Esta comisión terá a categoría primeira das previstas no Decreto 144/2001, do 7 de xuño, e será nomeada polo órgano convocante. Os acordos da comisión adoptaranse por maioría dos seus membros.</p>
    <p>2. A comisión poderá dispoñer a incorporación aos seus traballos de asesores, para aquelas tarefas que o requiran, procedendo o órgano convocante ao seu nomeamento.</p>
    <p>3. A proposta de adxudicación dos postos de traballo ofertados recaerá, en todo caso, sobre o concursante que obtivese maior puntuación conforme o baremo establecido na base III, así como, se é o caso, conforme os criterios de desempate fixados na base III.8.</p>
    <p>4. Unha vez efectuada a proposta de valoración provisional dos méritos farase pública no Diario Oficial de Galicia mediante resolución da Dirección Xeral da Función Pública da Consellería de Facenda. </p>
    <p>Contra a dita resolución os/as concursantes poderán formular as oportunas reclamacións no prazo de dez días hábiles que se contarán a partir do seguinte ao da publicación. </p>
    <p>As reclamacións dirixiranse á Dirección Xeral da Función Pública e poderán presentarse no rexistro xeral da Consellería de Presidencia, Administracións Públicas e Xustiza, nas xefaturas territoriais, nas oficinas comarcais da dita consellería, ou nos demais lugares previstos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>O formulario de reclamación estará á disposición dos interesados na páxina web da Xunta de Galicia (www.xunta.es).</p>
    <p>5. Examinadas e resoltas pola comisión as reclamacións presentadas elevará proposta definitiva de resolución do concurso á conselleira de Facenda.</p>
    <p>A convocatoria resolverase por orde da conselleira de Facenda, que se publicará no Diario Oficial de Galicia e na que figurarán os destinos adxudicados a cada un dos participantes.</p>
    <p>A estimación ou desestimación das reclamacións presentadas contra a valoración provisional de méritos entenderanse implícitas na devandita orde.</p>
    <p>VIII. Adxudicación de destinos</p>
    <p>1. Os destinos adxudicados serán irrenunciables, salvo que con anterioridade á finalización do prazo posesorio obteña outro destino mediante convocatoria pública, ben polo procedemento de libre designación ou por concurso, casos nos que poderán optar entre os postos adxudicados, estando obrigados a comunicar por escrito a opción realizada á Dirección Xeral da Función Pública no prazo de tres días.</p>
    <p>2. Os traslados que se deriven da resolución deste concurso terán a consideración de voluntarios; en consecuencia, non xerarán dereito á indemnización.</p>
    <p>IX. Toma de posesión</p>
    <p>A toma de posesión en todos os postos adxudicados como consecuencia da celebración deste concurso efectuarase a partir da data que se faga constar na orde de resolución deste, desde a que se iniciará o cómputo dos prazos posesorios establecidos no artigo 14 do Decreto 93/1991, do 24 de marzo, polo que se aproba o Regulamento de provisión de postos de traballo, promoción profesional e promoción interna.</p>
    <p>X. Recursos</p>
    <p>Contra esta orde, que pon fin á vía administrativa, poderase interpoñer recurso potestativo de reposición ante esta mesma consellería, no prazo dun mes que se contará desde o día seguinte ao da súa publicación no Diario Oficial de Galicia, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común ou, directamente, recurso contencioso-administrativo ante o Xulgado do Contencioso-Administrativo de Santiago de Compostela no prazo de dous meses que se contará desde a mesma data, de conformidade co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 27 de xuño de 2012</p>
    <footer><p>Elena Muñoz Fonteriz<br>Conselleira de Facenda</p></footer>

