---
date: '2012-01-05'
id: C3H1-231211-10290
page: 735
number: 4
agency: Consellería do Medio Rural
section: I. Disposicións xerais.
title: >-
  DECRETO 247/2011, do 15 de decembro, polo que se crea o Rexistro xeral de
  explotadores dedicados ao transporte de subprodutos animais e produtos
  derivados non destinados ao consumo humano.
range: Decreto
url: >-
  https://www.xunta.gal/dog/Publicados/2012/20120105/AnuncioC3H1-231211-10290_gl.html
---
<p>Con data do 14 de novembro de 2009 publicouse o Regulamento (CE) n.º&amp;nbsp;1069/2009 do Parlamento Europeo e do Consello, do 21 de outubro de 2009, polo que se establecen as normas sanitarias aplicables aos subprodutos animais e aos produtos derivados non destinados ao consumo humano e polo que se derroga o Regulamento (CE) 1774/2002.</p>
    <p>Con posterioridade, publicouse o Regulamento (UE) n.º 142/2011 da Comisión, do 25 de febreiro de 2011, polo que se establecen as disposicións de aplicación do Regulamento&amp;nbsp;(CE)&amp;nbsp;1069/2009. </p>
    <p>Ata a actualidade estas normas sanitarias en Galicia estaban encabezadas polo Decreto&amp;nbsp;4/2008, do 10 de xaneiro, polo que se regulan as condicións de recollida e transporte de subprodutos e produtos transformados de orixe animal non destinados ao consumo humano, no que se establecía o procedemento adecuado de manipulación, recollida e transporte dos subprodutos e produtos transformados de orixe animal xerados nas explotacións gandeiras e noutras instalacións da comunidade autónoma.</p>
    <p>Os novos regulamentos flexibilizan as condicións para a recollida e transporte de subprodutos animais e produtos derivados non destinados ao consumo humano, a autorización dos vehículos utilizados e as exixencias dos documentos aplicables aos transportistas e aos vehículos de transporte de subprodutos animais e produtos derivados non destinados ao consumo humano, substituíndo o réxime de autorizacións por un sistema de rexistro determinado pola autoridade competente en materia de subprodutos animais non destinados ao consumo humano.</p>
    <p>Constituído un corpo regulamentario completo, o único desenvolvemento normativo necesario debe determinar o sistema de rexistro aplicable en Galicia. Cómpre, por tanto, suprimir aquelas normas que na actualidade só xeran confusión e especialmente aquelas que pola súa maior rixidez puideran ocasionar unha perda da competitividade dos nosos explotadores. O sistema que se propón ten en consideración as propostas de normativa estatal básica ao respecto.</p>
    <p>Por todo o exposto, e por proposta da persoa titular da consellería do Medio Rural, e en uso das atribucións conferidas pola Lei 1/1983, do 22 de febreiro, reguladora da Xunta e da súa Presidencia, de acordo co ditame do Consello Consultivo e logo da deliberación do Consello da Xunta de Galicia, na súa reunión do día quince de decembro de dous mil once,</p>
    <h2>DISPOÑO:</h2>
    <p>Artigo 1. <em>Creación do Rexistro xeral de explotadores que realizan o transporte de subprodutos animais e produtos derivados non destinados ao consumo humano</em>.</p>
    <p>O obxecto deste decreto é a creación do Rexistro xeral de explotadores que realizan o transporte de subprodutos animais e produtos derivados non destinados ao consumo humano, que será xestionado pola consellería que teña atribuídas as competencias en materia de gandaría, a través da dirección xeral competente en materia de sanidade e produción animal. </p>
    <p>Artigo 2. <em>Datos do rexistro</em>.</p>
    <p>Os datos mínimos deste rexistro xeral de explotadores que realizan o transporte de subprodutos animais e produtos derivados non destinados ao consumo humano son os seguintes: </p>
    <p>a) Datos do explotador (nome ou razón social e NIF).</p>
    <p>b) Representante legal (nome/NIF).</p>
    <p>c) Enderezos completos (lugar, concello, provincia e CP).</p>
    <p>d) Solicitude de: inscrición, modificación de datos, baixa.</p>
    <p>e) Relación de vehículos, contedores (marca ou modelo, tipo, matrícula/ n.º de bastidor/n.º de contedor, categoría de Sandach).</p>
    <p>Artigo 3. <em>Solicitude de inscrición no Rexistro xeral</em>.</p>
    <p>1. Para exercer a súa actividade os explotadores deberán presentar unha solicitude de inscrición conforme o modelo do anexo I, por calquera dos medios e nos lugares previstos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, a través da sede telemática no enderezo http://sede.xunta.es</p>
    <p>2. Á solicitude xuntaráselle a seguinte documentación:</p>
    <p>a) Copia compulsada do NIF da empresa.</p>
    <p>b) Copia compulsada do NIF do representante legal (se é o caso).</p>
    <p>c) Xustificante de pagamento das taxas correspondentes.</p>
    <p>d) Anexo II debidamente cuberto correspondente á relación de vehículos/contedores (de ser o caso).</p>
    <p>Artigo 4. <em>Tramitación da solicitude</em>.</p>
    <p>1. Se a solicitude de inscrición non reúne os requisitos sinalados no artigo 3 deste decreto, requirirase a persoa interesada para que, nun prazo máximo de dez días hábiles, emende a falta ou xunte os documentos preceptivos con indicación de que, se así non o fixese, se terá por desistida da súa petición, logo de resolución que deberá ditarse nos termos previstos no artigo 42 da citada Lei 30/1992.</p>
    <p>2. Unha vez revisada a documentación achegada, e feitas as comprobacións oportunas cando proceda, a xefatura territorial da consellería competente en sanidade e produción animal, resolverá positiva ou negativamente a solicitude de inscrición no rexistro. A resolución denegatoria deberá ser motivada.</p>
    <p>3. A resolución non pon fin á vía administrativa e poderá ser impugnada en alzada ante o conselleiro/a competente en materia de sanidade e produción animal, no prazo dun mes contado a partir do día seguinte ao da recepción da notificación da resolución.</p>
    <p>4. Transcorridos tres meses desde a presentación da solicitude sen que fose ditada resolución expresa, salvo que a demora sexa imputable á persoa interesada, entenderase outorgada a inscrición no rexistro consonte o previsto no artigo 43.2 da citada Lei&amp;nbsp;30/1992, logo da xustificación do ingreso da taxa correspondente, o que implicará a asignación dunha numeración consonte o establecido no artigo seguinte.</p>
    <p> Artigo 5. <em>Datos da inscrición</em>.</p>
    <p>1. Cada explotador do transporte de subprodutos e produtos derivados de orixe animal non destinados ao consumo humano contará cun número de rexistro axustado á seguinte estrutura: </p>
    <p>a) Letra «S». </p>
    <p>b) Dous díxitos co código INE da provincia. </p>
    <p>c) Tres díxitos co código INE do municipio. </p>
    <p>d) Tres díxitos que o identificarán de forma única dentro do ámbito, polo menos, municipal.</p>
    <p>2. Os explotadores serán os responsables de comunicar as modificacións dos datos do rexistro, incluído o cambio de localización ou titularidade, así como calquera cambio que se produza na relación de vehículos que presentou no momento da inclusión no rexistro, segundo o modelo do anexo II.</p>
    <p>Artigo 6.<em> Baixa no Rexistro xeral</em>.</p>
    <p>1. Producirase a baixa no rexistro dun explotador ou dun vehículo/contedor por calquera dos seguintes motivos:</p>
    <p>a) Solicitude por parte da persoa titular da empresa explotadora.</p>
    <p>b) Cesamento da actividade</p>
    <p>c) De oficio pola Administración, no caso de que se comprobe mediante unha inspección in situ que o explotador ou algún dos seus vehículos/contedores non cumpren co disposto no Regulamento (CE) 1069/2009 do Parlamento Europeo e do Consello, do 21 de outubro de 2009, polo que se establecen as normas sanitarias aplicables aos subprodutos animais e aos produtos derivados non destinados ao consumo humano, e por infracción dos requisitos establecidos nos artigos anteriores, na Lei 8/2003, do 24 de abril, de sanidade animal, e na demais normativa de aplicación.</p>
    <p>2. A baixa no rexistro producirase logo da tramitación do oportuno procedemento de conformidade co disposto na Lei 30/1992, do 26 de novembro, de réxime xurídico das administracións públicas e do procedemento administrativo común, con audiencia ao interesado.</p>
    <p>3. A resolución da baixa será adoptada pola persoa titular da dirección xeral competente en materia de sanidade e produción animal, e será impugnable en alzada ante a persoa titular da consellería competente en materia de gandaría.</p>
    <p>Artigo 7. <em>Inspección e control</em>.</p>
    <p>A consellería competente en materia de seguridade alimentaria nas producións gandeiras, a través dos servizos veterinarios oficiais, efectuará as inspeccións dos vehículos/contedores das empresas rexistradas para verificar o cumprimento dos requisitos deste decreto e da demais normativa de aplicación. </p>
    <p>Artigo 8. <em>Réxime sancionador</em>.</p>
    <p>Os incumprimentos das disposicións establecidas neste decreto serán sancionados coa aplicación do réxime de infraccións e sancións establecidos na Lei 8/2003, do 24 de abril, de sanidade animal.</p>
    <p>Disposición adicional única. <em>Outras autorizacións</em>.</p>
    <p>Sen prexuízo das previsións contidas neste decreto, a empresa encargada de realizar os labores de traslado dos produtos a que este se refire deberá contar coa autorización de transporte que resulte exixida pola normativa vixente, e cumprir co resto de prescricións que, de ser o caso, se determinen nesta.</p>
    <p>A relación de vehículos e/ou contedores autorizados comunicarase á consellería competente en materia de transportes.</p>
    <p>Disposición transitoria primeira. I<em>nclusión de oficio no rexistro de transportistas que solicitaron a renovación das autorizacións dos vehículos conforme o Decreto 4/2008, do 10 de xaneiro</em>.</p>
    <p>Os transportistas que xa exerzan a súa actividade no momento da entrada en vigor deste decreto e solicitasen en prazo a renovación das autorizacións dos seus vehículos, serán incluídos de oficio no rexistro regulado no artigo primeiro, así como os seus vehículos/contedores.</p>
    <p>Disposición transitoria segunda. <em>Transportistas que non solicitaron en prazo a renovación das autorizacións dos vehículos</em>.</p>
    <p>1. Os explotadores que non solicitaran en prazo a renovación da autorización dos seus vehículos/contedores terán que solicitar a inscrición no novo rexistro nun prazo máximo de tres meses a partir do día seguinte ao da entrada en vigor deste decreto.</p>
    <p>2. Os vehículos e/ou contedores que non foron obxecto de solicitude de renovación de autorización no prazo establecido no parágrafo anterior non se considerarán rexistrados, e quedan sen efecto as autorizacións individuais dos vehículos autorizados polo Decreto&amp;nbsp;4/2008, do 10 de xaneiro.</p>
    <p>Disposición derrogatoria única. <em>Derrogación normativa</em>. </p>
    <p>Derrógase o Decreto 4/2008, do 10 de xaneiro, polo que se regulan as condicións de recollida e transporte de subprodutos e produtos transformados de orixe animal non destinados ao consumo humano e para a autorización dos vehículos utilizados na Comunidade Autónoma de Galicia, e todas aquelas disposicións de igual ou inferior rango que se opoñan ao disposto neste decreto.</p>
    <p>Disposición derradeira primeira. <em>Desenvolvemento normativo.</em></p>
    <p>Autorízase o conselleiro do Medio Rural para ditar, no ámbito das súas competencias, cantas normas sexan necesarias para o mellor cumprimento das disposicións deste decreto.</p>
    <p>Disposición derradeira segunda. <em>Entrada en vigor</em>.</p>
    <p>O presente decreto entrará en vigor aos vinte días da súa publicación no <em>Diario Oficial de Galicia</em>.</p>
    <p>Ourense, quince de decembro de dous mil once.</p>
    <footer><p>Alberto Núñez Feijóo&lt;br&gt;Presidente</p></footer>
    <p class="dog-firma-izq">Samuel Jesús Juárez Casado&lt;br&gt;Conselleiro do Medio Rural</p>

