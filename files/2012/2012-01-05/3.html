---
date: '2012-01-05'
id: C3F1-271211-10425
page: 728
number: 4
agency: Consellería de Educación e Ordenación Universitaria
section: I. Disposicións xerais.
title: >-
  ORDE do 5 de decembro de 2011 pola que se establece o procedemento de
  expedición de certificados das persoas que manipulen os gases fluorados e os
  equipamentos baseados neles.
range: Orde
url: >-
  https://www.xunta.gal/dog/Publicados/2012/20120105/AnuncioC3F1-271211-10425_gl.html
---
<p>O Real decreto 795/2010, do 16 de xuño, establece os procedementos de certificación do persoal que realiza determinadas actividades na distribución e na manipulación de gases fluorados. Así mesmo, encoméndalles ás comunidades autónomas a designación do órgano competente para a expedición, a suspensión e a retirada das certificacións persoais.</p>
    <p>O Decreto 100/2011, do 19 de maio, polo que se regula a distribución de competencias en materia de expedición de certificados para a comercialización e a manipulación de gases fluorados e equipamentos baseados neles, establece que a consellería con competencias en materia de educación será o órgano competente para a certificación que se obteña como consecuencia dunha formación regrada. Así mesmo, será competente para convocar as probas teórico-prácticas necesarias para a obtención de determinadas certificacións.</p>
    <p>En virtude do anteriormente exposto, co fin de regular a expedición das certificacións do persoal que realiza determinadas actividades de distribución e manipulación de gases fluorados,</p>
    <h2>DISPOÑO:</h2>
    <p>Artigo 1. <em>Obxecto</em>.</p>
    <p>Esta orde ten por obxecto establecer o procedemento que seguirá a Consellería de Educación e Ordenación Universitaria para a expedición das seguintes certificacións persoais:</p>
    <p>– Certificado acreditativo da competencia para a manipulación de equipamentos con sistemas frigoríficos de calquera carga de refrixerantes fluorados.</p>
    <p>– Certificado acreditativo da competencia para a manipulación de equipamentos con sistemas frigoríficos de carga de refrixerante inferior a tres quilogramos de gases fluorados.</p>
    <p>– Certificado acreditativo da competencia para a manipulación en equipamentos de transporte refrixerado de mercadorías que empreguen menos de tres quilogramos de refrixerantes fluorados.</p>
    <p>– Certificado acreditativo da competencia para a manipulación de sistemas frigoríficos que empreguen refrixerantes fluorados destinados a confort térmico de persoas instalados en vehículos.</p>
    <p>– Certificado acreditativo da competencia para a manipulación de equipamentos de protección contra incendios que empreguen gases fluorados como axente extintor.</p>
    <p>– Certificado acreditativo da competencia para a manipulación de disolventes que conteñan gases fluorados e equipamentos que os empregan.</p>
    <p>– Certificado acreditativo da competencia para a recuperación de hexafluoruro de xofre de equipamentos de conmutación de alta tensión.</p>
    <p>Artigo 2. <em>Requisitos das persoas solicitantes</em>.</p>
    <p>As persoas solicitantes deben cumprir os requisitos establecidos no anexo I do Real decreto 795/2010, do 16 de xuño.</p>
    <p>Artigo 3. <em>Solicitudes e documentación</em>.</p>
    <p>1. As persoas interesadas deberán solicitar a expedición da certificación persoal mediante instancia, segundo o modelo que figura no anexo I desta orde. No caso de solicitar diferentes tipos de certificacións deberán presentar unha solicitude por cada unha delas, xunto coa correspondente documentación xustificativa.</p>
    <p>O modelo de solicitude poderase obter na páxina web http://www.edu.xunta.es/fp</p>
    <p>2. As solicitudes dirixiranse á Dirección Xeral de Educación, Formación Profesional e Innovación Educativa, e presentaranse nos rexistros das xefaturas territoriais da Consellería de Educación e Ordenación Universitaria, na oficina de Rexistro Xeral, no complexo administrativo de San Caetano, ou nos lugares previstos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>3. A solicitude poderá realizarse tamén por vía electrónica na páxina web:</p>
    <p>https://www.xunta.es/sede-electronica</p>
    <p>4. Nos casos de títulos de formación profesional expedidos na Comunidade Autónoma de Galicia, e para cando fose suficiente para obter a certificación persoal dispor dun título de formación profesional, a persoa interesada fará a solicitude segundo o modelo do anexo I, no centro educativo onde solicitase o título.</p>
    <p>5. Xunto coa solicitude cumprirá presentar a seguinte documentación:</p>
    <p>a) Fotocopia do DNI (só no caso de non autorizar a consulta de datos no Sistema de Verificación de Datos de Identidade).</p>
    <p>b) Copia compulsada do título ou certificación oficial da titulación requirida na cal conste ter efectuado o depósito do título.</p>
    <p>No caso de títulos de formación profesional, obtidos a partir de 2008 nun centro público dependente da consellería con competencias en materia de educación da Xunta de Galicia, non cumprirá achegalo.</p>
    <p>No caso de que se pretenda a certificación mediante título universitario, deberá presentarse documentación que acredite os coñecementos mínimos establecidos nos programas formativos do Real decreto 795/2010, do 16 de xuño.</p>
    <p>c) Copia compulsada do carné profesional, de ser o caso.</p>
    <p>d) Cando así o estableza o Real decreto 795/2010, do 16 de xuño, acreditación de ter superado un curso de formación cos contidos dos programas formativos especificados para o devandito certificado impartido por unha entidade autorizada pola Administración competente da Comunidade Autónoma de Galicia.</p>
    <p>e) Cando así o estableza o Real decreto 795/2010, do 16 de xuño, acreditación de ter superada unha proba teórico-práctica.</p>
    <p>f) No caso de exixencia de acreditación da experiencia laboral:</p>
    <p>– Informe de vida laboral expedida pola Tesouraría Xeral da Seguridade Social.</p>
    <p>– Certificación das empresas en que se exercera a actividade, segundo o modelo que figura no anexo II.</p>
    <p>Artigo 4. <em>Prazo de presentación de solicitudes</em>.</p>
    <p>As solicitudes poderanse presentar en calquera momento do ano. </p>
    <p>Artigo 5. <em>Resolución de solicitudes</em>.</p>
    <p>1. Nos casos en que se comprobe que as solicitudes cumpren cos requisitos establecidos no anexo I do Real decreto 795/2010, do 16 de xuño, expedirase certificación de acordo co formato establecido no anexo II do citado real decreto. Denegaranse de xeito motivado nos restantes casos.</p>
    <p>2. O prazo máximo para ditar e notificar a resolución expresa das solicitudes de certificación será dun mes, contado desde a data en que a solicitude teña entrada no rexistro para a súa tramitación. Transcorrido o devandito prazo sen que se ditase e notificase a resolución, a solicitude entenderase desestimada.</p>
    <p>Artigo 6. <em>Rexistro</em>.</p>
    <p>Para garantir a transparencia do mercado de traballo, manterase un rexistro que será accesible a través da internet, e que permitirá coñecer os certificados expedidos, así como as suspensións temporais e as retiradas definitivas derivadas da comisión de infraccións. Así mesmo, rexistrarase información sobre as persoas inhabilitadas temporalmente para a obtención do devandito certificado.</p>
    <p>Artigo 7. <em>Certificados persoais con convocatoria de probas teórico-prácticas</em>.</p>
    <p>O Real decreto 795/2010, do 16 de xuño, establece a obtención de determinadas certificacións persoais pola vía da realización de probas teórico-prácticas para os seguintes casos:</p>
    <p>O certificado acreditativo da competencia para a manipulación de equipamentos con sistemas frigoríficos de calquera carga de refrixerantes fluorados poderá acreditarse mediante o cumprimento de todas as condicións seguintes: </p>
    <p>– A superación dun curso de formación cos contidos do programa formativo 1 do anexo II do Real decreto 795/2010, do 16 de xuño.</p>
    <p>– A superación dunha proba teórico-práctica de coñecementos sobre os contidos do programa formativo 2 do anexo II do citado real decreto.</p>
    <p>– A xustificación de ter unha experiencia anterior a 2009 de polo menos cinco anos de actividade profesional en montaxe e mantemento de equipamentos ou instalacións con sistemas frigoríficos de calquera carga en empresas autorizadas.</p>
    <p>O certificado acreditativo da competencia para a manipulación de equipamentos con sistemas frigoríficos de carga de refrixerante inferior a tres quilogramos de gases fluorados poderá acreditarse mediante o cumprimento de todas as condicións seguintes:</p>
    <p>– Superación dunha proba teórico-práctica de coñecementos sobre os contidos do programa formativo 3.B. do anexo II do Real decreto 795/2010, do 16 de xuño.</p>
    <p>– Acreditación de ter superado un curso de formación cos contidos do programa formativo 3.A do anexo II do Real decreto 795/2010, do 16 de xuño.</p>
    <p>– A xustificación de ter experiencia anterior a 2009 de polo menos cinco anos de actividade profesional en materia de instalacións de refrixeración e aire acondicionado de menos de tres quilogramos.</p>
    <p>O certificado acreditativo da competencia para a manipulación en equipamentos de transporte refrixerado de mercadorías que empreguen menos de tres quilogramos de refrixerantes fluorados poderá acreditarse mediante o cumprimento de todas as condicións seguintes: </p>
    <p>– A superación dunha proba teórico-práctica de coñecementos sobre os contidos do programa formativo 3.B. do anexo II do Real decreto 795/2010, do 16 de xuño, aplicables a transporte refrixerado de mercadorías.</p>
    <p>– A acreditación de ter superado un curso de formación cos contidos do programa formativo 3.A do Real decreto 795/2010, do 16 de xuño.</p>
    <p>Artigo 8. <em>Convocatoria das probas teórico-prácticas</em>.</p>
    <p>A Consellería de Educación e Ordenación Universitaria regulará o procedemento e a convocatoria para a realización destas probas teórico-prácticas.</p>
    <p>Disposición adicional.</p>
    <p>O persoal docente dependente da Consellería de Educación e Ordenación Universitaria considérase habilitado para a manipulación de gases fluorados tanto durante a impartición das ensinanzas de formación profesional como durante a impartición dos programas formativos do Real decreto 795/2010, do 16 de xuño.</p>
    <p>Disposición derradeira primeira. <em>Desenvolvemento normativo</em>.</p>
    <p>Autorízase a Dirección Xeral de Educación, Formación Profesional e Innovación Educativa para adoptar as medidas precisas para a execución desta orde.</p>
    <p>Disposición derradeira segunda. <em>Entrada en vigor</em>.</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 5 de decembro de 2011.</p>
    <footer><p>Jesús Vázquez Abad<br>Conselleiro de Educación e Ordenación Universitaria</p></footer>

