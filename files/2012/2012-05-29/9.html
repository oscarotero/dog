---
date: '2012-05-29'
id: CA05-220512-0001
page: 20481
number: 101
agency: Consellería de Traballo e Benestar
section: III. Outras disposicións.
title: >-
  ORDE do 15 de maio de 2012 pola que se regulan as bases que rexerán as
  subvencións dirixidas a entidades de acción voluntaria para o fomento e a
  realización de actividades de voluntariado e se procede á súa convocatoria
  para o ano 2012.
range: Orde
url: >-
  https://www.xunta.gal/dog/Publicados/2012/20120529/AnuncioCA05-220512-0001_gl.html
---
<p>O Estatuto de autonomía de Galicia recolle no seu artigo 4.2, en termos análogos a como o fai o artigo 9.2 da Constitución española, a obriga dos poderes públicos de Galicia de promover as condicións para que a liberdade e a igualdade do individuo e dos grupos en que se integran sexan reais e efectivas, remover os atrancos que impiden ou dificulten a súa plenitude e facilitar a participación de todos os galegos na vida política, económica, cultural e social. </p>
    <p>O Decreto 109/2012, do 22 marzo, polo que se establece a estrutura orgánica da Consellería de Traballo e Benestar dispón no seu artigo 34, número 1.d), que corresponden á Dirección Xeral de Xuventude e Voluntariado a dirección e xestión das actuacións en materia de voluntariado, a elaboración e o seguimento dos instrumentos de planificación, de rexistro, da xestión dos órganos colexiados e todas aquelas actuacións en aplicación da Lei 10/2011, do 28 de novembro, de acción voluntaria.</p>
    <p>A Consellería de Traballo e Benestar considera de máximo interese, por tanto, colaborar na promoción de actividades no ámbito do voluntariado; actuacións que necesariamente deberán influír no desenvolvemento comunitario.</p>
    <p>Esta convocatoria tramítase de acordo co disposto na Lei 38/2003, do 17 de novembro, xeral de subvencións, no capítulo II do título preliminar da Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e no establecido na Lei 11/2011, do 26 de decembro, de orzamentos xerais da Comunidade autónoma de Galicia para o ano 2012.</p>
    <p>En virtude do exposto, e facendo uso das facultades que me confire o artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia, modificada pola Lei 11/1988, do 20 de outubro, a Lei 2/2007, do 28 de marzo e a Lei 12/2007, do 27 de xullo,</p>
    <h2>DISPOÑO:</h2>
    <p>Artigo 1. <em>Obxecto</em>.</p>
    <p>1. Esta orde ten por obxecto establecer as bases reguladoras polas que se rexerán as subvencións dirixidas a entidades de acción voluntaria para o fomento e a realización de actividades de voluntariado durante o ano 2012, agás as universidades galegas. </p>
    <p>2. Estas axudas outorgaranse en réxime de concorrencia competitiva e de acordo cos principios de publicidade, concorrencia, obxectividade, transparencia, igualdade, non discriminación, eficacia e eficiencia.</p>
    <p>3. Serán subvencionables os programas e actuacións presentados polas entidades sen ánimo de lucro, agás as universidades galegas, sempre que desenvolvan proxectos de acción voluntaria e que se realicen no ámbito territorial da Comunidade Autónoma de Galicia, nalgunha das seguintes áreas:</p>
    <p>a) Área de sensibilización: o obxectivo destes programas será difundir entre toda a sociedade galega a importancia e o valor da participación solidaria de carácter voluntario. Trátase de fomentar o voluntariado a través de actividades de sensibilización como: </p>
    <p>–Desenvolvemento de xornadas, seminarios, charlas e actividades dirixidas a dar a coñecer a realidade das entidades de acción voluntaria, así como á promoción e captación de voluntariado. </p>
    <p>–Realización de campañas que fomenten a sensibilización da sociedade galega cara ao voluntariado e ás súas organizacións. </p>
    <p>–Estudos encamiñados a coñecer a realidade do voluntariado galego nos seus diferentes niveis de actuación (local, comarcal, etc.).</p>
    <p>b) Área de formación: persegue unha modernización e adaptación permanente das entidades de acción voluntaria á realidade social a través destas liñas fundamentais:</p>
    <p>–Formación de persoas responsables de voluntariado e das persoas voluntarias.</p>
    <p>–Fomento e incorporación de novas tecnoloxías dentro das entidades como, por exemplo, o deseño e mantemento de páxinas web.</p>
    <p>c) Área de coordinación: as accións fomentarán o traballo en rede e a coordinación entre as diferentes entidades incorporando de xeito transversal as actuacións desenvolvidas nos diferentes eidos do voluntariado.</p>
    <p>Artigo 2. <em>Beneficiarias/os.</em> </p>
    <p>As/os beneficiarias/os das axudas serán as entidades de acción voluntaria de Galicia, agás as universidades galegas, que realicen proxectos de voluntariado durante o ano 2012, desde o 1 de xaneiro ata o 15 de outubro, e que se desenvolvan dentro das áreas de intervención previstas no Plan Galego de Acción Voluntaria 2011-2014.</p>
    <p>Artigo 3. <em>Requisitos das/os beneficiarias/os.</em></p>
    <p>1. Para poder ser beneficiarias/os destas axudas serán condicións imprescindibles:</p>
    <p>–Que as entidades estean legalmente constituídas e inscritas no Rexistro de Entidades de Acción Voluntaria de Galicia na data de publicación desta orde no <em>Diario Oficial de Galicia</em>.</p>
    <p>–Ter sede permanente ou domicilio social en Galicia e desenvolver os programas subvencionables na Comunidade Autónoma galega a través de voluntarias ou voluntarios e profesionais.</p>
    <p>–Ter debidamente contratados todos os seguros de responsabilidade civil e de accidentes de todas as persoas voluntarias. A entidade deberá xustificar a vixencia de ambas as pólizas durante todo o período de execución do proxecto subvencionable.</p>
    <p>2. Polo contrario, non poderán solicitar axuda aquelas entidades que estean incursas nalgunha das circunstancias previstas no artigo 13 puntos 2, 3 da Lei 38/2003, do 17 de novembro, xeral de subvencións e no artigo 10, apartados 2, 3, da Lei 9/2007, do 13 de xuño, de subvencións de Galicia. </p>
    <p>3. As entidades deberán manter os requisitos exixidos durante todo o período de realización do programa subvencionado.</p>
    <p>4. As solicitudes presentadas por unha agrupación de entidades farán constar no proxecto a parte executada por cada unha delas, así como o orzamento destinado ao dito proxecto. Neste caso, as entidades agrupadas non poderán presentar solicitude a título individual para o mesmo proxecto.</p>
    <p>Cando as solicitudes das entidades conteñan propostas de proxectos conxuntos, cada unha delas deberá asumir a responsabilidade solidaria do proxecto mediante escrito debidamente asinado por todas, ademais de designar unha ou un responsable e un enderezo únicos para os efectos de notificacións administrativas. </p>
    <p>Artigo 4. <em>Crédito total.</em></p>
    <p>As axudas faranse efectivas con cargo á aplicación orzamentaria 2012.12.07.312F.481.0 (proxecto 2012 00556) por un importe de douscentos mil euros (200.000 euros), segundo o establecido na Lei 11/2011, do 26 de decembro, de orzamentos xerais da Comunidade Autónoma de Galicia para o ano 2012.</p>
    <p>Artigo 5. <em>Conceptos subvencionables.</em> </p>
    <p>1. Serán conceptos subvencionables os gastos correntes que deriven das actividades de voluntariado realizadas e recollidas no proxecto presentado e que se leven a cabo desde o 1 de xaneiro ata o 15 de outubro de 2012, entre os que se inclúen a contratación laboral de persoal técnico, os gastos derivados de desprazamentos do persoal voluntario, os gastos de actividades inherentes ao desenvolvemento do proxecto, a contratación de persoal experto, a adquisición de material funxible pero non inventariable, os servizos de comunicación (telefónicos, postais e telegráficos) e os seguros de voluntarias ou voluntarios.</p>
    <p>2. Non se subvencionarán os gastos en bens inventariables e de investimentos, os xuros debedores das contas bancarias, as recargas e as sancións administrativas nin os gastos de procedementos xudiciais.</p>
    <p>3. A contía máxima da axuda por proxecto non poderá superar a cantidade de 6.000 euros, nin o 75% do orzamento total do proxecto presentado. A contía da axuda por proxecto calcularase de forma proporcional á puntuación obtida de acordo cos criterios de valoración do artigo 8, ata esgotar o crédito dispoñible.</p>
    <p>Artigo 6. <em>Solicitudes, prazo de presentación e documentación.</em></p>
    <p>1. O prazo para a presentación das solicitudes será dun mes desde o día seguinte ao da publicación desta orde no <em>Diario Oficial de Galicia</em>. </p>
    <p>As solicitudes deberán dirixirse á Dirección Xeral de Xuventude e Voluntariado e poden presentarse en formato papel, debidamente asinadas e seladas, xunto coa documentación preceptiva, a través de calquera das formas establecidas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro. Así mesmo, tamén poden presentarse en formato electrónico a través da sede da Xunta de Galicia no enderezo https://sede.xunta.es</p>
    <p>2. Se o expediente se remite por correo, presentarase en sobre aberto para que a solicitude sexa datada e selada pola/o funcionaria/o de Correos antes de proceder á súa certificación.</p>
    <p>3. As solicitudes cubertas segundo o modelo do anexo I presentaranse xunto coa seguinte documentación: </p>
    <p>a) Copia do DNI do representante legal da entidade, no caso de que este non autorice expresamente a comprobación dos datos por medio do acceso telemático ao Sistema de Verificación de Datos de Identidade.</p>
    <p>b) Declaración responsable do representante legal da entidade (anexo II) que recolla o acordo do órgano que teña asumida a competencia en virtude da cal se solicita a subvención, así como o conxunto de todas as axudas concedidas e/ou solicitadas para o mesmo proxecto, procedentes das distintas administracións públicas ou doutros entes públicos ou privados, nacionais ou internacionais, así como os fondos propios que achega a entidade.</p>
    <p>c) Proxecto, tal e como se recolle no anexo III, admitíndose un só proxecto por entidade ou agrupación de entidades. </p>
    <p>d) Declaración responsable de que a entidade está ao día no cumprimento das súas obrigas tributarias e fronte á Seguridade Social e de non ter pendente de pagamento ningunha outra débeda coa Administración pública da Comunidade Autónoma. </p>
    <p>e) Declaración responsable de ter subscrita unha póliza de seguro de responsabilidade civil que cubra a todo o persoal voluntario. A dita póliza debe estar vixente durante todo o período de execución do proxecto subvencionable.</p>
    <p>f) Declaración responsable de ter subscrita unha póliza de seguro de accidentes que cubra a todo o persoal voluntario. A dita póliza debe estar vixente durante todo o período de execución do proxecto subvencionable.</p>
    <p>4. Se a solicitude fose presentada por unha agrupación de entidades, o representante da agrupación presentará a documentación detallada no punto anterior, así como o escrito ao que se refire o artigo 3.4.</p>
    <p>5. No caso de que algún dos documentos relacionados nas alíneas a), b) e c) xa fose presentado na administración, cando non transcorresen máis de cinco anos desde a finalización do procedemento a que corresponda, quedará este exento de presentación, sempre que así se faga constar xunto co expediente para o que foi presentado.</p>
    <p>6. Conforme o establecido no artigo 71 da Lei 30/1992, do 26 de novembro, se a solicitude de subvención non reúne os requisitos exixidos nesta orde ou os demais previstos na lexislación aplicable, o interesado será requirido para que, no prazo de dez días, emende a falta ou presente os documentos preceptivos, con indicación de que, se así non o fixer, se considerará desistido da súa solicitude, logo de resolución que deberá ser ditada nos termos previstos no artigo 42 da devandita lei.</p>
    <p>Artigo 7.<em> Instrución.</em> </p>
    <p>1. A Subdirección Xeral de Voluntariado e Participación será o órgano competente para a instrución dos procedementos que se tramiten ao abeiro do disposto nesta orde.</p>
    <p>2. Conforme o establecido no artigo 21 da Lei 9/2007, do 13 de xuño, de subvencións de Galicia, crearase unha comisión de valoración que estará composta polos seguintes membros:</p>
    <p>Presidente: a/o xefa/o do Servizo de Voluntariado.</p>
    <p>Secretario: unha/un funcionaria/o da Subdirección Xeral de Voluntariado e Participación a/o cal participará con voz pero sen voto.</p>
    <p>Vogais: dous técnicos da Subdirección Xeral de Voluntariado e Participación.</p>
    <p>3. A dita comisión poderá solicitar canta documentación considere precisa para unha mellor valoración e comprobación do proxecto.</p>
    <p>4. Unha vez avaliadas as solicitudes segundo os criterios de valoración do artigo 8, a comisión de valoración emitirá un informe en que se concrete o resultado da avaliación efectuada para cada entidade. Do dito informe daráselle traslado ao órgano instrutor para que proceda a propor a denegación ou concesión das axudas, así como, neste último caso, a contía da axuda correspondente a cada entidade, que en ningún caso poderá superar a cantidade de 6.000 euros nin o 75% do orzamento total do proxecto presentado, ata esgotar o crédito dispoñible.</p>
    <p>5. Se por calquera causa, no momento en que a comisión de avaliación teña que avaliar as solicitudes, algún dos compoñentes non pude asistir, será substituído pola persoa que para o efecto nomee o director xeral de Xuventude e Voluntariado.</p>
    <p>Artigo 8. <em>Criterios de valoración.</em></p>
    <p>A valoración e selección das solicitudes serán realizadas pola comisión de valoración do artigo 7.</p>
    <p>No devandito procedemento teranse en conta os seguintes criterios:</p>
    <p>a) Coherencia xeral do proxecto (ata 35 puntos).</p>
    <p>–Calidade técnica analizada a través da coherencia entre os obxectivos, programación, metodoloxía da intervención, adecuación de recursos e actividades aos obxectivos do proxecto e criterios de avaliación. Deberán acreditarse os resultados previstos, a oportunidade e o interese social do proxecto expresados nunha relación descritiva e clara de toda a secuencia do proxecto e de cada unha das actividades que se van desenvolver, así como o número de beneficiarias/os e voluntarias/os que van participar no proxecto.</p>
    <p>–Información precisa e detallada de cada unha das actividades e contías que se deberán destinar a cada unha das accións debidamente desagregadas, así como descrición dos recursos propios da entidade.</p>
    <p>–Secuencia lóxica da intervención: situación da que se parte e a onde se quere chegar detalladamente, información precisa dos recursos existentes e os necesarios, cos que se conta e os que terán que incrementar.</p>
    <p>–Importancia da actuación en áreas de especial sensibilidade, de acordo coas necesidades reais da sociedade. </p>
    <p>b) Viabilidade do proxecto e sustentabilidade da organización de voluntariado na Comunidade Autónoma galega previndo, entre outras medidas, a inclusión nos seus proxectos da figura da/o responsable de voluntariado e a participación de voluntarias/os da organización (ata 15 puntos). </p>
    <p>c) Capacidade económica da entidade (ata 15 puntos):</p>
    <p>–Se a entidade xestionou con anterioridade algún proxecto de igual ou superior contía ao que presenta.</p>
    <p>–Achega financeira da entidade ao proxecto.</p>
    <p>–Concorrencia doutras fontes de financiamento do programa de carácter privado. </p>
    <p>d) Proxectos innovadores que introduzan novas prácticas no fomento de experiencias de solidariedade e voluntariado no ámbito educativo, cultural, empresarial, medios de comunicación, traballo en rede e promoción dos novos espazos de intervención para o voluntariado. En especial, valoraranse os proxectos vinculados á realización e ao fomento de actividades relacionadas co Ano Europeo do Envellecemento Activo 2012 (ata 10 puntos). </p>
    <p>e) Proxectos enmarcados nos plans Impulsa Ourense e Impulsa Lugo (ata 5 puntos).</p>
    <p>f) Proxecto conxunto con outras entidades (ata 15 puntos).</p>
    <p>g) Garantir o uso do galego na presentación do proxecto a esta Subdirección Xeral de Voluntariado e Participación. Así mesmo, facer constar en lingua galega toda a publicidade, publicacións, información, internet, actos públicos, material que se cree e propaganda relativas á actividade subvencionada (ata 5 puntos).</p>
    <p>Artigo 9. <em>Resolución</em>.</p>
    <p>1. No prazo máximo de quince días desde que o órgano instrutor formule a proposta de resolución, o director xeral de Xuventude e Voluntariado ditará a correspondente resolución motivada, que lles será comunicada aos interesados.</p>
    <p>2. O director xeral de Xuventude e Voluntariado resolverá a concesión ou denegación das solicitudes presentadas por delegación da conselleira de Traballo e Benestar, que se considerarán ditadas polo órgano que delega.</p>
    <p>3. O prazo máximo para resolver e notificar a resolución do procedemento non poderá exceder dos seis meses. O prazo computarase a partir do día seguinte ao de publicación desta convocatoria no <em>Diario Oficial de Galicia</em>.</p>
    <p>4. Se a resolución non foi notificada aos interesados no prazo o que se refire o punto anterior, poderá entenderse desestimada a solicitude de concesión da subvención por silencio administrativo.</p>
    <p>5. Notificada a resolución polo órgano concedente, a/o beneficiaria/o disporá dun prazo de 10 días para a súa aceptación, transcorrido o cal sen que se produza manifestación expresa, se entenderá tacitamente aceptada tal e como dispón o artigo 21.5 da Lei 9/2007, do 13 de xuño, de subvencións de Galicia.</p>
    <p>Artigo 10. <em>Réxime de recursos. </em></p>
    <p>As resolucións expresas ou presuntas dos expedientes tramitados en aplicación desta orde esgotan a vía administrativa e contra ela cabe interpoñer os seguintes recursos:</p>
    <p>1. Potestativamente, recurso de reposición ante o mesmo órgano que ditou o acto, no prazo dun mes contado a partir do día seguinte ao da súa notificación, ou de tres meses, contados a partir do día seguinte a aquel en que se produza o acto presunto, de conformidade co establecido nos artigos 107, 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
    <p>2. Directamente, recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados a partir do día seguinte ao de notificación da resolución, se esta é expresa, ou no de seis meses a partir do día seguinte a aquel en que se produza o acto presunto, se non o é.</p>
    <p>Artigo 11.<em> Xustificación da axuda concedida</em>.</p>
    <p>1. Unha vez notificada a resolución de concesión da axuda os beneficiarios procederán, antes do 20 de outubro de 2012, á xustificación da totalidade do proxecto avaliado pola comisión. Para isto, o beneficiario deberá presentar, en formato papel, a través dalgunha das formas establecidas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, a seguinte documentación por duplicado:</p>
    <p>1.1. Certificación expedida pola/o secretaria/o da entidade co visto e prace da/o representante legal (anexo IV), en que se farán constar:</p>
    <p>a) O orzamento total do proxecto segundo a solicitude (en cifras e letra).</p>
    <p>b) O importe da subvención concedida (en cifras e letra). </p>
    <p>c) Os fondos propios da entidade (en cifras e letra).</p>
    <p>d) O conxunto de todas as axudas concedidas e/ou solicitadas para o mesmo proxecto, procedentes das distintas administracións públicas ou doutros entes públicos ou privados, nacionais ou internacionais.</p>
    <p>e) A relación de actividades realizadas de acordo co proxecto presentado.</p>
    <p>f) O cumprimento da finalidade para a que se concedeu a subvención.</p>
    <p>g) Declaración responsable de que a entidade está ao día no cumprimento das súas obrigas tributarias e fronte á Seguridade Social e de non ter pendente de pagamento ningunha outra débeda coa Administración pública da Comunidade Autónoma. </p>
    <p>h) Copia da póliza do seguro de responsabilidade civil, e do/s seu/s xustificante/s de pagamento, de todo o persoal voluntario. Debe xustificarse a vixencia da póliza durante todo o período de execución do proxecto subvencionable.</p>
    <p>i) Copia da póliza do seguro de accidentes, e do/s seu/s xustificante/s de pagamento, de todo o persoal voluntario. Debe xustificarse a vixencia da póliza durante todo o período de execución do proxecto subvencionable.</p>
    <p>1.2. Unha memoria descritiva das actividades realizadas de acordo co proxecto presentado.</p>
    <p>1.3. As entidades de acción voluntaria acreditarán a realización das actividades subvencionadas mediante a entrega das copias compulsadas das correspondentes facturas, que deberán ir acompañadas dunha relación nominal delas, conforme o anexo V, e demais documentos de valor probatorio equivalente no tráfico xurídico mercantil ou con eficacia administrativa de acordo co artigo 28.3 da Lei 9/2007, do 13 de xuño, de subvencións de Galicia; así como da documentación acreditativa do pagamento mediante extractos ou certificacións bancarias debidamente identificados, selados e asinados polo beneficiario segundo establece o artigo 42.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia. Polo que respecta aos de gastos de persoal, a xustificación realizarase do seguinte xeito:</p>
    <p>–Comprobación dos gastos correspondentes ao persoal (achegaranse necesariamente as copias compulsadas das nóminas xunto cos boletíns oficiais de cotización á Seguridade Social e o modelo 111).</p>
    <p>–En canto ás partidas que se refiran a colaboracións de carácter temporal, figurarán os recibos bancarios onde consten os datos da perceptora ou perceptor, o seu DNI, o concepto polo que se retribúe e a retención correspondente ao IRPF. </p>
    <p>–No caso de persoas que colaboren en programas a cambio dunha gratificación, deberán presentarse as copias compulsadas dos recibos bancarios ou facturas, de ser o caso, xustificativos do gasto, nas cales constará o nome do programa ou actividade así como os datos persoais que identifiquen a persoa colaboradora.</p>
    <p>–En canto aos fondos propios, a entidade deberá acreditar na xustificación o importe, a procedencia e a aplicación de tales fondos á actividade subvencionada.</p>
    <p>2. Os órganos competentes da Consellería de Traballo e Benestar poderán solicitar as aclaracións ou informes dos medios de xustificación que consideren oportunos. No caso de que a/o beneficiaria/o non os remita dentro do prazo que se sinale, entenderase que renuncia á axuda.</p>
    <p>Artigo 12. <em>Concorrencia de subvencións públicas e modificación da resolución.</em></p>
    <p>1. O importe das axudas e subvencións reguladas nesta orde en ningún caso poderá ser de tal contía que, illadamente ou en concorrencia con outras axudas e subvencións, supere o custo do proxecto subvencionable.</p>
    <p>2. Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados poderá dar lugar á modificación da resolución de concesión.</p>
    <p>Artigo 13.<em> Pagamento da axuda.</em></p>
    <p>1. O pagamento da subvención realizarase unha vez comprobada polo órgano concedente a xustificación presentada polo beneficiario da realización da actividade, proxecto, obxectivo ou adopción do comportamento para o cal se concedeu, e o cumprimento dos demais requisitos fixados na normativa reguladora da subvención. No caso de que o gasto xustificado sexa inferior ao orzamento total do proxecto presentado coa solicitude, a contía da axuda será minorada na mesma porcentaxe, de acordo co artigo 60 do Decreto 11/2009, do 8 de xaneiro. </p>
    <p>Non obstante, poderán realizarse pagamentos á conta que supoñan a realización de pagamentos fraccionados que responderán ao ritmo de execución das accións subvencionadas, e que se aboarán por contía equivalente á xustificación presentada e ata o máximo do 50% da subvención concedida. </p>
    <p>O pagamento restante terá lugar no momento da completa xustificación por parte do beneficiario da finalidade e demais condicións para as cales se lle outorgou a subvención. De acordo co artigo 65.4 do Decreto 11/2009, do 8 de xaneiro, as entidades de acción voluntaria quedan exoneradas da constitución da garantía a que se refire o artigo 62.3 da mesma norma.</p>
    <p>2. Tamén poderán realizarse pagamentos anticipados que supoñan entregas de fondos con carácter previo á xustificación, como financiamento necesario para poder levar a cabo as actuacións inherentes á subvención e ata un máximo do 80% da subvención concedida. De acordo co artigo 65.4 do Decreto 11/2009, do 8 de xaneiro, as entidades de acción voluntaria quedan exoneradas da constitución da garantía á que se refire o artigo 62.3 da mesma norma. </p>
    <p>En todo caso, o importe conxunto dos pagamentos á conta e dos pagamentos anticipados que, se for o caso, se concedan, non poderá ser superior ao 80% da porcentaxe subvencionada correspondente aos pagamentos xustificados. </p>
    <p>Artigo 14. <em>Obrigas das entidades beneficiarias. </em></p>
    <p>As entidades de acción voluntaria que reciban a subvención deberán cumprir as obrigas recollidas no artigo 11 da Lei 9/2007, do 13 de xuño, de subvencións de Galicia.</p>
    <p>1. En particular, son obrigas das entidades beneficiarias das axudas:</p>
    <p>a) Cumprir a totalidade do proxecto de voluntariado que fundamenta a concesión de subvención.</p>
    <p>b) Xustificar ante o órgano concedente o cumprimento dos requisitos e das condicións que determinaron a concesión da subvención así como a realización da actividade e o cumprimento da finalidade que determinou a concesión da subvención.</p>
    <p>c) Estar sometidos ás actuacións de comprobación que poida efectuar o órgano concedente así como calquera outra actuación que poidan realizar os órganos de control competentes, tanto autonómicos como estatais ou comunitarios.</p>
    <p>d) Comunicar ao órgano concedente a solicitude e/ou a obtención doutras subvencións, axudas, ingresos ou recursos que financien as actividades subvencionadas, así como a modificación das circunstancias que fundamentaron a concesión da subvención. Esta comunicación deberá efectuarse no momento que se coñeza e, en todo caso, con anterioridade á xustificación da aplicación dada aos fondos percibidos.</p>
    <p>e) Dispoñer dos libros contables, rexistros dilixenciados e demais documentos debidamente auditados co fin de garantir o axeitado exercicio das facultades de comprobación e control.</p>
    <p>f) Conservar os documentos xustificativos da aplicación dos fondos recibidos en canto poidan ser obxecto das actuacións de comprobación e control.</p>
    <p>g) Dar a axeitada publicidade do caracter público do financiamento dos proxectos. Así mesmo, facer constar na publicidade e difusión que se xere, e en todos aqueles soportes informativos e publicacións que se realicen, que as actividades foron subvencionadas pola Consellería de Traballo e Benestar.</p>
    <p>h) Proceder ao reintegro dos fondos percibidos nos supostos do artigo 33 da Lei 9/2007, do 13 de xuño, de subvencións de Galicia.</p>
    <p>2. Sen prexuízo do disposto no punto anterior, as entidades deberán comunicar por escrito certificado, no prazo de 20 días antes da súa realización, calquera actividade coa publicidade escrita, á Dirección Xeral de Xuventude e Voluntariado.</p>
    <p>Artigo 15. <em>Fiscalización e control.</em></p>
    <p>A concesión das axudas e subvencións reguladas nesta orde estará sometida ao exercicio da función interventora e do control financeiro por parte da Intervención Xeral da Comunidade autónoma nos termos que establece o título III da Lei 9/2007, do 13 de xuño, de subvencións de Galicia, relativo ao control financeiro de subvencións, e ás actuacións de comprobación previstas na lexislación do Tribunal de Cuentas e do Consello de Contas.</p>
    <p>Artigo 16. <em>Reintegro das axudas ou subvencións.</em></p>
    <p>Procederá o reintegro total ou parcial da subvención e dos xuros de demora correspondentes desde o momento do pagamento ata a data en que se acorde a procedencia de tal reintegro nos casos previstos no artigo 33 da Lei 9/2007, do 13 de xuño, de subvencións de Galicia:</p>
    <p>–Obtención da subvención falseando as condicións requiridas para iso ou ocultando aquelas que o impedisen.</p>
    <p>–Incumprimento total ou parcial do proxecto obxecto de subvención.</p>
    <p>–Incumprimento da obriga de xustificación ou xustificación insuficiente nos termos establecidos no artigo 28 da Lei 9/2007, do 13 de xuño, de subvencións de Galicia e na presente orde.</p>
    <p>–Incumprimento da obriga de adoptar medidas de difusión.</p>
    <p>–Resistencia, escusa, obstrución ou negativa ás actuacións de comprobación e control financeiro previstas na normativa vixente, así como o incumprimento das obrigas contables, rexistrais ou de conservación de documentos cando diso derive a imposibilidade de verificar o emprego dado aos fondos percibidos, ao cumprimento do obxectivo, á regularidade das actividades e á concorrencia doutras axudas.</p>
    <p>–Incumprimento das obrigas impostas pola Administración aos beneficiarios cando derive a imposibilidade de conseguir o obxecto, sempre que afecten o modo en que se conseguen os obxectivos, ou cando do incumprimento derive a imposibilidade de verificar o emprego dado aos fondos percibidos ou ao cumprimento do obxecto.</p>
    <p>De acordo co disposto no artigo 32 da Lei 9/2007, do 13 de xuño, de subvencións de Galicia, a declaración xudicial ou administrativa de nulidade ou anulación levará aparellada a obriga de devolver as cantidades percibidas.</p>
    <p>Así mesmo, procederá o reintegro do exceso percibido nos supostos en que o importe da subvención, illadamente ou en concorrencia con subvencións ou axudas doutras administracións públicas ou doutras entidades públicas ou privadas, nacionais ou internacionais, supere o custo da actividade que vai desenvolver o beneficiario.</p>
    <p>Artigo 17.<em> Publicidade</em>.</p>
    <p>1. Unha vez ultimada a concesión das axudas, publicarase no <em>Diario Oficial de Galicia</em> a relación das concedidas con indicación da convocatoria, o programa e crédito orzamentario a que se imputen, a entidade beneficiaria, a contía e a finalidade da subvención, de conformidade co disposto no artigo 15 da Lei 9/2007, do 13 de xuño, de subvencións de Galicia. </p>
    <p>2. Así mesmo, publicarase na páxina web da Xunta de Galicia e no Rexistro de Axudas, Subvencións e Convenios da Xunta de Galicia a dita concesión indicando a relación de beneficiarios e o importe das axudas, ao abeiro do artigo 13 da Lei 4/2006, do 30 de xuño, de transparencia e boas prácticas na Administración pública galega.</p>
    <p>3. Así mesmo, en cumprimento do disposto no artigo 5 da Lei orgánica 15/1999, do 13 de decembro, de protección de datos de carácter persoal, os datos persoais recollidos na solicitude de axuda, incorporaranse ao ficheiro Relacións administrativas coa cidadanía e entidades recollido na Orde do 15 de decembro de 2011 pola que se regulan os ficheiros de datos de carácter persoal existentes na Consellería de Traballo e Benestar, para o seu tratamento, coa finalidade da xestión do procedemento. Non obstante, os/as interesados/as poden exercer os dereitos de acceso, rectificación, cancelación e oposición previstos na lei, dirixindo escrito á Secretaría Xeral Técnica da Consellería de Traballo e Benestar.</p>
    <p>Disposición adicional primeira.</p>
    <p>Apróbase a delegación de atribucións da conselleira de Traballo e Benestar no director xeral de Xuventude e Voluntariado para desenvolver a concesión, denegación, modificación ou outras incidencias das axudas previstas nesta orde, así como para autorizar e dispoñer o gasto, o recoñecemento das obrigas e a proposta de pagamento, en relación co disposto no artigo 73.a) do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
    <p>Disposición adicional segunda.</p>
    <p>Poderase acordar, segundo as dispoñibilidades orzamentarias do momento, o incremento do crédito inicial establecido nesta convocatoria, tramitando o oportuno expediente orzamentario de xeración, ampliación ou incorporación de crédito, de conformidade cos artigos 31.2 da Lei 9/2007, do 13 de xuño, e 30.2 do Decreto 11/2009, do 8 de xaneiro. O incremento de crédito queda condicionado á declaración de dispoñibilidade deste como consecuencia das circunstancias antes sinaladas e, se for o caso, logo da aprobación da modificación orzamentaria que proceda. En todo caso, a concesión de axudas terá como límite a cantidade consignada na correspondente aplicación económica dos orzamentos xerais da Comunidade Autónoma para o ano 2012.</p>
    <p>Disposición adicional terceira.</p>
    <p>Os beneficiarios destas axudas quedan suxeitos ao réxime de infraccións e sancións previsto para esta materia no título IV da Lei 9/2007, do 13 de xuño, de subvencións de Galicia e demais normas de aplicación.</p>
    <p>Disposición adicional cuarta.</p>
    <p>Coa presentación da solicitude (anexo I) a/o beneficiaria/o dá a súa conformidade a que os datos facilitados para concesión da subvención figuren no Rexistro Público de Subvencións, coas excepcións do artigo 15.2.d) da Lei 9/2007, do 13 de xuño, de subvencións de Galicia.</p>
    <p>A relación de beneficiarios será publicada no <em>Diario Oficial de Galicia</em>, na páxina web e no Rexistro de Axudas, Subvencións e Convenios da Xunta de Galicia, en cumprimento do disposto na Lei 9/2007, do 13 de xuño, de subvencións de Galicia, na Lei 4/2006, do 30 de xuño, de transparencia e boas prácticas na Administración pública galega e no Decreto 132/2006, do 26 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos da Comunidade Autónoma de Galicia para o ano 2006.</p>
    <p>Disposición derradeira primeira.</p>
    <p>Facúltase o director xeral de Xuventude e Voluntariado para ditar cantas disposicións sexan precisas en relación con esta orde.</p>
    <p>Disposición derradeira segunda.</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 15 de maio de 2012.</p>
    <footer><p>Beatriz Mato Otero<br>Conselleira de Traballo e Benestar</p></footer>

