---
date: '2012-12-12'
id: CA05-271112-0004
page: 46432
number: 236
agency: Consellería de Traballo e Benestar
section: VI. Anuncios. a) Administración autonómica.
title: >-
  RESOLUCIÓN do 17 de outubro de 2012, da Secretaría Xeral de Política Social,
  pola que se acorda  a  apertura da tramitación de expedientes de adopción
  internacional para Kazakhstán.
range: Resolución
url: >-
  https://www.xunta.gal/dog/Publicados/2012/20121212/AnuncioCA05-271112-0004_gl.html
---
<p>De conformidade co previsto no artigo 14 do Decreto 109/2012, do 22 de marzo, polo que se establece a estrutura orgánica da Consellería de Traballo e Benestar, corresponde á Secretaría Xeral de Política Social exercer as políticas autonómicas en materia de acción social de apoio á familia e á infancia, segundo o disposto na Lei 3/2011, do 30 de xuño, de apoio á familia e á convivencia de Galicia, entre elas a recepción, o rexistro e a tramitación dos expedientes de adopción internacional, ben sexa directamente ou ben a través de entidades debidamente habilitadas que realicen a súa función de mediación no territorio da Comunidade Autónoma de Galicia.</p>
    <p>A Secretaría Xeral de Política Social é a autoridade central designada pola Comunidade Autónoma de Galicia para a aplicación do Convenio da Haia, do 29 de maio de 1993, de protección do neno e cooperación en materia de adopción internacional. </p>
    <p>Segundo establece o artigo 3 da Lei 54/2007, do 28 de decembro, de adopción internacional, a adopción internacional de menores respectará os principios inspiradores da Convención de dereitos do neno do 20 de novembro de 1989 e do Convenio da Haia, do 29 de maio de 1993, relativo á protección de dereitos do neno e á cooperación en materia de adopción internacional.</p>
    <p>Así mesmo, no seu artigo 4.1 a citada lei establece as condicións que impiden a tramitación de solicitudes de adopción de menores nacionais doutro país ou con residencia habitual noutro Estado, entre elas, o caso de que no país non se dean as garantías adecuadas para a adopción e as prácticas e trámites da adopción nel non respecten o interese do menor ou non cumpran os principios éticos e xurídicos internacionais referidos no artigo 3.</p>
    <p>No seu artigo 4.2 a dita lei dispón que as entidades públicas de protección de menores españolas poderán establecer que, con respecto a un determinado Estado, unicamente se tramiten solicitudes de adopción internacional a través de entidades colaboradoras acreditadas ou autorizadas polas autoridades de ambos os Estados cando se constate que outra vía de tramitación presenta riscos evidentes pola falta de garantías adecuadas.</p>
    <p>A mesma lei, no seu artigo 4.4 dispón que, para os efectos da decisión que deba adoptar a entidade pública competente en cada comunidade autónoma nos supostos previstos nos números 1 e 2 deste artigo, se procurará a correspondente coordinación autonómica, e que poden someter á dita escolla á consideración previa do correspondente órgano de coordinación institucional das administracións públicas sobre adopción internacional, así como do Consello Consultivo de Adopción Internacional.</p>
    <p>Por acordo da Comisión Interautonómica de Directores Xerais de Infancia do 8 de xullo de 2008, suspendeuse a tramitación de novos expedientes de adopción por falta de garantías na tramitación de adopcións. Este acordo mantívose ata a data.</p>
    <p>O Estado de Kazakhstán ratificou o Convenio da Haia de Adopción Internacional con data do 9 de xullo de 2010, e entrou en vigor o 1 de novembro do mesmo ano. Con posterioridade, aprobáronse distintas normas sobre adopción internacional, entre elas o Código da República de Kazakhstán sobre o matrimonio e a familia, do 23 de febreiro de 2012, o Decreto gobernamental nº 380, do 30 de marzo de 2012, «Regras sobre o tránsito de menores cidadáns da República de Kazakhstán para adopción», o Decreto gobernamental nº 385, do 30 de marzo de 2012, «Regras sobre a acreditación de axencias de adopción» e o Decreto gobernamental nº 404, do 30 de marzo de 2012, «Lista de enfermidades que denegan a unha persoa o dereito a adoptar un menor e a asumir a súa custodia, representación ou patria potestade». Entre outros aspectos esta normativa establece que a adopción internacional é subsidiaria respecto da nacional e unicamente poderá tramitarse a través de axencias de adopción.</p>
    <p>A Comisión Interautonómica de Directores Xerais de Infancia do 16 de outubro de 2012, á vista do grao de seguridade xurídica que ofrece a nova normativa aprobada logo da ratificación do Convenio da Haia de Adopción Internacional, acordou levantar a suspensión da tramitación de expedientes para Kazakhstán, que poderá realizarse unicamente a través de Entidades Colaboradoras de Cooperación Internacional (ECAI).</p>
    <p>De acordo con todo o indicado,</p>
    <h2>RESOLVO:</h2>
    <p>Levantar a suspensión na tramitación de expedientes de adopción internacional para Kazakhstán. A tramitación de solicitudes poderá realizarse a través das ECAI que, se é o caso, habilite esta Comunidade Autónoma ou, na súa falta, a través de ECAI acreditadas noutras comunidades autónomas, logo de autorización destas.</p>
    <p>Santiago de Compostela, 17 de outubro de 2012</p>
    <footer><p>María del Coro Piñeiro Vázquez<br>Secretaria xeral de Política Social</p></footer>

