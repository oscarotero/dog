---
date: '2012-07-04'
id: C3C1-280612-0004
page: 26587
number: 127
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  RESOLUCIÓN do 8 de xuño de 2012, da Dirección Xeral de Xustiza, pola que se dá
  publicidade dos criterios de repartición do fondo de acción social do ano 2012
  para o persoal ao servizo da Administración de xustiza con destino na
  Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2012/20120704/AnuncioC3C1-280612-0004_gl.html
---
<p>Esta dirección xeral acorda dar publicidade dos criterios de repartición do fondo de acción social do ano 2012 para o persoal ao servizo da Administración de xustiza con destino na Comunidade Autónoma de Galicia, os cales figuran no anexo desta resolución.</p>
    <p>Santiago de Compostela, 8 de xuño de 2012</p>
    <footer><p>Juan José Martín Álvarez<br>Director xeral de Xustiza</p></footer>
    <h2>ANEXO <br>Convocatoria de acción social 2012</h2>
    <p>En aplicación do orzamento da Xunta de Galicia para o ano 2012 e o disposto na Lei 1/2012, do 29 de febreiro, de medidas temporais en determinadas materias do emprego público da Comunidade Autónoma de Galicia (DOG nº 44, do 2 de marzo de 2012), destínase na partida orzamentaria 05 02 131B 162.04 a cantidade de 11.400,00 euros para a axuda do programa de discapacidades do fondo de acción social para o persoal ao servizo da Administración de xustiza con destino na Comunidade Autónoma de Galicia.</p>
    <h2>Condicións xerais</h2>
    <p>1. <em>Ámbito persoal</em></p>
    <p>a) Poderán solicitar a prestación os funcionarios titulares e interinos dos seguintes corpos ao servizo da Administración de xustiza:</p>
    <p>Médicos forenses, xestión procesual e administrativa, tramitación procesual e administrativa e auxilio xudicial.</p>
    <p>b) O persoal referido no parágrafo anterior deberá estar en situación de activo ou en excedencia por coidado de fillos na Administración de xustiza e con destino nesta Comunidade Autónoma na data de inicio do prazo de presentación das solicitudes e reunir os requisitos exixidos para esta axuda.</p>
    <p>c) Tamén poden solicitar as prestacións do referido programa os funcionarios interinos da Administración de xustiza sempre que prestasen servizos nalgún momento nesta Comunidade Autónoma no período comprendido entre o remate da acción social do ano pasado (31.7.2011) ata a finalización do prazo de presentación de instancias deste ano (31.7.2012).</p>
    <p>d) As prestacións desta acción social son incompatibles coas que se poidan conceder por outras administracións.</p>
    <p>2. <em>Convocatoria</em></p>
    <p>a) O prazo de presentación das solicitudes é o comprendido desde o día seguinte ao da súa publicación no <em>Diario Oficial de Galicia</em> ata o día 31 de xullo, ambos os dous incluídos.</p>
    <p>b) Serán nulas todas as instancias que non se presenten dentro do prazo da convocatoria.</p>
    <p>c) O período que comprenden estas axudas será desde o remate da convocatoria anterior (31.7.2011) ata o prazo de finalización de presentación de solicitudes desta.</p>
    <p>3. <em>Solicitudes e documentación</em></p>
    <p>a) As solicitudes deberán cubrirse obrigatoriamente a través do portal do empregado público de Xustiza.</p>
    <p>b) As solicitudes deberán rexistrarse no portal e deberán imprimirse e conservarse como xustificante da súa presentación telemática.</p>
    <p>c) No caso de que o solicitante teña que achegar documentación complementaria, deberá presentar a instancia rexistrada no portal do empregado público de Xustiza xunto coa documentación correspondente nos lugares previstos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, dirixidas ao Servizo de Persoal da Administración de Xustiza da Dirección Xeral de Xustiza, na praza de Europa 5A - 4º, polígono das Fontiñas, 15781 Santiago de Compostela.</p>
    <p>d) Os solicitantes deben xuntar á petición os documentos que se exixen e xustificar os feitos que se aleguen mediante unha certificación ou copia cotexada.</p>
    <p>e) Os documentos especiais exixidos, se é o caso, constarán nas condicións específicas.</p>
    <p>f) Carecerán de validez os documentos achegados con emendas ou riscaduras.</p>
    <p>g) A ocultación de datos, a falsidade na documentación achegada ou a omisión da requirida darán lugar á denegación da axuda solicitada ou á perda da concedida, coa devolución, neste último caso, das cantidades indebidamente percibidas, con independencia das responsabilidades que procedesen. En calquera dos casos non se poderá acceder a ningún tipo de axuda durante o tempo que determine a Comisión de Acción Social atendendo á gravidade dos feitos, cun mínimo de cinco anos e un máximo de dez.</p>
    <p>4. <em>Desestimacións e anulacións</em></p>
    <p>A reunión de todos os requisitos exixidos, tanto de carácter persoal, documental ou formal, permitirá a consideración da solicitude.</p>
    <p>Por contra, a falta dalgún dos anteditos requisitos ou dos documentos que se deberán achegar coa solicitude inicial producirá a desestimación da solicitude.</p>
    <p>Os requisitos e condicións familiares e persoais, a non ser que se sinale outra cousa, entenderanse referidos ao día de remate do prazo de presentación da solicitude.</p>
    <p>Para comprobar a veracidade dos documentos achegados, a Comisión de Acción Social poderá requirir calquera solicitante para que presente as certificacións que considere oportunas.</p>
    <p>As solicitudes sen resolver entenderase que non cumpren os requisitos da convocatoria.</p>
    <p>A resolución notificarase na forma establecida na base seguinte.</p>
    <p>5. <em>Procedemento</em></p>
    <p>1. Recibidas as solicitudes, procederá ao seu estudo e cualificación a Comisión de Acción Social que, unha vez ultimada a xestión, formulará a proposta de concesión a favor dos que reúnan os requisitos desta resolución.</p>
    <p>2. A Comisión de Acción Social notificará a admisión ou exclusión provisional e definitiva aos solicitantes.</p>
    <p>A notificación da admisión ou exclusión provisional farase no prazo máximo de 3 meses a partir da data de finalización do prazo de presentación das instancias. Os interesados poderán formular as reclamacións que sexan procedentes no prazo de 15 días naturais desde a recepción da correspondente notificación. Admítese a vía de fax (número 981 54 62 22) nos casos en que non se teñan que achegar documentos orixinais ou cotexados. Esgotado este, elevaranse aquelas a definitivas coas modificacións que procedesen, e farase efectivo o importe da axuda solicitada.</p>
    <h2>Condicións específicas</h2>
    <h2>Axuda discapacidades</h2>
    <p><em>Obxecto do programa</em></p>
    <p>A execución do programa abrangue a repartición da contía existente entre todos os solicitantes, tendo en conta os graos de discapacidade.</p>
    <p><em>Beneficiarios</em></p>
    <p>Os solicitantes destas prestacións deberán reunir as condicións xerais establecidas no punto 1 e ademais:</p>
    <p>Só poderá facer a solicitude un membro da unidade familiar no caso de que ambos os dous sexan funcionarios da Administración de xustiza.</p>
    <p>Os solicitantes deberán ter baixo a súa dependencia directa e legal e vivindo ás súas expensas cónxuxe, fillos, tutelados por sentenza xudicial firme ou irmáns con discapacidade física ou psíquica superior ao 33%.</p>
    <p><em>Documentación</em></p>
    <p>Ademais dos documentos que se expresan no punto 3 das condicións xerais, será necesario achegar:</p>
    <p>a) A certificación do organismo competente que acredite a discapacidade do cónxuxe, fillo, tutelado ou irmán do solicitante, así como o grao desta.</p>
    <p>b) No caso de que a axuda for para o cónxuxe ou para un fillo, e sexa a primeira vez que solicitan esta axuda ou se produciron cambios na súa situación familiar desde a pasada convocatoria, o solicitante deberá presentar unha fotocopia compulsada do libro de familia.</p>
    <p>c) Se a axuda for para un tutelado ou irmán, o solicitante deberá acreditar a súa tutela.</p>
    <p><em>Contía da axuda</em></p>
    <p>A contía da axuda calcúlase do seguinte xeito tendo en conta o grao de discapacidade:</p>
    <p> 33% ata 64% 200 €</p>
    <p> 65% ata 74% 400 €</p>
    <p> 75% en diante 800 €</p>
    <p>As contías de cada grao de discapacidade son estimativas. A Comisión de Acción Social poderá modificar o seu reparto segundo o número de instancias admitidas.</p>

