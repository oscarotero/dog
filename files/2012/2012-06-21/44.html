---
date: '2012-06-21'
id: C3Q2-070612-0002
page: 24787
number: 118
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  CÉDULA do 30 de maio de 2012 pola que se notifica o procedemento sobre
  restablecemento de tracto sucesivo en relación co predio número 8453, inscrito
  no Rexistro da Propiedade número 1 de Lugo, integrado dentro da área de
  rehabilitación do núcleo histórico de Lugo.
range: Cédula
url: >-
  https://www.xunta.gal/dog/Publicados/2012/20120621/AnuncioC3Q2-070612-0002_gl.html
---
<p>De conformidade co disposto no artigo 59.5º da Lei 30/1992, do 26 de novembro, de réxime xurídico das administracións públicas e do procedemento administrativo común (BOE nº 285, do 27 de novembro), notifícase mediante publicación no Diario Oficial de Galicia o procedemento do expediente sobre restablecemento de tracto sucesivo do predio número 8453, inscrito no Rexistro da Propiedade número 1 de Lugo e destinado á execución do Plan de rehabilitación de edificios dentro da área de rehabilitación do núcleo histórico de Lugo, promovido polo Instituto Galego da Vivenda e Solo.</p>
    <p>O Instituto Galego da Vivenda e Solo é un organismo autónomo da Comunidade Autónoma de Galicia, con personalidade xurídica e patrimonio propios, que goza de autonomía administrativa e económica e de plena capacidade de obrar con instrumentos de dereito público e privado propios da súa natureza, para o cumprimento das súas finalidades, de conformidade co disposto na Lei 3/1988, do 27 de abril, de creación do devandito organismo autónomo.</p>
    <p>De acordo co artigo 206 da Lei hipotecaria e co artigo 37.3º da Lei 33/2003, do 3 de novembro, do patrimonio das administracións públicas, o Estado, a provincia, o municipio e as corporacións de dereito público ou servizos organizados que formen parte da estrutura política daquel, cando carezan de título escrito de dominio público poderán inscribir o dos bens inmobles que lles pertenzan mediante a oportuna certificación expedida polo funcionario a cuxo cargo estea a administración destes, na cal se expresará o título de adquisición ou o modo en que foron adquiridos; certificación que será título válido para continuar o tracto sucesivo interrompido se non formulan oposición os titulares das inscricións contraditorias ou os seus habentes causa no prazo de trinta (30) días. </p>
    <p>Entre os bens da titularidade do organismo autónomo Instituto Galego da Vivenda e Solo, na provincia de Lugo, concello de Lugo figura o seguinte predio que a continuación se describe, como resulta dos seus documentos e inventario. O Instituto Galego da Vivenda e Solo carece de título escrito inscritible e o devandito predio está inscrito no Rexistro da Propiedade, ben que é preciso reiniciar o tracto sucesivo por estar interrompido:</p>
    <p>1. Predio situado na rúa da Tinería, número 40 da cidade de Lugo; sinalada no plano do PEPRI de Lugo co nº UE-151203; referencia catastral 7431403PH1673A0001YS; composta dunha edificación de planta baixa, dous pisos e baixocuberta habitable. Ocupa a superficie de setenta e dous metros cadrados e estrema ao norte ou esquerda, saíndo, casa de Juan Folgar e herdeiros de José Carreira (hoxe propiedade do IGVS); polo sur ou dereita, saíndo, con outra dos herdeiros de Joaquín Acuña (hoxe propiedade do IGVS); polo oeste ou costas, coa praza do Curro (hoxe denominada Recanto do Miño) e polo leste ou fronte, coa rúa da Tinería.</p>
    <p>Libre de cargas e arrendamentos.</p>
    <p>Título: adquirido a Manuela, Josefa, José, Marina e Avelina Jul Vázquez, por escritura de compravenda outorgada o 14 de marzo de 2006 ante o notario de Lugo José Manuel López Cedrón, baixo o número 747 do seu protocolo, de cuxa escritura e documentación complementaria incorporada a esta resultan como persoas interesadas as seguintes: os titulares rexistrais, Blas Vigo Arias e Josefa López Darriba, así como os que deste puideren traer causa. A Administración titular do ben leva na posesión pacífica deste desde a data da escritura de adquisición antes mencionada.</p>
    <p>Inscrición: figura inscrito no Rexistro da Propiedade número 1 de Lugo no tomo 370, libro 139, folio 236, predio nº 8.453, inscrición 2ª, a favor de Blas Vigo Arias e de Josefa López Darriba. A inscrición contraditoria ten máis de trinta anos de antigüidade e non sufriu alteración durante ese prazo.</p>
    <p>Pola presente cédula convócanse as persoas, ás cales poida prexudicar a inscrición da certificación solicitada, para que no prazo dun mes formulen oposición e comparezan no expediente alegando o que ao seu dereito conveña.</p>
    <p>Santiago de Compostela, 30 de maio de 2012</p>
    <footer><p>Antonio José Boné Pina<br>Director xeral do Instituto Galego da Vivenda e Solo</p></footer>

