---
date: '2012-01-19'
id: C3K1-170112-11058
page: 3026
number: 13
agency: Consellería de Sanidade
section: III. Outras disposicións.
title: >-
  ORDE do 9 de xaneiro de 2012 pola que se establecen as bases reguladoras e se
  convocan axudas ás entidades privadas sen ánimo de lucro para a realización de
  programas de incorporación social en vivendas para pacientes estabilizados nas
  unidades asistenciais con especialización en drogodependencias da Comunidade
  Autónoma de Galicia.
range: Orde
url: >-
  https://www.xunta.gal/dog/Publicados/2012/20120119/AnuncioC3K1-170112-11058_gl.html
---
<p>De conformidade co Decreto 310/2009, do 28 de maio, polo que se establece a estrutura orgánica da Consellería de Sanidade, correspóndenlle a esta as competencias en materia de sanidade, de acordo co Estatuto de autonomía para Galicia e nos termos sinalados pola Constitución Española.</p>
    <p>O Servizo Galego de Saúde, organismo autónomo de carácter administrativo, foi creado pola Lei 1/1989, do 2 de xaneiro, modificada pola Lei 8/1991, do 23 de xullo, e está adscrito á Consellería de Sanidade. A estrutura orgánica actual do Servizo Galego de Saúde regúlase no Decreto 311/2009, do 28 de maio, de conformidade coa disposición transitoria do Decreto 8/2011, do 28 de xaneiro, polo que se fixa a estrutura orgánica das consellerías da Xunta de Galicia, e os seus fins e funcións regúlanse no capítulo I do título VI da Lei 8/2008, do 10 de xullo, de saúde de Galicia.</p>
    <p>A Consellería de Sanidade e o Servizo Galego de Saúde a través da Dirección de Asistencia Sanitaria ocúpase da programación, coordinación e xestión de accións e medidas dirixidas a reducir a demanda do consumo de drogas, a facilitar a prestación de servizos asistenciais e a promover a incorporación social de drogodependentes.</p>
    <p>Así mesmo, a Dirección de Asistencia Sanitaria é o órgano encargado de asesorar, coordinar e supervisar as directrices e accións que, respecto da materia obxecto da Lei 2/1996, de Galicia sobre drogas, se desenvolvan no ámbito da Comunidade Autónoma de Galicia. </p>
    <p>Entre outros, a Dirección de Asistencia Sanitaria ten o obxectivo xeral de colaborar e cooperar con institucións públicas e privadas nas distintas vertentes da problemática das drogodependencias e de desenvolver, xestionar e coordinar os programas asistenciais e de incorporación social do consumo de drogas en Galicia. </p>
    <p>Así mesmo, a dita dirección a través da Subdirección Xeral de Xestión Sociosanitaria e Saúde Mental, segundo o artigo 13 do Decreto 311/2009, do 28 de maio, polo que se establece a estrutura orgánica dos servizos centrais do Servizo Galego de Saúde, asumirá as funcións asistenciais que se lle asignan ao Comisionado do Plan de Galicia sobre Drogas no Decreto 254/1997, do 10 de setembro, polo que se procede á creación do Comisionado do Plan de Galicia sobre Drogas, así como a colaborar na implantación e seguimento de programas de reinserción de pacientes drogodependentes que se leven a cabo na comunidade autónoma.</p>
    <p>A actual rede de asistencia e incorporación social de drogodependentes que forma parte da Dirección de Asistencia Sanitaria colabora con asociacións sen ánimo de lucro que están a desenvolver programas de incorporación social de drogodependencias. As entidades colaboradoras do Plan de Galicia sobre Drogas deberán estar inscritas no rexistro creado polo Decreto 74/2002, do 28 de febreiro, modificado polo Decreto 58/2005, do 24 de febreiro.</p>
    <p>Polo exposto, conforme o establecido na Lei 9/2007, do 13 de xuño, de subvencións de Galicia, e polo Decreto 11/2009, do 8 de xaneiro, polo que se aproba o seu regulamento, así como na Lei 4/2006, do 30 de xuño, de transparencia e de boas prácticas na Administración pública galega, de acordo coas facultades que me atribúen os artigos 34.6 e 38 da Lei 1/1983, do 22 de febreiro, reguladora da Xunta e da súa Presidencia, reformada pola Lei 11/1988, do 20 de outubro, e para a debida aplicación dos créditos orzamentarios para o fin para o cal foron establecidos,</p>
    <h2>DISPOÑO:</h2>
    <p>Artigo 1. <em>Obxecto e finalidade</em>.</p>
    <p>Esta orde ten por obxecto establecer as bases reguladoras e convocar axudas, en réxime de concorrencia competitiva, ás entidades privadas sen ánimo de lucro, para a realización de actividades e programas de incorporación social en vivendas de apoio para pacientes estabilizados nas unidades asistenciais de tratamento a drogodependencias da Comunidade Autónoma de Galicia.</p>
    <p>A súa finalidade é apoiar persoas a tratamento de deshabituación de trastornos adictivos para facilitar a incorporación social e promover unha vida autónoma. </p>
    <p>Artigo 2. <em>Requisitos dos beneficiarios</em>.</p>
    <p>1. Para ser beneficiario das axudas publicadas nesta orde deberán cumprirse os seguintes requisitos:</p>
    <p>a) Ser unha entidade sen ánimo de lucro, que estea inscrita no Rexistro de Entidades Colaboradoras do Plan de Galicia sobre Drogas creado polo Decreto 74/2002, do 28 de febreiro, e modificado polo Decreto 58/2005, do 24 de febreiro, titular ou responsable da vivenda de apoio á incorporación social de pacientes estabilizados nas unidades asistenciais de drogodependencias.</p>
    <p>b) Acreditar o desenvolvemento de programas de incorporación social durante os dous anos anteriores á anualidade desta convocatoria.</p>
    <p>c) Axustarse ao establecido pola Orde do 25 de xaneiro de 2008, da Vicepresidencia da Igualdade e do Benestar, pola que se regulan os requisitos específicos que deben cumprir os centros de inclusión e emerxencia social.</p>
    <p>d) Estar autorizado polo servizo correspondente da Consellería de Traballo e Benestar segundo o Decreto 143/2007, do 12 de xullo, polo que se regula o réxime de autorización e acreditación dos programas e centros de servizos sociais.</p>
    <p>e) Dispoñer dunha sede central ou delegación permanente na Comunidade Autónoma de Galicia, entendéndose como tal contar con domicilio social nela, comprometéndose a desenvolver as actividades subvencionadas en vivendas próximas á poboación onde exista unidade asistencial de drogodependencias.</p>
    <p>2. Os beneficiarios deberán cumprir as obrigas que lles sexan exixibles de acordo co artigo 11 da Lei 9/2007, do 13 de xuño, de subvencións de Galicia, e non poderán obter a condición de beneficiario as entidades en que concorra algunha das prohibicións recollidas no artigo 10 da mesma lei. </p>
    <p>3. Todos os requisitos deberán cumprirse na data en que remate o prazo de presentación de solicitudes e manterse durante todo o período de execución do programa subvencionado. </p>
    <p>Artigo 3. <em>Normas de acceso dos usuarios os programas</em>.</p>
    <p>1. A entidade responsable do programa destinará este recurso a pacientes en situación de estabilidade, circunstancia que lle será acreditada por estes/as a través dun informe da unidade asistencial con especialización en drogodependencias onde reciban asistencia habitualmente.</p>
    <p>2. Co obxecto de optimizar os recursos de apoio, as entidades poderán considerar a achega económica por parte dos/as usuarios/as priorizando o acceso daqueles/as con menos recursos, sen que ninguén poida ser rexeitado por non dispoñer de recursos económicos. </p>
    <p>3. No suposto de considerar as achegas atadas no apartado anterior, a entidade beneficiaria da subvención deberá comunicalo á Subdirección Xeral de Xestión Sociosanitaria e Saúde Mental do Servizo Galego de Saúde e á Subdirección Xeral de Autorización e Xestión de Servizos Sociais dependente da Consellería de Traballo e Benestar, facendo constar o seu importe. En ningún caso, se terán en conta estas achegas para a concesión da subvención, nin para determinar o seu importe.</p>
    <p>Artigo 4. <em>Actividades e gastos subvencionables</em>.</p>
    <p>1. Teñen a consideración de actividades subvencionables todas aquelas necesarias para o desenvolvemento de programas destinados a proporcionar a incorporación social de persoas con trastornos adictivos. </p>
    <p>A prestación das ditas actividades será levada a cabo polos/as profesionais que integran o equipo técnico dos diversos dispositivos das entidades beneficiarias, que serán as responsables da xestión dos programas obxecto de subvención a nivel técnico e administrativo.</p>
    <p>2. Os tipos de axuda que se poderán solicitar son os seguintes: </p>
    <p>a) De contratación de persoal para a realización de actividades e programas específicos da vivenda onde se desenvolva o programa de incorporación social.</p>
    <p>b) Para os gastos correntes de mantemento da vivenda onde se desenvolva o programa.</p>
    <p>Artigo 5. <em>Imputación orzamentaria, réxime de compatibilidades, contía e programas subvencionables</em>.</p>
    <p>1. Para as subvencións que se concedan na execución desta orde destínase un crédito inicial de 297.500 €, con cargo á aplicación 5001.413A.481.21, co código de proxecto 201200034, dos orzamentos xerais da Comunidade Autónoma de Galicia para o ano 2012, quedando as resolucións no momento da súa concesión condicionadas á existencia de crédito adecuado e suficiente na aplicación orzamentaria sinalada. Así mesmo, todos os actos de trámite ditados no expediente de gasto entenderanse condicionados a que no momento de se ditar a resolución de concesión subsistan as mesmas circunstancias de feito e de dereito existentes no momento en que foron producidos os ditos actos. </p>
    <p>2. O procedemento de aprobación de gasto axustarase ao disposto no artigo 31 da Lei 9/2007, do 13 de xuño, de subvencións de Galicia e no artigo 24 do Decreto 11/2009, do 8 de xaneiro, polo que se aproba o seu regulamento.</p>
    <p>3. Estas axudas están destinadas a sufragar soamente os gastos correntes e de persoal necesarios para a realización dos programas de incorporación social subvencionados. Para estes efectos, consideraranse gastos subvencionables os realizados desde o 1 de decembro de 2011 ata o 30 de novembro de 2012.</p>
    <p>4. As axudas que se concedan ao abeiro desta orde serán compatibles coa percepción doutras subvencións, axudas, ingresos ou recursos para a mesma finalidade, coas limitacións establecidas no punto seguinte.</p>
    <p>5. A axuda máxima que se financiará por cada programa é de 42.500,00 €. No caso de que a entidade percibise axudas da Consellería de Sanidade ou do Servizo Galego de Saúde polo mesmo concepto, soamente terá dereito a complementar a dita axuda ata o máximo referido. </p>
    <p>Non obstante, de acordo co disposto no artigo 17.3 da Lei 9/2007, do 13 de xuño, de subvencións de Galicia, o importe das subvencións outorgadas nesta orde non poderá en ningún caso ser de tal contía que, illadamente ou en concorrencia con subvencións ou axudas doutras administracións públicas ou doutros entes públicos, nacionais ou internacionais, supere o custo das actividades que vai desenvolver o beneficiario.</p>
    <p>En todo caso, a obtención doutras axudas para o programa subvencionado deberá ser comunicada polo beneficiario á Subdirección Xeral de Xestión Sociosanitaria e Saúde Mental no momento da súa concesión, segundo o modelo recollido no anexo III.</p>
    <p>6. Programas subvencionables:</p>
    <p>a) Programas de apoio a procesos de rehabilitación de distintas adiccións que instrumenten accións cuxa finalidade sexa conseguir a normalización na vida cotiá da comunidade de persoas facilmente vulnerables desde o punto de vista social.</p>
    <p>b) O programa e actividades, deberán ter un carácter integral e de proceso, iniciándose cun diagnóstico global e establecendo un proceso de incorporación social. A orientación corresponderá inicialmente ao ámbito sanitario, que deberá avaliar a situación global da persoa co fin de propoñer as alternativas máis axeitadas. </p>
    <p>c) Só poderán ter dereito á subvención dun programa por vivenda.</p>
    <p>d) Cada entidade poderá acadar a subvención para un máximo de 3 programas ou vivendas.</p>
    <p>Artigo 6. <em>Solicitudes</em>.</p>
    <p>1. A solicitude de subvención realizarase segundo o modelo normalizado que se publica como anexo I a esta orde, subscrita pola persoa que teña a representación legal da entidade solicitante e dirixida á presidenta do Servizo Galego de Saúde, edificio administrativo de San Lázaro s/n, 15703 Santiago de Compostela, á cal se achegará a seguinte documentación:</p>
    <p>1.1. Documentación común obrigatoria (orixinal ou copia compulsada): </p>
    <p>1.1.1. Documentación xurídico-administrativa da entidade solicitante.</p>
    <p>a) Documentación que acredite a representación da entidade.</p>
    <p>b) Copia da tarxeta de identificación fiscal da entidade.</p>
    <p>c) Copia compulsada ou lexitimizada da escritura de constitución da entidade. </p>
    <p>d) Copia compulsada ou lexitimada dos estatutos da entidade solicitante e modificacións, de ser o caso, debidamente inscritos no rexistro correspondente.</p>
    <p>e) Balance ou xustificación dos ingresos e gastos da entidade referido ao exercicio económico do ano 2011.</p>
    <p>f) Memoria da entidade correspondente ao ano 2011 segundo o modelo que se publica como anexo II.</p>
    <p>g) Declaración do conxunto de todas as solicitudes de axudas efectuadas ou concedidas, para a mesma finalidade, das distintas administracións públicas ou doutros entes públicos ou privados (indicando o número de boletín da publicación); así como de non acharse incursa en ningunha das prohibicións para obter a condición de beneficiario que establece o artigo 10 da Lei 9/2007, do 13 de xuño, de subvencións de Galicia (anexo III).</p>
    <p>h) Certificación de estar inscrita no Rexistro de Entidades Colaboradoras do Plan de Galicia sobre Drogas.</p>
    <p>i) Certificación de axustarse ao establecido na Orde do 25 de xaneiro de 2008, da Vicepresidencia da Igualdade e do Benestar, pola que se regulan os requisitos específicos que deben cumprir os centros de inclusión e emerxencia social.</p>
    <p>j) Certificado de estar autorizada a vivenda polo servizo correspondente da Consellería de Traballo e Benestar segundo o Decreto 143/2007, do 12 de xullo, polo que se regula o réxime de autorización e acreditación dos programas e centros de servizos sociais.</p>
    <p>k) Certificación bancaria da conta corrente en que se ingresará, de ser o caso, o importe da subvención concedida.</p>
    <p>1.1.2. Documentación obrigatoria que hai que achegar en relación con cada programa solicitado. </p>
    <p>O programa deberá constar dun máximo de cinco páxinas, avaliado, supervisado e asinado pola persoa coordinadora ou responsable do programa, a cal terá titulación universitaria, que deberá acreditarse achegando documentación orixinal ou copia compulsada.</p>
    <p>Para poder ser avaliado o programa deberá constar das seguintes alíneas:</p>
    <p>a) Denominación do programa.</p>
    <p>b) Obxectivos xerais e específicos que se pretenden acadar.</p>
    <p>c) Metodoloxía de avaliación: indicadores de seguimento e resultados.</p>
    <p>d) Ámbito territorial da poboación a que vai dirixido, así como criterios de inclusión e exclusión.</p>
    <p>e) Número de usuarios de cada vivenda.</p>
    <p>f) Datas e lugar de realización. Cronograma de actividades previstas.</p>
    <p>g) Recursos humanos e materiais con que conta a entidade para levar a cabo o programa. </p>
    <p>h) Titulación académica do persoal que vai levar a cabo o programa, indicando o nome, apelidos e posto de traballo.</p>
    <p>i) Valoración económica do programa.</p>
    <p>j) Desagregación dos gastos previstos para a súa realización.</p>
    <p>2. Cando os documentos exixidos nas alíneas b), c), h), i) e j) do número 1.1.1 do punto 1.1, do artigo 6.1 xa estean en poder da Subdirección Xeral de Xestión Sociosanitaria e Saúde Mental, sen que se producisen modificacións no seu contido e non transcorresen máis de dous anos desde a finalización do procedemento a que correspondan, a entidade solicitante poderá acollerse ao establecido na alínea f) do artigo 35 da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar esta circunstancia especificando o ano en que remitiu a dita documentación e o número de expediente correspondente.</p>
    <p>3. As solicitudes de subvención presentaranse nas oficinas de rexistro da Xunta de Galicia de conformidade co Decreto 191/2011, do 22 de setembro, de organización e funcionamento dos rexistros da Administración xeral e das entidades públicas instrumentais da Comunidade Autónoma de Galicia, ou por calquera dos procedementos establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
    <p>A presentación da solicitude poderase realizar tamén en sede electrónica http://www.xunta.es/resultados-da-guia-de-procedementos, de conformidade co previsto no Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes, e no Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos, así como a Orde do 7 de xullo de 2009, pola que se desenvolve o citado Decreto 255/2008, o Decreto 165/2005, do 16 de xuño, e pola Orde do 15 de setembro de 2011 pola que se aproba a posta en funcionamento da sede electrónica da Xunta de Galicia, de aplicación á totalidade dos órganos da Administración xeral de Galicia e entes instrumentais.</p>
    <p>4. O prazo de presentación das solicitudes será dun mes contado a partir do día seguinte ao da publicación desta orde no <em>Diario Oficial de Galicia</em>.</p>
    <p>5. Calquera cambio que se produza dos datos contidos na documentación que se achegue coa solicitude deberá comunicarse á Subdirección Xeral de Xestión Sociosanitaria e Saúde Mental, que poderá demandar do solicitante todos e cantos documentos e aclaracións considere necesarios para completar o expediente.</p>
    <p>6. A presentación da solicitude implica o coñecemento e aceptación das bases reguladoras desta orde de subvencións.</p>
    <p>Artigo 7. <em>Procedemento, instrución e comisión de valoración</em>.</p>
    <p>1. O procedemento de concesión das subvencións será o de concorrencia competitiva.</p>
    <p>2. O órgano instrutor do procedemento será a Dirección de Asistencia Sanitaria do Servizo Galego de Saúde.</p>
    <p>3. O procedemento que se seguirá na tramitación e instrución dos expedientes será o establecido no artigo 21 da Lei 9/2007, do 13 de xuño, de subvencións de Galicia, coas concrecións que se establecen nos parágrafos seguintes.</p>
    <p>4. Rematado o prazo de presentación de solicitudes, o órgano instrutor examinará a documentación presentada. No suposto de que a solicitude non cumpra os requisitos sinalados na convocatoria ou a documentación obrigatoria que debe presentarse conteña erros ou sexa insuficiente, requirirase por escrito aos interesados os datos, documentos e aclaracións que se consideren necesarios para completar o expediente, con indicación de que, se así non o fixeren nun prazo de dez días hábiles, considerarase que desistiron da súa solicitude, logo da resolución que así o declare, de acordo co disposto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>5. Durante a instrución do procedemento, constituirase como órgano colexiado unha comisión de valoración que, de acordo cos criterios establecidos no artigo seguinte, avaliará os proxectos solicitantes e emitirá o correspondente informe coa valoración acadada polos proxectos presentados.</p>
    <p>Esta comisión estará integrada polos seguintes membros:</p>
    <p>– O/a subdirector/a xeral de Xestión Sociosanitaria e Saúde Mental, que actuará como presidente/a.</p>
    <p>– O/a xefe/a do Servizo de Xestión Sociosanitaria.</p>
    <p>– Dous técnicos/as do devandito servizo, asumindo un/unha deles/as a secretaría.</p>
    <p>A comisión de valoración poderá solicitar a presenza dun representante da Subdirección Xeral de Inclusión Social e Cooperación coas Corporacións Locais, da Consellería de Traballo e Benestar con rango mínimo de xefe/a de servizo, para os efectos de asesoramento e coordinación naqueles aspectos que se refiran ao desenvolvemento e integración social levados a cabo polas entidades solicitantes.</p>
    <p>Se, por calquera causa, no momento en que a comisión de valoración teña que examinar as solicitudes, algunha das persoas que a compoñen non pode asistir, será substituída pola persoa que para o efecto designe o/a presidente/a do dito órgano e, sempre que sexa posible, o dito nomeamento recaerá noutra persoa da mesma subdirección ou servizo a que pertenza o substituído.</p>
    <p>6. Unha vez avaliadas as solicitudes e emitido o informe da comisión de valoración, esta comunicarallo ao órgano instrutor, que formulará a proposta de resolución e a elevará ao órgano competente para resolver.</p>
    <p>Artigo 8. <em>Criterios de valoración das solicitudes</em>.</p>
    <p>1. Primeira fase de valoración. Teranse en conta os criterios seguintes para a valoración da calidade dos programas:</p>
    <p>A. Grao de adecuación do programa que se presenta, segundo o punto 6 do artigo 5, sobre actividades subvencionables desta orde. O mínimo exixido para este criterio será de 3 puntos, polo que as solicitudes que non acaden esta puntuación mínima, non pasarán á seguinte fase de valoración.</p>
    <p>Para cuantificar a calidade do programa presentado valoraranse preferentemente os seguintes aspectos:</p>
    <p>– Concreción e regulamentación do procedemento de acceso á vivenda. Máximo 1 punto.</p>
    <p>– Precisión dos proxectos de incorporación social. Máximo 1 punto.</p>
    <p>– Inclusión de alternativas ocupacionais e/ou formativas específicas. Máximo 1 punto.</p>
    <p>– Dedicación e cualificación dos/as profesionais implicados/as na atención directa en relación aos obxectivos propios destes programas. Máximo 1 punto.</p>
    <p>– Desenvolvemento das actividades realizadas no programa para o fomento de adquisición de habilidades sociais e da utilización dos recursos normalizados e externos á entidade. Máximo 2 puntos.</p>
    <p>– Dinamismo dos programas, primándose que se alcancen os obxectivos propostos nun tempo inferior a 6 meses. Máximo 1 punto.</p>
    <p>B. Traxectoria da entidade solicitante en materia de incorporación social de persoas en situación de risco de exclusión relacionadas con condutas adictivas, en programas distintos ao obxecto desta orde: </p>
    <p>– Un punto por cada ano en que a entidade obtivese algunha axuda de entidades públicas da Comunidade Autónoma galega, nacionais ou europeas en materia de actuación en drogodependencias e que a dita axuda fose debidamente xustificada pola entidade perceptora, ata un máximo de 6 puntos. O mínimo exixido para este criterio será de 4 puntos.</p>
    <p>Pasarán á segunda fase os que cumpran o mínimo establecido para cada un dos criterios, o que suporá obter un mínimo de puntuación nesta primeira fase de 7 puntos. A puntuación obtida acumularase á que se obteña na segunda fase.</p>
    <p>2. Segunda fase de valoración. Criterios que hai que ter en conta:</p>
    <p>a) Grao da consolidación na prestación do servizo: 3 puntos por cada ano en que a entidade obtivese axuda específica de entidades públicas da Comunidade Autónoma galega, nacionais ou europeas, para o desenvolvemento de programas de incorporación social destas persoas en vivendas específicas. Un máximo de 15 puntos, sempre que xustificase as actividades realizadas e a consecución do programa.</p>
    <p>b) Polo número de prazas da vivenda onde se desenvolva o programa de incorporación social para pacientes estabilizados nas unidades asistenciais de drogodependencias:</p>
    <p>– Menos de 7 prazas por vivenda: 3 puntos.</p>
    <p>– Sete ou máis prazas por vivenda: 1 punto.</p>
    <p>c) Participación de institucións non públicas, no financiamento das ditas vivendas no ano 2011, debidamente acreditado e por importe igual ou superior a 1.000 euros, ata un máximo de 6 puntos. 1 punto por cada institución.</p>
    <p>d) A contribución da actividade á discriminación positiva da muller: 1 punto.</p>
    <p>e) Utilización da lingua galega na desenvolvemento das actividades propias do programa: 1 punto.</p>
    <p>3. Como resultado da aplicación dos criterios de valoración obterase unha relación ordenada das solicitudes que cumpren as condicións administrativas e técnicas establecidas para adquirir a condición de beneficiario, con indicación da puntuación outorgada en cada unha das fases.</p>
    <p>4. Co obxecto de que se leven a cabo na súa totalidade os programas subvencionados, e así asegurar a súa calidade, adxudicarase a aqueles oito primeiros que tivesen unha puntuación superior a 20 puntos, a contía máxima da axuda establecida, tal como se refire no punto 5 do artigo 5 e sempre que houber crédito suficiente. O resto dos programas que superando a primeira fase non acadasen esa puntuación percibirán a contía proporcional aos puntos acadados tras a valoración dos criterios. </p>
    <p>5. No caso de non chegar a axuda para os oito primeiros, adxudicarase aos tres primeiros e repartirase o restante crédito aos seguintes da listaxe e proporcionalmente aos puntos acadados.</p>
    <p>6. A Dirección de Asistencia Sanitaria poderá realizar os axustes que xulgue adecuados sobre calquera dos elementos integrantes do programa, sempre orientados a garantir a súa factibilidade, eficiencia e o respecto aos principios éticos aplicables.</p>
    <p>7. Se a entidade beneficiaria renuncia á axuda destinada a algún dos programas e, como consecuencia do límite orzamentario que establece o artigo 5, quedan programas sen recibir axuda, aquela adxudicarase ao seguinte programa que figure na prelación resultante deste artigo 8. </p>
    <p>8. Se de acordo coa valoración realizada dúas ou máis entidades obteñen unha puntuación igual e, por razóns de insuficiencia de crédito dispoñible ou superación do límite máximo de número de axudas recollido no artigo 5 non poden recibir axuda todas elas, terán preferencia para a obtención de beneficiarias aquelas entidades que conten no seu cadro de persoal cun número de traballadores/as fixos/as discapacitados/as superior ao 2%. No caso de que esta epígrafe fose cumprida por máis dunha entidade terá preferencia para a obtención da condición de beneficiaria aquela ou aquelas entidades que conten cunha maior porcentaxe de traballadores/as con discapacidade no seu cadro de persoal, debidamente acreditada.</p>
    <p>Artigo 9. <em>Resolución e notificación</em>.</p>
    <p>1. Correspóndelle á conselleira de Sanidade e presidenta do Servizo Galego de Saúde resolver o procedemento. </p>
    <p>2. As resolucións serán motivadas e seranlles notificadas aos interesados no prazo máximo de seis meses contados a partir do día seguinte ao da publicación desta orde. De non mediar resolución expresa no citado prazo, os interesados poderán entender desestimada a súa solicitude por silencio administrativo.</p>
    <p>3. A resolución deberá serlle notificada aos beneficiarios de forma individualizada, de acordo co previsto no artigo 58 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>4. As entidades solicitantes propostas como beneficiarias disporán dun prazo de 10 días hábiles para á súa aceptación unha vez recibida a notificación. Transcorrido o dito prazo sen que se produza manifestación expresa entenderase tacitamente aceptada.</p>
    <p>Artigo 10. <em>Recursos</em>.</p>
    <p>As resolucións que se diten ao abeiro desta orde poñerán fin á vía administrativa e contra elas poderá recorrerse potestativamente en reposición, perante a presidenta do Servizo Galego de Saúde, no prazo dun mes contado desde o día seguinte ao da notificación, se o acto é expreso, ou de tres meses se non o é, contado desde o día seguinte a aquel en que se produza o acto presunto, de acordo co previsto nos artigos 116 e 117 da Lei 30/1992, do 26 de novembro; ou ben ser impugnadas directamente ante a orde xurisdicional contencioso-administrativa, no prazo de dous meses contado, desde o día seguinte ao da data de notificación, se o acto é expreso, ou seis meses se non o é, contado desde o día seguinte a aquel en que se produza o acto presunto, de conformidade co previsto no artigo 46 da Lei 29/1998, do 13 de xullo, reguladora da xurisdición contencioso-administrativa, e sen prexuízo de que os interesados poidan exercer calquera outro que legalmente proceda.</p>
    <p>Artigo 11. <em>Xustificación e pagamento</em>.</p>
    <p>1. O pagamento da subvención realizarase de acordo ao Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia do seguinte xeito:</p>
    <p>a) Poderanse realizar pagamentos parciais ata un máximo do 80% do importe total da subvención (incluído o anticipo), á conta da liquidación definitiva e segundo se desenvolvan as actividades do programa, achegando orixinais ou copias compulsadas dos xustificantes de pagamento ocasionados polo seu desenvolvemento, xunto cunha relación ordenada e detallada destes.</p>
    <p>b) Unha vez concedida a subvención, poderase efectuar un pagamento anticipado do 10% do seu importe total, logo da presentación por parte da entidade dunha memoria coa descrición do programa de actividades que se van realizar.</p>
    <p>c) A porcentaxe restante da subvención non se fará efectiva ata que estean integramente xustificados a totalidade dos gastos correspondentes á actividade subvencionada incluíndo, se é o caso, o importe do/s pagamento/s á conta.</p>
    <p>d) Os pagamentos á conta quedan exonerados da constitución de garantía.</p>
    <p>e) Con carácter excepcional, nos supostos debidamente xustificados e motivados polo órgano concedente, poderase aceptar a xustificación do pagamento mediante recibín do/da provedor/a para gastos inferiores a 1.000 euros.</p>
    <p>f) A xustificación final realizarase logo do cumprimento da finalidade e demais condicións desta orde nos termos recollidos nos artigos 28, 29 e 30 da Lei 9/2007, do 13 de xuño, de subvencións de Galicia, así como no artigo 41 e 42 do Decreto 11/2009, do 8 de xaneiro, polo que se aproba o seu regulamento, achegando a seguinte documentación:</p>
    <p>– Orixinais ou copias compulsadas dos xustificantes de gastos ocasionados e pagamentos realizados no desenvolvemento das actividades do programa, xunto cunha relación ordenada e detallada destes.</p>
    <p>– Declaración das actividades realizadas e financiadas do programa obxecto da subvención, indicando o custo repercutido para a entidade.</p>
    <p>– Certificación da entidade onde se faga constar que os gastos que se xustifican se ocasionaron no desenvolvemento de actividades obxecto desta subvención e que foron debidamente aboados.</p>
    <p>– Declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo programa, das distintas administracións públicas e non públicas competentes ou das súas entidades vinculadas ou dependentes. Cando o importe dalgún xustificante non se impute totalmente á finalidade do programa subvencionado con estas axudas, indicarase a contía exacta daquel que resulte afectada por el.</p>
    <p>– Memorias das actividades realizadas e postas en marcha no 3.º e no 6.º mes tras a concesión da subvención.</p>
    <p>2. Consideraranse gastos subvencionables, os recollidos no artigo 4 desta orde, que cumpren os requisitos fixados polo artigo 29 da Lei de subvencións de Galicia e realizados no desenvolvemento do obxecto desta subvención. Para estes efectos, consideraranse gastos subvencionables os realizados desde o 1 de decembro de 2011 ata o 30 de novembro de 2012.</p>
    <p>3. Tamén son subvencionables os gastos financeiros, de asesoría xurídica ou financeira, os gastos notariais e rexistrais e os gastos periciais para a realización do proxecto subvencionado e os de administración específicos directamente relacionados coa actividade subvencionada se son indispensables para a súa adecuada preparación ou execución, así como os gastos de garantía bancaria. Non obstante, en ningún caso serán subvencionables os xuros debedores das contas bancarias.</p>
    <p>4. As facturas deberán estar debidamente cubertas de acordo coa normativa vixente.</p>
    <p>5. A documentación xustificativa dos gastos dirixirase á Subdirección Xeral de Xestión Sociosanitaria e Saúde Mental, con data límite do 30 de novembro de 2012, que emitirá informe favorable de ser conforme.</p>
    <p>6. Con anterioridade ao día 31 de xaneiro do exercicio seguinte, presentarán unha memoria dos programas realizados e financiados con esta subvención ao longo do ano 2012. </p>
    <p>Artigo 12. <em>Obrigas dos beneficiarios</em>.</p>
    <p>1. Cumprir o obxectivo, executar o programa e realizar a actividade que fundamenta a concesión da subvención.</p>
    <p>2. Xustificar ante a Subdirección Xeral de Xestión Sociosanitara e Saúde Mental o cumprimento dos requisitos e das condicións, así como a realización da actividade e o cumprimento da finalidade determinante da concesión da subvención.</p>
    <p>3. Someterse ás actuacións de comprobación que efectuará o órgano concedente para comprobar o cumprimento do fin para o que se destina esta subvención, así como a calquera outra actuación de comprobación e control financeiro que poidan realizar os órganos de control competentes tanto autonómicos como estatais ou comunitarios, para o cal se achegará canta información lle sexa requirida no exercicio das actuacións anteriores.</p>
    <p>4. Comunicar ao órgano concedente ou á entidade colaboradora a obtención doutras subvencións, axudas, ingresos ou recursos que financien as actividades subvencionadas, así como a modificación das circunstancias que fundamentasen a concesión da subvención.</p>
    <p>5. As entidades beneficiarias e os terceiros relacionados co obxecto da subvención ou coa súa xustificación estarán obrigados a prestar colaboración e facilitar toda a información que lles sexa requirida pola Intervención Xeral da Comunidade Autónoma, polo Tribunal de Contas e polo Consello de Contas no exercicio das súas funcións de fiscalización e control do destino das subvencións, así como aos órganos que, de acordo coa normativa comunitaria, teñan atribuídas funcións de control financeiro.</p>
    <p>6. Así mesmo, sen prexuízo do disposto no artigo 11 da Lei 9/2007, do 13 de xuño, de subvencións de Galicia, as entidades beneficiarias estarán obrigadas a coordinarse cos/as profesionais das unidades de atención ás drogodependencias correspondentes para o mellor desenvolvemento dos programas subvencionados.</p>
    <p>7. Cumprir as directrices e instrucións de coordinación e programación dispostas polo Servizo Galego de Saúde a través da Subdirección Xeral de Xestión Sociosanitaria e Saúde Mental.</p>
    <p>8. Manter debidamente actualizados todos aqueles rexistros que sexan precisos para remitir á Subdirección Xeral de Xestión Sociosanitaria e Saúde Mental, de acordo coa periodicidade que se lle sinale, información relativa á actividade das persoas usuarias, facendo constar o número de admisións e intervencións realizadas, as actividades realizadas nos dispositivos da asociación, unha relación do número de solicitudes de admisión que lle acheguen e un informe onde conste se foron admitidas ou, se é o caso, rexeitadas, indicando a razón do seu rexeitamento.</p>
    <p>9. Comunicar calquera modificación, suspensión ou vacante no cadro de persoal.</p>
    <p>10. Manter actualizados os sistemas de información que estean en funcionamento nos dispositivos.</p>
    <p>11. Coordinarse coas unidades de condutas adictivas do seu ámbito de actuación.</p>
    <p>12. Coordinarse con outros centros, servizos e programas recollidos dentro do Plan de Trastornos Adictivos de Galicia 2011-2016, co fin de asegurar a súa programación homoxénea.</p>
    <p>13. Someter á consideración técnica da Subdirección Xeral de Xestión Sociosanitaria e Saúde Mental calquera programa ou intervención que, non estando recollida dentro do documento que estableza os instrumentos de planificación en materia de incorporación social de trastornos adictivos, vai poñer en marcha o equipo técnico responsable do desenvolvemento do programa de atención xurídico social. Para tal fin a dirección técnica deste equipo presentará unha descrición do programa que se vai desenvolver e fará constar, como mínimo, a denominación do programa, a xustificación da actuación, a metodoloxía para o seu desenvolvemento, así como unha previsión para o seu desenvolvemento programático: obxectivos xerais e específicos, poboación destinataria, difusión prevista, recursos humanos e materiais, mecanismos de coordinación, detalle de actividades, cronograma, orzamento e avaliación prevista.</p>
    <p>14. Axustarse ás disposicións recollidas na Lei orgánica 15/1999, de 13 de decembro, de protección de datos de carácter persoal, e ás instrucións que o Servizo Galego de Saúde puidese facer nesta materia.</p>
    <p>15. Engadir en todos os documentos e accións de difusión e información do programa subvencionado o logotipo da Xunta de Galicia (Consellería de Sanidade) e do Servizo Galego de Saúde.</p>
    <p>Artigo 13. <em>Revogación e reintegro</em>.</p>
    <p>1. No caso de producirse algunha das causas establecidas no artigo 33 da Lei 9/2007, de 13 de xuño, de subvencións de Galicia, así como o establecido no artigo 74 e seguintes do Decreto 11/2009, do 8 de xaneiro, polo que se aproba o seu regulamento, procederase á revogación da subvención así como ao reintegro, se é o caso, da subvención percibida e dos xuros de demora correspondentes.</p>
    <p>2. De acordo co establecido nos artigos 14.1.m) e 17.4 da Lei 9/2007, do 13 de xuño, de subvencións de Galicia, toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais poderá dar lugar á modificación da resolución de concesión.</p>
    <p>Artigo 14. <em>Infraccións e sancións</em>.</p>
    <p>En canto ao réxime de infracción e sancións será de aplicación o establecido no título IV da Lei 9/2007, do 13 de xuño, de subvencións de Galicia e o seu Regulamento.</p>
    <p>Artigo 15. <em>Publicidade</em>.</p>
    <p>1. De conformidade co artigo 15.1 da Lei 9/2007, do 13 de xuño, os órganos administrativos concedentes procederán a publicar no <em>Diario Oficial de Galicia</em> as subvencións concedidas con expresión da convocatoria, o programa e crédito orzamentario a que se imputen, o beneficiario, a cantidade concedida e a finalidade ou as finalidades da subvención. </p>
    <p>2. Igualmente, de conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, a Consellería de Sanidade publicará na súa páxina web oficial a relación de beneficiarios e o importe e finalidade das axudas concedidas, polo que a presentación da solicitude leva implícita a autorización para o tratamento necesario dos datos das entidades beneficiarias e da súa publicación na citada páxina web. </p>
    <p>3. Consonte o artigo 16.1 da Lei 9/2007, do 13 de xuño, de subvencións de Galicia, as axudas outorgadas ao abeiro desta orde figurarán no Rexistro Público de Axudas, Subvencións e Convenios. Os interesados poderán exercer os dereitos de conformidade co disposto no artigo 5 da Lei orgánica 15/1999, do 13 de decembro, de protección de datos de carácter persoal, así mesmo terán dereito a que non se fagan públicos os seus datos cando concorra algunha das causas previstas no artigo 15.2.d da Lei 9/2007, do 13 de xuño, de subvencións de Galicia.</p>
    <p>Disposición derradeira primeira.</p>
    <p>Nos aspectos non contidos nesta orde aplicarase o disposto na Lei 9/2007, do 13 de xuño, de subvencións de Galicia, e no Decreto 11/2009, do 8 de xaneiro, polo que se aproba o seu regulamento; e, supletoriamente, na Lei 38/2003, do 17 de novembro, xeral de subvencións e no seu regulamento, o Real decreto 887/2006, do 21 de xullo.</p>
    <p>Disposición derradeira segunda.</p>
    <p>A conselleira de Sanidade e presidenta do Servizo Galego de Saúde ditará as disposicións necesarias para a aplicación do disposto nesta orde.</p>
    <p>Disposición derradeira terceira. </p>
    <p>A presente orde entrará en vigor ao día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 9 de xaneiro de 2012.</p>
    <footer><p>Rocío Mosquera Álvarez<br>Conselleira de Sanidade</p></footer>

