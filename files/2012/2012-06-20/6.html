---
date: '2012-06-20'
id: CA02-150612-0007
page: 24489
number: 117
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 13 de xuño de 2012 sobre aprobación definitiva da modificación
  puntual  do  Plan  Xeral  de  Ordenación  Municipal  do  Concello  de 
  Mugardos (A Coruña) para a adecuación de usos de regasificación no solo
  industrial de Punta Promontorio.
range: Orde
url: >-
  https://www.xunta.gal/dog/Publicados/2012/20120620/AnuncioCA02-150612-0007_gl.html
---
<p>O Concello de Mugardos solicita a aprobación definitiva da modificación puntual referida en virtude do artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Analizada a documentación remitida polo Concello de Mugardos, e vista a proposta literal que nesta mesma data eleva á Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Mugardos dispón, na actualidade vixente, dun Plan xeral de ordenación municipal que foi aprobado definitivamente o 19.10.1999.</p>
    <p>2. O plan xeral declara subsistente o Plan Especial de Reforma Interior de Punta Promontorio aprobado definitivamente o 26.3.1999. A aprobación dos proxectos de compensación e de urbanización correlativos foron publicadas no DOG do 16.8.1999.</p>
    <p>3. A modificación puntual número 3 do plan xeral para a redefinición das ordenanzas e o seu ámbito de aplicación no PERI de Punta Promontorio foi aprobada definitivamente polo pleno do concello o 31.1.2003. Esa modificación puntual foi anulada en procedemento contencioso-administrativo. A sentenza fundaméntase en que no procedemento de aprobación prescindiuse da pertinente avaliación de impacto ambiental.</p>
    <p>4. O concello non solicitou o informe previo á aprobación inicial da modificación previsto no artigo 85.1 da LOUG, ao abeiro do establecido no artigo 93.4 desa lei.</p>
    <p>5. A Secretaría Xeral de Calidade e Avaliación Ambiental decidiu o 18.10.2010 someter a proposta ao procedemento de avaliación ambiental estratéxica. O documento de referencia foi aprobado por Resolución do 20.10.2010.</p>
    <p>6. Consta o informe técnico (da arquitecta técnica municipal do 15.7.2011) e o xurídico (da secretaría do concello do 6.5.2011) anteriores á aprobación inicial (artigo 85.1).</p>
    <p>7. A modificación foi aprobada inicialmente polo concello en pleno do 2.8.2011; e sometida a información pública polo prazo de dous meses (DOG, Diario de Ferrol e La Voz de Galicia do 31.8.2011). Foron presentadas vinte e seis alegacións, segundo o certificado do 18.11.2011. A aprobación inicial foi notificada aos concellos limítrofes (Narón, Ferrol, Neda, Fene e Ares) así como as catro asociacións con interese no eido do ambiente.</p>
    <p>8. Consta a emisión dos seguintes informes sectoriais:</p>
    <p>a) Dirección de Sostibilidade da Costa e do Mar do Ministerio de Medio Ambiente e Medio Rural e Mariño: informes do 7.6.2011 e do 25.5.2012, favorables.</p>
    <p>b) Informes da Secretaría Xeral de Ordenación do Territorio e Urbanismo, en materia de costas: do 5.3.2012, previo á aprobación inicial; e do 29.5.2012, previo á aprobación definitiva, emitido en sentido favorable.</p>
    <p>c) Augas de Galicia: informe favorable do 13.9.2011.</p>
    <p>d) Dirección Xeral de Emerxencias e Interior: informe do 22.9.2011.</p>
    <p>e) Dirección Xeral de Ordenación e Xestión dos Recursos Mariños da Consellería do Mar: informe do 1.12.2011.</p>
    <p>f) Dirección Xeral de Patrimonio Cultural da Consellería de Cultura e Turismo: informe favorable do 17.1.2012.</p>
    <p>g) Deputación Provincial da Coruña: informe favorable do 9.1.2012.</p>
    <p>9. A memoria ambiental da modificación foi aprobada por resolución da Secretaría Xeral de Calidade e Avaliación Ambiental o 3.4.2012, concluíndo que a modificación é ambientalmente viable e integra correctamente os criterios de sustentabilidade establecidos no documento de referencia.</p>
    <p>10. O proxecto foi aprobado provisionalmente polo pleno municipal do 19.4.2012.</p>
    <p>11. O proxecto, subscrito polo arquitecto Daniel Beiras García-Sabell, ten datas maio de 2011 (aprobación inicial) e xaneiro de 2012 (aprobación provisional).</p>
    <p>II. Ámbito, obxecto e descrición da modificación proposta.</p>
    <p>1. O ámbito da modificación limita ao noroeste co dominio público marítimo-terrestre, ao noreste e sureste con máis solo urbano industrial con outras cualificacións, ao sur con solo urbano de SU-BD e ao oeste con solo rústico. </p>
    <p>2. A modificación puntual delimita unha área como barreira interior de protección (BIP) ao sur e ao oeste da zona de ordenanza, sobre a que non se poderá materializar aproveitamento. Os usos son almacenamentos tipos C, D e E e industrias dos tipos B, C, D e E, así como as F relacionadas co almacenamento e regasificación de gas natural licuado.</p>
    <p>3. A modificación ten por obxecto:</p>
    <p>a) Incorporación de criterios de calidade paisaxística para a integración das instalacións industriais do contorno.</p>
    <p>b) Dotar o ámbito dunha regulación ex novo integradora dos aspectos urbanísticos e de seguridade industrial referida ao ámbito, tendo en conta a ampliación da produción de regasificación.</p>
    <p>III. Análise e consideracións.</p>
    <p>1. Os fins da modificación para dotar dunha regulación específica o ámbito onde está implantada unha actividade industrial e conseguir unha adecuada integración dos aspectos ambientais, paisaxísticos e de seguridade industrial poden ter acollida como fin público os efectos do artigo 94.1 da LOUG.</p>
    <p>2. A modificación foi sometida ao procedemento de avaliación ambiental estratéxica.</p>
    <p>3. A cartografía do POL non inclúe o ámbito en ningunha das áreas do POL. Así mesmo, ao tratarse de solo urbano consolidado non lle son de aplicación as determinacións do POL (artigo 96.1 da normativa do POL).</p>
    <p>4. En canto ao cumprimento da normativa sobre control dos riscos inherentes sobre accidentes graves en que interveñan substancias perigosas, a modificación proposta non supón nova implantación nin aumento da intensidade do uso industrial regulado no planeamento hoxe en vigor.</p>
    <p>A competencia para resolver sobre a aprobación definitiva das modificacións de planeamento xeral correspóndelle ao conselleiro de Medio Ambiente, Territorio e Infraestruturas, de conformidade cos artigos 89 e 93.4 da LOUG, e no artigo 1 de Decreto 316/2009, do 4 de xuño, polo que se establece a estrutura orgánica da CMATI.</p>
    <p>IV. Resolución.</p>
    <p>Visto canto antecede,</p>
    <h2>RESOLVO:</h2>
    <p>1º. Outorgar a aprobación definitiva á modificación puntual do PXOM de Mugardos para a adecuación de usos de regasificación no solo industrial de Punta Promontorio.</p>
    <p>2º. Notifíquese esta orde ao concello e publíquese no Diario Oficial de Galicia.</p>
    <p>Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa notificación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 13 de xuño de 2012</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

