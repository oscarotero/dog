---
date: '2012-05-04'
id: CA02-260412-0005
page: 16304
number: 85
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 17 de abril de 2012, da Dirección Xeral de Conservación da
  Natureza, pola que se aproba o Plan de aproveitamento específico da anguía na
  desembocadura do río Lérez para o ano 2012.
range: Resolución
url: >-
  https://www.xunta.gal/dog/Publicados/2012/20120504/AnuncioCA02-260412-0005_gl.html
---
<p>Antecedentes de feito:</p>
    <p>Primeiro. Con data do 25 de novembro de 2011 a confraría de pescadores San Gregorio de Raxó (Poio-Pontevedra) presentou un plan de aproveitamento específico para a pesca da anguía na bacía do río Lérez para o ano 2012, de acordo co previsto no artigo 6.1 do Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia.</p>
    <p>Segundo. O expediente someteuse ao trámite de información pública durante un prazo de 15 días segundo o disposto no Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia. O prazo de información pública estableceuse mediante Resolución do 10 de febreiro de 2012 (DOG n.º 47, do 7 de marzo). No antedito prazo non se presentou ninguna alegación.</p>
    <p>Terceiro. O artigo 7.3 do Decreto 130/2011 establece a necesidade de que o plan que se aproba sexa sometido a informe do Comité Provincial de Pesca Fluvial ou do Comité Permanente, da Consellería do Mar, no caso de afectar desembocaduras, e do departamento da Xunta de Galicia con competencias en materia de espazos naturais protexidos. Na reunión do Comité Permanente do 16 de febreiro de 2012 emitiuse informe favorable por unanimidade. A Consellería do Medio Rural e do Mar emitiu informe favorable con data do 12 de marzo de 2012.</p>
    <p>Cuarto. Segundo establece o artigo 7.5 do Decreto 130/2011, cómpre ter en conta, para a aprobación de calquera plan de aproveitamento específico da anguía, os criterios establecidos pola Decisión da Comisión Europea do 1 de outubro de 2010, criterios que se cumpren segundo a proposta de aprobación do Servizo Provincial de Conservación da Natureza de Pontevedra.</p>
    <p>Fundamentos de dereito:</p>
    <p>Primeiro. O disposto no Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia.</p>
    <p>Segundo. O disposto no Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas en relación co Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia, e o Decreto 1/2012, do 3 de xaneiro, polo que se establece a estrutura orgánica da Xunta de Galicia.</p>
    <p>Resolución:</p>
    <p>Visto o exposto nos antecedentes, acórdase a aprobación do Plan de Aproveitamento Específico da Anguía na Desembocadura do Río Lérez para o ano 2012, que figura como anexo a esta resolución.</p>
    <p>Contra esta resolución, que non esgota a vía administrativa, poderase interpor recurso de alzada ante o conselleiro de Medio Ambiente, Territorio e Infraestruturas no prazo dun mes contado a partir do día seguinte ao da súa publicación, de acordo co disposto na Lei 30/1992, do 26 de novembro, de réxime xurídico das administracións públicas e do procedemento administrativo común (BOE n.º 285, do 27 de novembro).</p>
    <p>Santiago de Compostela, 17 de abril de 2012.</p>
    <footer><p>Ricardo García-Borregón Millán<br>Director xeral de Conservación da Natureza</p></footer>
    <h2>ANEXO<br>Plan de Aproveitamento Específico da Anguía na Desembocadura<br>do Río Lérez para o ano 2012</h2>
    <p>a) Artes de pesca.</p>
    <p>Arte tradicional denominada «mollos de vide», consistente nun brazado de vides, atado cunha corda, que se pousa no leito do río ata o momento de ser izado a unha embarcación, onde se fan saír as anguías que poida haber no seu interior.</p>
    <p>O diámetro de cada mollo non será superior a 50 cm.</p>
    <p>A distancia entre dous «mollos de vide» non será inferior a 25 m.</p>
    <p>Cada «mollo de vide» deberá estar identificado co número de matrícula e folio da embarcación.</p>
    <p>b) Proposta de zonas dentro da bacía fluvial e períodos de pesca.</p>
    <p>Delimitación: tramo do río Lérez comprendido entre A Ponte da Barca e as liñas rectas imaxinarias que unen Punta Campelo co extemo distal do crebaondas da canle do río, e este último con Punta Praceres.</p>
    <p>Período de pesca: desde o día seguinte ao de publicación desta resolución no Diario Oficial de Galicia ata o 31 de outubro de 2012.</p>
    <p>c) Número previsto de días de actividade.</p>
    <p>As artes levantaranse transcorridos 15 días desde que foron colocadas, empregando nesta tarefa 2 días.</p>
    <p>O número previsto de días de actividade da embarcación ao longo da temporada é de 28.</p>
    <p>d) Proposta de horas de pesca diarias.</p>
    <p>Xornadas de 4 horas.</p>
    <p>e) Proposta de número de aparellos ou artes de pesca por persoa. </p>
    <p>O número de artes de pesca que se empregarán non poderá ser superior a 10 «mollos de vide» por tripulante. Ningún tripulante poderá facerse cargo das artes asignadas a outro tripulante.</p>
    <p>f) Proposta de cotas de captura diarias ou por tempada de pesca.</p>
    <p>Máximo 10 quilos por día de actividade e tripulante. </p>
    <p>A dimensión mínima das anguías capturadas será de 20 cm.</p>
    <p>Devolverase ao río calquera outra especie que entre nas artes.</p>
    <p>Só se autoriza a captura da anguía na fase do seu ciclo vital denominada «anguía amarela», e deberanse devolver á auga, inmediatamente despois da súa captura, todos os exemplares con signos externos propios da fase denominada «anguía prateada».</p>
    <p>g) Relación de membros da asociación participantes no plan.</p>
    <p>Juan Carlos Dacosta Vázquez.</p>
    <p>Francisca Area Pazos.</p>
    <p>h) Relación de embarcacións e número de tripulantes por embarcación.</p>
    <p>Embarcación de nome «Mejías», con matrícula VI-2-1851 e tripulada polas persoas relacionadas na alínea g).</p>
    <p>i) Proposta de sistema de rexistro das capturas e de remisión de datos ao Servizo Provincial de Conservación da Natureza de Pontevedra.</p>
    <p>Cada mes, a confraría remitirá ao Servizo Provincial de Conservación da Natureza unha declaración das capturas totais, especificando o total mensual da embarcación, así como os días traballados.</p>
    <p>j) Proposta de sistema de comercialización das capturas e o seu control.</p>
    <p>A comercialización levarase a cabo na lonxa de Campelo, tendo a obriga de entregar a totalidade das capturas.</p>
    <p>Cada mes, xunto cos partes de capturas, remitiranse ao Servizo Provincial de Conservación da Natureza os xustificantes de venda en lonxa.</p>

