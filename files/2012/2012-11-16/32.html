---
date: '2012-11-16'
id: C3Q2-091112-0004
page: 43305
number: 219
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 5 de novembro de 2012 pola que se acorda o inicio, polo
  procedemento de taxación conxunta, e se somete a información pública o
  expediente expropiatorio dos bens e dereitos que se precisan ocupar para a
  execución do S.UR-D.-R.6, no concello de Maside, destinado á construción de
  vivendas de promoción pública para a erradicación do chabolismo.
range: Resolución
url: >-
  https://www.xunta.gal/dog/Publicados/2012/20121116/AnuncioC3Q2-091112-0004_gl.html
---
<p>O 25 de abril de 2008 asinouse un convenio de colaboración entre a Vicepresidencia da Igualdade e do Benestar, o Instituto Galego da Vivenda e Solo da Xunta de Galicia e o Concello de Maside para a erradicación do chabolismo neste concello.</p>
    <p>O ámbito destinado a levar a cabo a actuación sitúase próximo ao actual poboado chabolista, próximo aos núcleos urbanos de Fonteboa-Dacón e da Fontela, no concello de Maside.</p>
    <p>O ámbito que se vai ordenar foi cualificado pola modificación puntual das NN.SS.MM do concello de Maside como solo urbanizable delimitado residencial S.UR-R6.</p>
    <p>Foi redactado un plan parcial polos servizos técnicos do IGVS en Ourense que foi aprobado definitivamente o 10 de novembro de 2011.</p>
    <p>A maior parte dos terreos foi adquirida polo IGVS e na actualidade faltan un total de seis parcelas por adquirir, por non se ter localizado aos seus propietarios.</p>
    <p>O plan parcial desenvolve a área en que a modificación puntual das NN.SS.MM aprobada definitivamente o 21 de outubro de 2008 clasificaba como solo urbanizable delimitado o sector en que se desenvolve a actuación, e como solo rústico de protección de infraestruturas os terreos lindantes co ramal de enlace AP-53 coa estrada autonómica A-53 Santiago-Ourense.</p>
    <p>Segundo dispón o artigo 98.1 da Lei 9/2002, do 30 de decembro, de ordenación urbanística e protección do medio rural de Galicia (LOUGA), a aprobación dos instrumentos de ordenación urbanística comportará a declaración de utilidade pública e a necesidade de ocupación dos bens e dereitos afectados aos fins de expropiación ou imposición de servidumes.</p>
    <p>Trátase dunha expropiación urbanística e, como tal, regulada na LOUGA, no Real decreto lexislativo 2/2008, do 20 de xuño, polo que se aproba o texto refundido da Lei do solo (TRLS) e no Real decreto 3288/1978, do 25 de agosto, que aproba o Regulamento de xestión urbanística (RXU).</p>
    <p>Para os efectos da fixación do prezo xusto, para o seu pagamento aos propietarios afectados e ocupación dos predios afectados o IGVS formulou o proxecto de expropiación que se vai tramitar polo procedemento de taxación conxunta, de acordo co disposto nos artigos 142 e 143 da LOUGA, 29 e seguintes do TRLS e 201 e 202 do RXU. </p>
    <p>De conformidade co previsto nos artigos 142 e 143 da Lei 9/2002, do 30 de decembro, acórdase:</p>
    <p>– Iniciar o expediente de expropiación por taxación conxunta para a execución do S.UR-R6 na Fontela, concello de Maside, destinado á construción de vivendas de promoción pública para a erradicación do chabolismo.</p>
    <p>– Someter a información pública polo prazo de un mes, mediante inserción de anuncios no <em>Diario Oficial de Galicia</em> e nun xornal dos de maior circulación na provincia, o expediente expropiatorio dos bens e dereitos que se precisan ocupar para a execución do S.UR-R6 na Fontela, concello de Maside, destinado á construción de vivendas de promoción pública para a erradicación do chabolismo, para que quen poida resultar interesado formule as observacións e reclamacións que xulgue convenientes, en particular no que concerne á titularidade ou valoración dos seus respectivos bens ou dereitos. </p>
    <p>Para os efectos do recoñecemento da titularidade dos bens e dereitos afectados e ao pagamento, no seu momento, do prezo xusto aprobado, os propietarios e titulares de dereitos deberán achegar os documentos ou títulos xustificativos completados con certificación rexistral destes ou, se é o caso, certificación negativa referida ao mesmo predio descrito nos títulos.</p>
    <p>Darase audiencia ao Concello de Maside e notificarase ao Ministerio Fiscal e á Delegación Provincial do Ministerio de Economía e Facenda e publicaranse os edictos para os efectos do previsto no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>– Expoñer o expediente á disposición dos interesados no concello de Maside, na Área Provincial do Instituto Galego da Vivenda e Solo, sita na rúa Sáenz Díez nº 1 de Ourense CP 32071 e nas oficinas do IGVS, sitas en Área Central s/n, polígono das Fontiñas, Santiago de Compostela. Durante o dito prazo todas aquelas persoas ou entidades que se consideren afectadas poderán presentar as alegacións que consideren oportunas na Área Provincial do Instituto Galego da Vivenda e Solo, sita na rúa Sáenz Díez nº 1 de Ourense CP 32071, ou en calquera das formas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Incorpórase como anexo á presente a relación inicial de bens, dereitos e titulares.</p>
    <p>Santiago de Compostela, 5 de novembro de 2012</p>
    <footer><p>Antonio José Boné Pina<br>Director xeral do Instituto Galego da Vivenda e Solo</p></footer>
    <h2>ANEXO<br>Relación inicial de bens, dereitos e titulares</h2>
    <table>
     <tbody>
      <tr>
       <td>Nº predio</td>
       <td>Polígono</td>
       <td>Titular</td>
       <td>Superficie que se vai expropiar (m2)</td>
      </tr>
      <tr>
       <td>957</td>
       <td>31</td>
       <td>Descoñecido</td>
       <td>1.575,00</td>
      </tr>
      <tr>
       <td>965</td>
       <td>31</td>
       <td>Descoñecido</td>
       <td>496,00</td>
      </tr>
      <tr>
       <td>966</td>
       <td>31</td>
       <td>Descoñecido</td>
       <td>493,00</td>
      </tr>
      <tr>
       <td>968</td>
       <td>31</td>
       <td>Descoñecido</td>
       <td>676,00</td>
      </tr>
      <tr>
       <td>969</td>
       <td>31</td>
       <td>Descoñecido</td>
       <td>952,00</td>
      </tr>
      <tr>
       <td>971</td>
       <td>31</td>
       <td>Descoñecido</td>
       <td>379,00</td>
      </tr>
     </tbody>
    </table>

