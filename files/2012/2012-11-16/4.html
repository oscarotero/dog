---
date: '2012-11-16'
id: C3K1-081112-0001
page: 43205
number: 219
agency: Consellería de Sanidade
section: III. Outras disposicións.
title: >-
  ORDE do 8 de novembro de 2012 de modificación da do 16 de setembro de 2008
  pola que se establece o procedemento para a adaptación de postos e condicións
  de traballo por razóns de protección da saúde e da maternidade nas
  institucións sanitarias do Servizo Galego de Saúde.
range: Orde
url: >-
  https://www.xunta.gal/dog/Publicados/2012/20121116/AnuncioC3K1-081112-0001_gl.html
---
<p>O 30 de setembro de 2008 publicouse no <em>Diario Oficial de Galicia</em> (número 189) a Orde do 16 de setembro de 2008 pola que se establece o procedemento para a adaptación de postos e condicións de traballo por razóns de protección da saúde e da maternidade nas institucións sanitarias do Servizo Galego de Saúde.</p>
    <p>Coa dita norma desenvolveuse o establecido na sección terceira do capítulo IV do Decreto 206/2005, do 22 de xullo, sobre provisión de prazas de persoal estatutario do Servizo Galego de Saúde, que habilita este organismo para establecer especificamente os procedementos, criterios e mecanismos de control para a execución da mobilidade por razóns de protección da saúde e da maternidade do seu persoal estatutario.</p>
    <p>A finalidade da orde, sen prexuízo doutras medidas que no futuro proceda adoptar sobre esta materia, foi ordenar en primeiro lugar o procedemento que debe seguirse nas institucións sanitarias para a adaptación de postos e condicións do seu desempeño e, subsidiariamente, para o cambio de posto de traballo por razóns de protección da saúde e a maternidade. Así mesmo, o devandito procedemento procura facilitar ás xerencias e ás súas unidades de prevención criterios homoxéneos de actuación, no exercicio das súas funcións e competencias en materia de prevención de riscos laborais.</p>
    <p>A Sala do Contencioso-Administrativo do Tribunal Superior de Xustiza de Galicia, na súa Sentenza 1/2011, do 19 de xaneiro (ditada no procedemento ordinario número 97/2009), procedeu a anular o artigo 5 da citada orde, exclusivamente en canto que non recollía un trámite de audiencia á persoa interesada, trámite que o órgano xudicial entende que debe mediar entre o informe da unidade de prevención de riscos laborais e a resolución da xerencia correspondente.</p>
    <p>O primeiro parágrafo do artigo 5 establecía que os informes elaborados pola UPRL serían remitidos á Xerencia, para que esta procedese directamente á resolución da solicitude formulada e á súa notificación no prazo de tres meses. </p>
    <p>Con base no que antecede, cómpre proceder á modificación da devandita orde en execución da sentenza do Tribunal Superior de Xustiza de Galicia, no que atinxe ao establecemento dun trámite de audiencia á persoa solicitante da adaptación do seu posto ou condicións de traballo por razóns de protección da saúde e a maternidade.</p>
    <p>En consecuencia, en virtude das facultades que me confire o artigo 92.2 da Lei 8/2008, do 10 de xullo, de saúde de Galicia e o artigo 34.6º da Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo único</p>
    <p>Modificación do artigo 5 da Orde do 16 de setembro de 2008:</p>
    <p>«Artigo 5. <em>Resolución (suposto xeral)</em></p>
    <p>Os informes elaborados pola UPRL serán remitidos á Xerencia para que proceda á resolución da solicitude. Previamente, a Xerencia daralle traslado do informe á persoa solicitante, no trámite de audiencia, para que formule as alegacións que xulgue procedentes no prazo de dez días.</p>
    <p>Logo do trámite anterior, a Xerencia procederá a emitir e notificar a resolución correspondente, no prazo de tres meses contados desde o día seguinte ao da presentación da solicitude. </p>
    <p>Para o cómputo dos prazos, e a súa posible suspensión, atenderase á normativa xeral reguladora do procedemento administrativo.</p>
    <p>As actuacións de adaptación das condicións de traballo, ou de adscrición temporal a outro posto de traballo, adoptaranse cando e na medida en que sexa preciso para garantir a seguridade e saúde do/a traballador/a, con aplicación pola súa orde dos criterios establecidos nos artigos 33 e 34 do Decreto 206/2005, do 22 de xullo.</p>
    <p>En consecuencia, en atención ao contido dos informes técnicos da UPRL a Xerencia poderá, no ámbito a que se estenda o seu poder de dirección:</p>
    <p>a) Resolver non adoptar medidas de adaptación das condicións de traballo ou de adscrición a outro posto, cando os ditos informes cualifiquen o solicitante como apto para o desempeño do posto de traballo nas condicións actuais.</p>
    <p>b) Resolver sobre a adaptación do actual posto e/ou das condicións de traballo de forma que sexan compatibles coa preservación da seguridade e saúde do traballador/a ou coa protección da maternidade.</p>
    <p>c) Resolver sobre o cambio provisional de posto de traballo, dentro dos da correspondente categoría e preferentemente na mesma localidade, mentres non sexa posible a adaptación das condicións de traballo ou cando as medidas correctoras non garantan a protección. Esta medida irá acompañada das adaptacións do novo posto que resulten precisas.</p>
    <p>Como manifestación e dentro do respecto aos principios xerais enunciados no artigo 2, as medidas de protección poderán afectar calquera condición da prestación do servizo suxeita ás facultades de ordenación e programación dos órganos directivos das institucións sanitarias, e estarán unicamente dirixidas a facer compatible a dita prestación coa saúde do/a traballador/da.</p>
    <p>Cando se trate de protexer a maternidade, e unha vez esgotadas as anteditas posibilidades de actuación, a traballadora poderá ser adscrita a un posto de distinta categoría, alternativo e compatible coa súa saúde, sempre que para acceder á dita categoría non se requira titulación específica e a traballadora acredite o nivel de titulación preciso para o acceso. Durante esta adscrición a traballadora conservará o dereito ao conxunto das retribucións do seu posto de orixe.</p>
    <p>O comité de seguridade e saúde laboral será informado das resolucións que se adopten sobre cambio de posto de traballo.».</p>
    <p>Disposición derradeira</p>
    <p>A presente orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 8 de novembro de 2012</p>
    <footer><p>Rocío Mosquera Álvarez<br>Conselleira de Sanidade</p></footer>

