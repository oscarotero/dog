---
date: '2012-02-15'
id: C3C1-080212-11997
page: 5944
number: 32
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  DECRETO 74/2012, do 2 de febreiro, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras de mellora e ampliación da E.P. 9305
  Coirón-Ribadumia-Leiro; lugar de Padrenda (concello de Meaño).
range: Decreto
url: >-
  https://www.xunta.gal/dog/Publicados/2012/20120215/AnuncioC3C1-080212-11997_gl.html
---
<p>A Deputación Provincial de Pontevedra, en sesión que tivo lugar o día vinte e oito de outubro de dous mil once, aprobou o proxecto de obras de mellora e ampliación da E.P. 9305 Coirón-Ribadumia-Leiro; lugar de Padrenda (concello de Meaño) e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Consellería de Presidencia, Administracións Públicas e Xustiza e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan a Deputación e o informe do técnico municipal, a estrada provincial 9305 ten unha grande importancia ao servir de rede arterial de comunicación do polígono de Pedreiras en Meaño co concello de Ribadumia, e na actualidade soporta un intenso tráfico rodado.</p>
    <p>A actuación céntrase na mellora do tramo da estrada comprendido entre os p.q. 1+588 e 2+787 que estaba sen acabar ata o momento por motivos orzamentarios. Agora dótase de servizos como saneamento e mellórase, así mesmo, a seguridade viaria. A obra vai supor minorar o risco de accidentes e, en consecuencia, xustifica a utilidade pública e a urxencia da ocupación dos bens e dereitos afectados.</p>
    <p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2.º e 28.2.º do Estatuto de autonomía de Galicia.</p>
    <p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día dous de febreiro de dous mil doce,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de mellora e ampliación da E.P. 9305 Coirón-Ribadumia-Leiro; lugar de Padrenda (concello de Meaño). Unha vez ocupados os terreos necesarios deberán obter, de ser o caso, as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, dous de febreiro de dous mil doce.</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>

