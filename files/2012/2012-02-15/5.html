---
date: '2012-02-15'
id: C3C1-080212-11995
page: 5942
number: 32
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  DECRETO 73/2012, do 2 de febreiro, polo que se declara a urxente ocupación,
  para os efectos de expropiación forzosa, dos bens e dereitos necesarios para a
  realización das obras de ampliación de terreos do colexio Infante Felipe de
  Salvaterra de Miño-proxecto de expropiación na rúa da Escola e proxecto básico
  de execución de peche de parcela do concello de Salvaterra de Miño.
range: Decreto
url: >-
  https://www.xunta.gal/dog/Publicados/2012/20120215/AnuncioC3C1-080212-11995_gl.html
---
<p>O Concello de Salvaterra de Miño, en sesión que tivo lugar o día vinte e oito de abril de dous mil nove, aprobou o proxecto de obras de ampliación de terreos do colexio Infante Felipe de Salvaterra de Miño-proxecto de expropiación na rúa da Escola e proxecto básico de execución de peche de parcela e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Consellería de Presidencia, Administracións Públicas e Xustiza e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan o concello e o informe do técnico, o Colexio de Educación Infantil e Primaria Infante Felipe, situado no barrio da Lagoa, carece na actualidade de espazo libre en condicións que permitan, dado o elevado número de alumnos matriculados no centro, o normal desenvolvemento das actividades deportivas ao aire libre.</p>
    <p>Con esta actuación preténdese a ampliación e o peche do actual recinto escolar, permitindo deste xeito dotar o colexio dunha superficie apropiada para as actividades deportivas e de recreo dos alumnos. </p>
    <p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2.º e 28.2.º do Estatuto de autonomía de Galicia.</p>
    <p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día dous de febreiro de dous mil doce,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para os efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de ampliación de terreos do colexio Infante Felipe de Salvaterra de Miño-proxecto de expropiación na rúa da Escola e proxecto básico de execución de peche de parcela do concello de Salvaterra de Miño. Unha vez ocupados os terreos necesarios deberán obter, de ser o caso, as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, dous de febreiro de dous mil doce.</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>

