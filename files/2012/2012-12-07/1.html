---
date: '2012-12-07'
id: C3B0-051212-0001
page: 45975
number: 233
agency: Presidencia da Xunta de Galicia
section: I. Disposicións xerais.
title: >-
  DECRETO 233/2012, do 5 de decembro, polo que se determina a organización,
  funcións e competencias da Vicepresidencia da Xunta de Galicia.
range: Decreto
url: >-
  https://www.xunta.gal/dog/Publicados/2012/20121207/AnuncioC3B0-051212-0001_gl.html
---
<p>O 3 de decembro de 2012 publicouse no <em>Diario Oficial de Galicia</em> o nomeamento de Alfonso Rueda Valenzuela como vicepresidente da Xunta de Galicia.</p>
    <p>En consecuencia, procede agora establecer a organización e as funcións da Vicepresidencia da Xunta de Galicia, así como delegar determinadas competencias por parte do titular da Presidencia, co fin de acadar unha maior axilidade e eficacia na xestión administrativa e atendendo aos criterios de eficacia, economía e austeridade que deben inspirar a actuación e a organización administrativa.</p>
    <p>Na súa virtude, </p>
    <h2>DISPOÑO:</h2>
    <p>Artigo 1. <em>Asignación de funcións e delegación de competencias</em> </p>
    <p>Sen prexuízo das facultades de dirección política que corresponden ao presidente da Xunta de Galicia e das que son atribuídas ao Goberno de Galicia pola lexislación vixente, así como daqueloutras que se fixen nos correspondentes decretos de estrutura orgánica, corresponden á Vicepresidencia da Xunta de Galicia as seguintes funcións e competencias:</p>
    <p>a) Coordinar a planificación interdepartamental e a súa execución. </p>
    <p>b) Asegurar e garantir as necesarias relacións coas administracións locais.</p>
    <p>c) Coordinar o programa lexislativo da Xunta de Galicia e a elaboración de normas de carácter xeral e, en particular, a relación entre o poder executivo e o Parlamento de Galicia.</p>
    <p>d) Exercer calquera outra función que nel delegue o presidente, de conformidade co previsto no artigo 33 da Lei de Galicia 1/1983, do 22 de febreiro, con excepción das previstas nos artigos 24, 25 e 26.1 da dita norma.</p>
    <p>Artigo 2. <em>Consellería de apoio</em></p>
    <p>A Vicepresidencia da Xunta de Galicia, para o desenvolvemento das súas funcións e competencias, contará co apoio e auxilio da Consellería de Presidencia, Administracións Públicas e Xustiza.</p>
    <p>Disposición derradeira. <em>Entrada en vigor</em></p>
    <p>O presente decreto entrará en vigor o mesmo día da súa publicación no <em>Diario Oficial de Galicia</em>. </p>
    <p>Santiago de Compostela, cinco de decembro de dous mil doce</p>
    <footer><p>Alberto Núñez Feijóo<br>Presidente</p></footer>

