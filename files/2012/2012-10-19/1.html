---
date: '2012-10-19'
id: C3C1-101012-0005
page: 39690
number: 200
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  DECRETO 201/2012, do 4 de outubro, polo que se aproba a agrupación voluntaria
  dos concellos de Esgos e Xunqueira de Espadanedo, da provincia de Ourense,
  para o sostemento en común da praza de secretaría-intervención.
range: Decreto
url: >-
  https://www.xunta.gal/dog/Publicados/2012/20121019/AnuncioC3C1-101012-0005_gl.html
---
<p>Os concellos de Esgos e Xunqueira de Espadanedo, nas respectivas sesións plenarias realizadas o día 23 de xullo de 2012, acordaron aprobar definitivamente a agrupación dos ditos concellos para o sostemento en común da praza de secretaría-intervención e, en consecuencia, elevar o expediente á Xunta de Galicia para a súa aprobación.</p>
    <p>Os concellos de Esgos e Xunqueira de Espadanedo atópanse na situación de crise económica que afecta actualmente o noso país; isto, unido a unha situación de constante e permanente perda de habitantes que provoca, ademais dunha regresión demográfica de graves consecuencias, unha diminución da súa capacidade financeira, ao ser a poboación un elemento básico para participar nos ingresos procedentes das administracións públicas, produce como resultado un déficit de financiamento nestes concellos.</p>
    <p>Do mesmo xeito, ao lograr unha maior eficiencia e racionalidade dos recursos humanos, a agrupación constitúe unha medida de aforro económico sen a mínima perda de capacidade na xestión administrativa.</p>
    <p>No expediente seguíronse os trámites previstos na normativa de aplicación: artigos 2 e 3 e disposición adicional segunda do Real decreto 1732/1994, do 29 de xullo; 165 e seguintes da Lei 5/1997, do 22 de xullo, de Administración local de Galicia, e 13 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/as funcionarios/as con habilitación de carácter estatal.</p>
    <p>Constan os informes favorables da Deputación Provincial de Ourense e da Subdelegación do Goberno de Ourense en Galicia, segundo o disposto no artigo 167.c) da Lei 5/1997, do 22 de xullo, de Administración local de Galicia, e no artigo 13 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/as funcionarios/as con habilitación de carácter estatal.</p>
    <p>A competencia para a aprobación da agrupación corresponde á Xunta de Galicia, por proposta da consellería competente en materia de réxime local, segundo dispoñen o artigo 3.b) do Real decreto 1732/1994; o artigo 167 da Lei 5/1997, do 22 de xullo, de Administración local de Galicia, e o artigo 13 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/as funcionarios/as con habilitación de carácter estatal.</p>
    <p>Na súa virtude, por proposta do conselleiro de Presidencia, Administracións Públicas e Xustiza, logo de deliberación do Consello da Xunta de Galicia na súa reunión do catro de outubro de dous mil doce,</p>
    <h2>DISPOÑO:</h2>
    <p>Aprobar a agrupación dos concellos de Esgos e Xunqueira de Espadanedo para o sostemento en común dun posto único de secretaría-intervención, así como os estatutos por que se rexerá a dita agrupación, que forman parte integrante do expediente.</p>
    <p>Disposición derradeira</p>
    <p>Este decreto producirá efectos desde a data da súa publicación no Diario Oficial de Galicia.</p>
    <p>Santiago de Compostela, catro de outubro de dous mil doce</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>

