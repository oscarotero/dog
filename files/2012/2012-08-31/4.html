---
date: '2012-08-31'
id: CA01-300812-0003
page: 34761
number: 166
agency: Consellería de Facenda
section: III. Outras disposicións.
title: >-
  ORDE do 28 de agosto de 2012 pola que se fixan as cantidades actualizadas das
  subvencións por gastos electorais para as eleccións ao Parlamento de Galicia
  que se celebrarán o día 21 de outubro de 2012.
range: Orde
url: >-
  https://www.xunta.gal/dog/Publicados/2012/20120831/AnuncioCA01-300812-0003_gl.html
---
<p>O Decreto 174/2012, do 27 de agosto, de disolución do Parlamento de Galicia e de convocatoria de eleccións, no seu artigo 2, establece a convocatoria dos devanditos comicios para o vindeiro vinte e un de outubro.</p>
    <p>A Lei 8/1985, do 13 de agosto, de eleccións ao Parlamento de Galicia, modificada pola Lei 15/1992, do 30 de decembro, e pola Lei 12/2004, do 7 de decembro, refírese no seu artigo 44 ás subvencións da Comunidade Autónoma para os gastos electorais.</p>
    <p>En concreto, o devandito artigo fixa unhas contías por escano, por voto, e polo envío directo e persoal aos electores de sobres e papeletas electorais ou de publicidade electoral, sempre que a candidatura de referencia obtivese algún escano.</p>
    <p>O punto catro do artigo 44 indica que as contías sinaladas na lei se refiren a euros constantes e que a Consellería de Facenda fixará as contías actualizadas nos cinco días seguintes á convocatoria das eleccións.</p>
    <p>Para o cálculo das contías previstas para o ano 2012 pártese das contías fixadas na Orde do 7 de xaneiro de 2009. </p>
    <p>Como é coñecido, as circunstancias extraordinarias motivadas por unha situación de recesión económica implican unha importante mingua dos ingresos non financeiros autonómicos. Esta mingua motivou importantes axustes no orzamento consolidado autonómico de 2009 sobre o aprobado e uns orzamentos continuadamente minguantes nos exercicios 2010, 2011 e 2012. É por iso que, para os presentes comicios considérase preciso desbotar calquera criterio incrementalista de actualización, en coherencia coa evolución das finanzas autonómicas e das políticas de austeridade que vén aplicando a Xunta de Galicia desde 2009.</p>
    <p>Por iso, a taxa de actualización que se aplicará sobre as contías fixadas en 2009 será do -20 %, que se corresponde coa variación do gasto non financeiro consolidado dos orzamentos da Comunidade Autónoma entre os exercicios 2009 e 2012.</p>
    <p>Na súa virtude, </p>
    <h2>DISPOÑO:</h2>
    <p>Artigo único.</p>
    <p>As contías a que se refire o artigo 44 da Lei 8/1985, do 13 de agosto, de eleccións ao Parlamento de Galicia, modificada pola Lei 15/1992, do 30 de decembro, e pola Lei 12/2004, do 7 de decembro, unha vez actualizadas, serán as seguintes:</p>
    <p>1. Subvención de quince mil cincocentos trinta euros e noventa e tres céntimos (15.530,93 €), por cada escano obtido.</p>
    <p>2. Subvención de cincuenta e oito céntimos de euro (0,58 €), por cada un dos votos acadados por cada candidatura se, polo menos, un dos membros dela obtivo escano de deputado.</p>
    <p>3. Ademais das subvencións a que refiren os números anteriores, a Comunidade Autónoma subvencionará os partidos, federacións, coalicións e agrupacións de electores, polos gastos ocasionados polo envío directo e persoal aos electores de sobres e papeletas electorais ou propaganda e publicidade electoral, a razón de dezaseis céntimos de euro (0,16 €) por elector, sempre que a candidatura de referencia obteña representación.</p>
    <p>4. O límite dos gastos electorais nas eleccións ao Parlamento de Galicia será o que resulte de multiplicar por corenta e seis céntimos de euro (0,46 €) o número de habitantes correspondentes á poboación de dereito da circunscrición onde presente as súas candidaturas cada partido, federación, coalición ou agrupación de electores.</p>
    <p>Para o cálculo do devandito límite non se incluirán as contías subvencionadas de acordo co disposto no número 3 anterior.</p>
    <p>Disposición derradeira</p>
    <p>Esta orde terá efectos desde a súa publicación no Diario Oficial de Galicia.</p>
    <p>Santiago de Compostela, 28 de agosto de 2012</p>
    <footer><p>Elena Muñoz Fonteriz<br>Conselleira de Facenda</p></footer>

