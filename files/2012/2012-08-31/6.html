---
date: '2012-08-31'
id: G0164-270812-0002
page: 34765
number: 166
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 14 de agosto de 2012, da Dirección Xeral de Educación, Formación
  Profesional e Innovación Educativa, pola que se regula o Plan Proxecta e se
  establecen as bases para a participación dos centros docentes dependentes da
  Consellería de Cultura, Educación e Ordenación Universitaria.
range: Resolución
url: >-
  https://www.xunta.gal/dog/Publicados/2012/20120831/AnuncioG0164-270812-0002_gl.html
---
<p>O artigo 105 da Lei orgánica 2/2006, do 3 de maio, de educación, establece que as administracións educativas favorecerán o recoñecemento do labor do profesorado dos centros públicos que amose unha especial dedicación ao centro e á implantación de plans que supoñan innovación educativa.</p>
    <p>A Consellería de Cultura, Educación e Ordenación Universitaria vén colaborando de xeito continuado con distintos organismos da Xunta de Galicia para facilitar a integración de determinados programas no sistema educativo galego.</p>
    <p>As distintas estruturas que presentan estes programas, os diversos protocolos de desenvolvemento, as variadas metodoloxías que os sustentan e os distintos calendarios que rexen a súa posta en práctica fan imprescindible a adopción dun sistema de coordinación eficaz que permita optimizar a utilización destes recursos educativos.</p>
    <p>Trátase, xa que logo, de establecer un marco xeral de colaboración entre os distintos departamentos da Xunta de Galicia que dispoñen de programas dirixidos aos centros educativos, de fixar uns criterios metodolóxicos e organizativos comúns, de integrar estes programas na planificación anual dos centros e, ao mesmo tempo, crear unha rede de traballo colaborativo e recoñecerlle ao profesorado a súa participación. </p>
    <p>Esta resolución pretende regular mediante o Plan Proxecta estes programas, establecer as bases para a participación nel dos centros docentes dependentes da Consellería de Cultura, Educación e Ordenación Universitaria e recoñecer o labor do profesorado participante nos proxectos de innovación educativa que se estean a desenvolver no ámbito deste plan. </p>
    <p>De acordo co anteriormente exposto, esta dirección xeral</p>
    <h2>DISPÓN:</h2>
    <p><em>Sección 1ª Disposicións xerais</em></p>
    <p>Artigo 1. <em>Obxecto</em></p>
    <p>Esta resolución ten por obxecto regular o Plan Proxecta e establecer as bases para a participación dos centros docentes dependentes da Consellería de Cultura, Educación e Ordenación Universitaria.</p>
    <p>Artigo 2. <em>Ámbito de aplicación</em></p>
    <p>Poderán participar nesta convocatoria os centros educativos dependentes da Consellería de Cultura, Educación e Ordenación Universitaria.</p>
    <p><em>Sección 2ª O Plan Proxecta</em></p>
    <p>Artigo 3. <em>Definición do plan</em></p>
    <p>O Plan Proxecta é unha iniciativa da Consellería de Cultura, Educación e Ordenación Universitaria en colaboración con diferentes organismos da administración autonómica dirixida a fomentar a innovación educativa nos centros a través de programas que desenvolvan de xeito paralelo as competencias básicas e a educación en valores.</p>
    <p>Trátase dun plan que busca un avance nas dinámicas de mellora da calidade educativa favorecendo a innovación nos propios centros a través de programas externos que leven á motivación e ao traballo activo e colaborativo do alumnado e do profesorado implicado. Para iso, o obxectivo central deste plan é construír modelos de mellora mediante proxectos que teñan un alto potencial de transferibilidade tanto no propio centro en que se orixinan como no resto da comunidade educativa galega.</p>
    <p>Artigo 4. <em>Obxectivos xerais</em></p>
    <p>Con este plan preténdense lograr os seguintes obxectivos:</p>
    <p>1. Ofrecer á comunidade educativa galega programas de diferentes ámbitos da administración que fomenten a innovación educativa. Estes programas descríbense no anexo desta resolución.</p>
    <p>2. Establecer un marco xeral de colaboración para presentar todos os programas implicados dun xeito estruturado.</p>
    <p>3. Fixar uns criterios metodolóxicos e organizativos comúns dirixidos á creación de proxectos de innovación que desenvolvan as competencias e os valores.</p>
    <p>4. Establecer unhas pautas comúns en relación co recoñecemento do traballo do profesorado nestes proxectos.</p>
    <p>5. Ofrecer a posibilidade aos centros de integrar dentro da súa planificación anual e ao profesorado de incluír dentro das súas programacións aqueles programas que mellor se adapten ás súas características específicas.</p>
    <p>6. Crear unha rede de traballo colaborativo e interdisciplinar que consiga transformar e mellorar a práctica educativa, transferindo eficazmente as iniciativas innovadoras.</p>
    <p>Artigo 5. <em>Eixes e accións do plan</em></p>
    <p>Os eixes do plan son tres:</p>
    <p>1. Organización.</p>
    <p>Este eixe está marcado por tres accións centrais:</p>
    <p>a) Sistematizar e actualizar os programas dos distintos organismos (anexo).</p>
    <p>b) Difundir o plan a toda a comunidade educativa.</p>
    <p>c) Utilizar ferramentas eficaces de xestión do plan.</p>
    <p>2. Apoio.</p>
    <p>As principais accións deste eixe son:</p>
    <p>a) Ofrecer formación inicial ao profesorado.</p>
    <p>b) Establecer un sistema de asesoramento a través das estruturas de formación permanente do profesorado e da inspección educativa.</p>
    <p>3. Avaliación, recoñecemento e transferibilidade.</p>
    <p>Neste caso as accións que se seguirán son:</p>
    <p>a) Recoñecer a participación dos centros, das persoas coordinadoras e do profesorado no plan como actividade de innovación educativa tras unha avaliación do traballo realizado.</p>
    <p>b) Difundir os mellores proxectos a través das canles dixitais da Consellería de Cultura, Educación e Ordenación Universitaria.</p>
    <p>Artigo 6. <em>Liñas estratéxicas do plan</em></p>
    <p>Este plan organízase arredor de tres grandes liñas estratéxicas:</p>
    <p>1. Desenvolvemento transversal dos valores básicos para a vida e a convivencia.</p>
    <p>Os programas incluídos neste plan teñen en común o obxectivo de desenvolver a educación en valores: a igualdade, a solidariedade, a tolerancia, a vida saudable, o respecto do ambiente, o desenvolvemento sustentable, a non discriminación, a resolución pacífica de conflitos ou o consumo responsable, entre outros moitos valores que se desenvolverán nas aulas. </p>
    <p>2. Desenvolvemento das competencias.</p>
    <p>O desenvolvemento das competencias é fundamental na organización curricular tanto do ensino obrigatorio como da educación infantil, do bacharelato e da formación profesional. De xeito destacado, a educación infantil, a primaria e a secundaria obrigatoria fan do desenvolvemento das competencias básicas unha das liñas centrais de acción. Os currículos destes niveis educativos inclúen as seguintes competencias básicas:</p>
    <p>1) Competencia en comunicación lingüística.</p>
    <p>2) Competencia matemática.</p>
    <p>3) Competencia no coñecemento e na interacción co mundo físico.</p>
    <p>4) Tratamento da información e competencia dixital.</p>
    <p>5) Competencia social e cidadá.</p>
    <p>6) Competencia cultural e artística.</p>
    <p>7) Competencia para aprender a aprender.</p>
    <p>8) Autonomía e iniciativa persoal.</p>
    <p>3. Utilización de estratexias metodolóxicas comúns.</p>
    <p>A terceira liña estratéxica é o fomento de estratexias metodolóxicas comúns a todos aqueles programas que participen no Plan Proxecta. Unha proposta metodolóxica que se basea en dinámicas activas, colaborativas e centradas na experiencia próxima do alumnado e que leva ao desenvolvemento de valores desde unha crecente posición crítica e autónoma partindo dos seus intereses, das súas experiencias e dos seus coñecementos previos. Deste xeito, as actividades levadas a cabo por cada programa no centro organizaranse conformando un proxecto que se integrará na súa programación xeral anual.</p>
    <p>Artigo 7. <em>Profesorado participante</em></p>
    <p>Nos proxectos realizados nos centros deberán participar, como mínimo, unha persoa coordinadora e un profesor ou unha profesora dunha disciplina ou dun nivel educativo diferente, podéndose estender ao resto do profesorado do centro e/ou a profesorado doutros centros.</p>
    <p><em>Sección 3ª Proceso de solicitude e selección dos proxectos</em></p>
    <p>Artigo 8. <em>Proceso e prazo de solicitude</em></p>
    <p>1. Para participar nesta convocatoria as persoas responsables da dirección dos centros educativos poderán solicitar os programas listados no anexo a esta resolución mediante a solicitude accesible na aplicación Plan Proxecta (http://www.edu.xunta.es/planproxecta), aloxada na epígrafe Servizos do Portal Educativo da Consellería de Cultura, Educación e Ordenación Universitaria (http://www.edu.xunta.es/web/services). A solicitude poderá realizarse no prazo dun mes contado a partir do día seguinte ao da publicación desta resolución no <em>Diario Oficial de Galicia</em>.</p>
    <p>2. As institucións responsables dos distintos programas educativos incluídos no Plan Proxecta farán a selección dos centros educativos participantes. </p>
    <p>3. A comisión de selección, atendendo ao disposto no artigo 9, valorará e validará a selección de centros realizada polas institucións correspondentes. As listaxes provisorias de centros seleccionados resultantes serán publicadas no Portal Educativo http://www.edu.xunta.es/web e notificadas ás persoas responsables da dirección dos centros a través da aplicación telemática Plan Proxecta.</p>
    <p>4. Unha vez rematado o prazo de reclamacións especificado no artigo 10 e confirmada e comunicada a súa selección nun ou en varios dos programas ofrecidos no Plan Proxecta, as persoas responsables da dirección dos centros educativos consignarán os datos da/s persoa/s coordinadora/s e do profesorado participante en cada un dos programas no formulario de alta accesible na aplicación Plan Proxecta (http://www.edu.xunta.es/planproxecta), aloxada na epígrafe Servizos do Portal Educativo da Consellería de Cultura, Educación e Ordenación Universitaria (http://www.edu.xunta.es/web/services). Neste mesmo formulario, e no prazo que se lles indique na comunicación de admisión, confirmarase o compromiso do centro de levar a cabo o/s proxecto/s educativo/s correspondente/s a cada programa e incluirase unha breve descrición da/s actuación/s que se levarán a cabo no centro. </p>
    <p>Artigo 9. <em>Comisión de selección</em></p>
    <p>1. Baixo a presidencia da persoa titular da Subdirección Xeral de Ordenación, Innovación Educativa e Formación do Profesorado constituirase unha comisión de selección que se encargará de valorar as solicitudes.</p>
    <p>2. A comisión estará integrada pola persoa titular da xefatura do Servizo de Ordenación, Innovación e Orientación Educativa, por unha persoa asesora da Dirección Xeral de Educación, Formación Profesional e Innovación Educativa, que realizará as funcións de secretaría, e polas persoas responsables de cada un dos programas que participan no Plan Proxecta. </p>
    <p>3. A comisión poderá dispoñer a constitución de comisións técnicas, compostas por persoas asesoras da Dirección Xeral de Educación, Formación Profesional e Innovación Educativa e das outras institucións participantes, para efectos de elaboración de informes sobre os programas de actuación presentados.</p>
    <p>Artigo 10. <em>Resolución</em></p>
    <p>1. Unha vez rematado o proceso de selección das solicitudes, a comisión fará pública a resolución provisoria, que se difundirá no Portal Educativo http://www.edu.xunta.es/web</p>
    <p>2. A exposición abrirá un prazo de dez días naturais para efectuar reclamacións ou renuncias. Transcorrido este prazo, unha vez estudadas e, se é o caso, atendidas as mencionadas reclamacións e renuncias, a comisión seleccionadora elevará a proposta definitiva á persoa titular da Dirección Xeral de Educación, Formación Profesional e Innovación Educativa, que resolverá a relación final dos centros seleccionados.</p>
    <p>3. A resolución definitiva dos centros seleccionados publicarase no Portal Educativo http://www.edu.xunta.es/web e no <em>Diario Oficial de Galicia.</em> Transcorrido o prazo de seis meses sen que se lle notificase a resolución expresa, o solicitante poderá entender desestimada a súa solicitude, nos termos previstos na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>4. Contra esta resolución poderán interpoñer recurso de alzada ante a persoa titular da Consellería de Cultura, Educación e Ordenación Universitaria, no prazo dun mes contado a partir do día seguinte ao da publicación no <em>Diario Oficial de Galicia,</em> de acordo co disposto nos artigos 107.1, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común ou, directamente, recurso contencioso-administrativo, no prazo de dous meses, ante o Tribunal Superior de Xustiza de Galicia conforme os artigos 10, 14 e 46.1º da Lei 29/1998, do 13 de xullo, reguladora da xurisdición contencioso-administrativa.</p>
    <p><em>Sección 4ª Seguimento, avaliación e certificación</em></p>
    <p>Artigo 11. <em>Seguimento e avaliación dos proxectos</em></p>
    <p>1. O equipo directivo do centro supervisará o desenvolvemento dos proxectos e dará conta aos órganos de participación e goberno, aos pais, nais ou titores/as legais, así como ás institucións que participan no/s programa/s.</p>
    <p>2. A inspección educativa realizará, ao longo de cada curso académico, o seguimento e a avaliación das diferentes actuacións previstas nos programas, e informará periodicamente á Consellería de Cultura, Educación e Ordenación Universitaria.</p>
    <p>3. A avaliación do/s proxecto/s realizada polo centro educativo para cada curso académico incorporarase á memoria anual do centro.</p>
    <p>Artigo 12. <em>Certificación de participación</em></p>
    <p>A Consellería de Cultura, Educación e Ordenación Universitaria certificará, segundo a normativa vixente, a participación do profesorado nos programas, como actividades de innovación educativa e recoñecerá e difundirá, se procede, as boas prácticas derivadas da aplicación dos programas en función dos resultados do seu seguimento e avaliación.</p>
    <p>Artigo 13. <em>Entrada en vigor</em></p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 14 de agosto de 2012</p>
    <footer><p>Manuel Corredoira López<br>Director xeral de Educación, Formación Profesional e Innovación Educativa</p></footer>
    <table>
     <thead>
      <tr>
       <td>Institución</td>
       <td>Nome do programa</td>
       <td>Definición</td>
       <td>Temporización</td>
       <td>Alumnado a que vai dirixido</td>
      </tr>
     </thead>
     <tbody>
      <tr>
       <td rowspan="7">Consellería de Medio Ambiente, Territorio e Infraestruturas</td>
       <td>Axenda 21 Escolar de Galicia</td>
       <td>Formar na cultura da sustentabilidade o alumnado</td>
       <td>Anual</td>
       <td>Infantil, primaria, ESO, bacharelato e FP</td>
      </tr>
      <tr>
       <td>12 meses, 12 paisaxes</td>
       <td>Valoración da paisaxe próxima ao alumnado</td>
       <td>Anual</td>
       <td>Infantil, primaria, ESO, bacharelato e FP</td>
      </tr>
      <tr>
       <td>Climántica</td>
       <td>Educación sobre cambio climático</td>
       <td>Anual</td>
       <td>Primaria, ESO e bacharelato</td>
      </tr>
      <tr>
       <td>Meteoescolas</td>
       <td>Coñecemento do clima da escola e do seu arredor</td>
       <td>Anual</td>
       <td>Primaria, ESO, bacharelato e adultos</td>
      </tr>
      <tr>
       <td>Terra</td>
       <td>Coñecemento dos espazos que habita o alumnado</td>
       <td>Anual</td>
       <td>Infantil, primaria, ESO, bacharelato e FP</td>
      </tr>
      <tr>
       <td>Recíclate con Sogama</td>
       <td>Fomento da recollida selectiva de residuos</td>
       <td>Anual</td>
       <td>Infantil e primaria</td>
      </tr>
      <tr>
       <td>Ríos</td>
       <td>Fomento da conservación dos ecosistemas fluviais</td>
       <td>Anual</td>
       <td>Infantil, primaria, ESO, bacharelato, FP e adultos</td>
      </tr>
      <tr>
       <td>Consellería do Medio Rural e do Mar</td>
       <td>Distribución de froitas aos centros escolares</td>
       <td>Mellora dos hábitos alimenticios do alumnado mediante o fomento do consumo de froita</td>
       <td>Anual</td>
       <td>2º ciclo de infantil, primaria e ESO</td>
      </tr>
      <tr>
       <td rowspan="2">Consellería de Economía e Industria (IGC)</td>
       <td>Consumópolis</td>
       <td>Mellora das pautas de consumo responsable do alumnado mediante un concurso con fase autonómica e estatal</td>
       <td>Semestral</td>
       <td>3ª ciclo de primaria e ESO</td>
      </tr>
      <tr>
       <td>Galicons-net</td>
       <td>Investigación do alumnado sobre unha de dúas temáticas: consumo e xénero ou publicidade</td>
       <td>Anual</td>
       <td>Todo</td>
      </tr>
      <tr>
       <td rowspan="2">Consellería de Sanidade (Servizo Galego de Saúde)</td>
       <td>Clases sen fume</td>
       <td>Prevención do tabaquismo</td>
       <td>Semestral</td>
       <td>1º e 2º de ESO</td>
      </tr>
      <tr>
       <td>Salvavidas</td>
       <td>Fomento de actitudes favorables nos escolares cara á doazón e os transplantes</td>
       <td>Depende do nivel educativo</td>
       <td>Primaria, ESO, bacharelato, FP e adultos</td>
      </tr>
      <tr>
       <td rowspan="3">Dirección Xeral de Xuventude e Voluntariado</td>
       <td>Quérote+</td>
       <td>Asesoramento, formación e información nos temas que preocupan a mocidade galega</td>
       <td>Anual</td>
       <td>ESO
        PCPI</td>
      </tr>
      <tr>
       <td>Parlamento Xove</td>
       <td>Fomento do diálogo e a argumentación razoada das ideas propias como ferramenta para o consenso</td>
       <td>Semestral</td>
       <td>3º e 4º ESO e bacharelato</td>
      </tr>
      <tr>
       <td>Rede de Centros Escolares Solidarios</td>
       <td>Fomentar que os escolares se comprometan como voluntarios/as cunha entidade</td>
       <td>Anual</td>
       <td>ESO, bacharelato, FP e adultos</td>
      </tr>
      <tr>
       <td rowspan="3">Secretaría Xeral para o Deporte</td>
       <td>Xogade</td>
       <td>Fomento das actividades físicas e deportivas saudables</td>
       <td>Anual</td>
       <td>6-16 anos</td>
      </tr>
      <tr>
       <td>Deportivo de Centro</td>
       <td>Fomento das actividades físicas e deportivas saudables</td>
       <td>Anual</td>
       <td>Secundaria</td>
      </tr>
      <tr>
       <td>Máis e mellor actividade física</td>
       <td>Fomento das actividades físicas e deportivas saudables</td>
       <td>Anual</td>
       <td>Primaria</td>
      </tr>
     </tbody>
    </table>
    <p>Pódese atopar máis información sobre os programas no enderezo: http://www.edu.xunta.es/web/planproxecta</p>

