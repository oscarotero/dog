---
date: '2012-08-31'
id: CA05-280812-0001
page: 34774
number: 166
agency: Consellería de Traballo e Benestar
section: III. Outras disposicións.
title: >-
  ORDE do 23 de agosto de 2012 pola que se modifica a Orde do 9 de abril de
  2012, pola que se regula o réxime de subvencións ás centrais sindicais para o
  ano 2012.
range: Orde
url: >-
  https://www.xunta.gal/dog/Publicados/2012/20120831/AnuncioCA05-280812-0001_gl.html
---
<p>A Orde do 9 de abril de 2012 pola que se regula o réxime de subvencións ás centrais sindicais para o ano 2012 (DOG nº 76, do 20 de abril) establece, na súa exposición de motivos, un importe total dispoñible para o exercicio 2012 de 1.758.900 €, destinado ao financiamento dos tres programas de subvencións que, ao abeiro dela, poderán ser concedidas aos solicitantes.</p>
    <p>Para poder cumprir cos obxectivos de estabilidade orzamentaria da Facenda da comunidade autónoma, esta consellería vese obrigada a adoptar medidas de recorte dos créditos financiados con fondos propios autorizados para o financiamento destas subvencións no exercicio 2012.</p>
    <p>Por tal circunstancia, os créditos dispoñibles para financiar estas subvencións no ano 2012 redúcense dos 1.758.900 € iniciais a 1.308.900 €.</p>
    <p>Por todo o exposto e no uso das facultades que me foron concedidas,</p>
    <h2>DISPOÑO:</h2>
    <p>Artigo 1. <em>Minoración do orzamento para os programas II e III</em></p>
    <p>Minórase o importe total destinado ao financiamento das subvencións que se concederán ao abeiro da Orde do 9 de abril de 2012 pola que se regula o réxime de subvencións ás centrais sindicais para o ano 2012, nas seguintes contías e aplicación orzamentarias:</p>
    <p>Programa II. Axuda ás centrais sindicais para a creación ou mantemento de gabinetes de asesoramento en materia de economía social.</p>
    <p>Aplicación orzamentaria 12.03.324A.481.2 (código proxecto 2012/00596): redución de 25.000 €.</p>
    <p>Programa III. Axuda para gabinetes técnicos de formación e para plans de formación de cadros e delegadas e delegados sindicais.</p>
    <p>Aplicación orzamentaria 12.03.324A481.7 (código proxecto 2012/00595): redución de 425.000 €.</p>
    <p>Deste xeito, os créditos dispoñibles para financiar estas subvencións no exercicio 2012 quedan reducidos dos 1.758.900 € iniciais aos 1.308.900 € actuais, modificando neste punto a exposición de motivos da orde.</p>
    <p>Artigo 2. <em>Financiamento dos programas II e III</em></p>
    <p>Modifícanse o artigos relativos ao financiamento dos programas II e programa III da orde:</p>
    <p>No artigo 7, referido ao Programa II. Axuda ás centrais sindicais para a creación ou mantemento de gabinetes de asesoramento en materia de economía social, substitúese o importe inicial de 180.000 € por 155.000 € na aplicación orzamentaria relativa ao dito programa.</p>
    <p>No artigo 11, referido ao Programa III. Axuda para gabinetes técnicos de formación e para plans de formación de cadros e delegadas e delegados sindicais, substitúese o importe inicial de 650.000 € por 225.000 € na aplicación orzamentaria relativa ao dito programa.</p>
    <p>Artigo 3. <em>Distribución do crédito do Programa II</em></p>
    <p>Modifícase o artigo 9 da orde relativo á distribución do crédito de 155.000 € co que se financia o Programa II. Axuda ás centrais sindicais para a creación ou mantemento de gabinetes de asesoramento en materia de economía social:</p>
    <p>Substitúese o importe de 49.073 € polo de 42.266 € e substitúese o importe de 32.781 € polo de 28.202 € para os respectivos conceptos establecidos no dito artigo.</p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 23 de agosto de 2012</p>
    <footer><p>Beatriz Mato Otero<br>Conselleira de Traballo e Benestar</p></footer>

