---
date: '2012-01-20'
id: CA02-130112-10973
page: 3275
number: 14
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 22 de decembro de 2011 sobre aprobación definitiva da modificación das
  normas subsidiarias de planeamento municipal de Bueu.
range: Orde
url: >-
  https://www.xunta.gal/dog/Publicados/2012/20120120/AnuncioCA02-130112-10973_gl.html
---
<p>O Concello de Bueu solicita a aprobación definitiva da modificación puntual referida en virtude do artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Examinada a documentación achegada, analizado o seu propio contido e á vista da proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Bueu conta cunhas normas subsidiarias de planeamento de ámbito municipal, na actualidade vixentes, aprobadas definitivamente pola Comisión Provincial de Urbanismo de Pontevedra por Resolución do 11.6.1986.</p>
    <p>2. Consta Resolución do 14.12.2010, da Secretaría Xeral de Calidade e Avaliación Ambiental, en que se decide non someter a modificación ao procedemento de avaliación ambiental estratéxica.</p>
    <p>3. Constan informes do arquitecto municipal do 29.1.2009 e da secretaria municipal do 21.1.2011, previos á aprobación inicial; e do secretario municipal do 22.8.2011, previo á aprobación provisional.</p>
    <p>4. A modificación non foi sometida a informe desta consellería previamente á súa aprobación inicial (artigo 85.1 da LOUG) ao abeiro do disposto no artigo 93.4 da LOUG canto a modificacións que non impliquen a reclasificación do solo, non incrementen a intensidade de uso, nin alteren os sistemas xerais previstos no planeamento vixente.</p>
    <p>5. O Pleno do Concello aprobou inicialmente a modificación en sesión do 2.2.2011. Realizouse unha nova aprobación inicial en sesión do 6.4.2011 a fin de rectificar o anterior acordo para establecer o prazo de dous meses para a información pública, segundo a redacción vixente da LOUG. </p>
    <p>6. Foi sometida a información pública (Diario de Pontevedra do 29.3.2011, Faro de Vigo do 30.3.2011 e DOG do 26.4.2011) e comunicada aos concellos lindeiros de Marín, Cangas, Moaña. Non se presentou ningunha alegación segundo o certificado municipal.</p>
    <p>7. O proxecto foi aprobado provisionalmente polo Pleno municipal do 5.9.2011.</p>
    <p>II. Obxecto e descrición do proxecto.</p>
    <p>1. A modificación ten por obxecto ampliar os casos previstos polas normas subsidiarias vixentes nos cales excepcionaliza a obrigatoriedade de dotar dunha praza de aparcamento por vivenda dentro da parcela en que se sitúa a edificación; e concretar as condicións de posición que deben reunir as prazas de aparcamento cando non se encontren na propia parcela.</p>
    <p>2. Actualmente, esa excepción limítase a cando o concello denegue a instalación de garaxes en parcelas situadas en vías que polo seu tránsito ou características urbanísticas singulares así o aconsellen.</p>
    <p>3. Esta proposta de excepción pasaría a incluír tamén as vivendas situadas en:</p>
    <p>– Parcelas de superficie neta inferior a 120 m2 ou cun largo medio inferior a 12 m.</p>
    <p>– Edificios coa planta baixa ocupada por garaxes e accesos, nas cales o nivel freático estea a menos de 3 m da superficie e está edificado algún estremeiro; ou terreos de natureza inestable e está edificado algún estremeiro.</p>
    <p>– Edificios de interese histórico-artístico protexidos nas normas subsidiarias municipais, cando se precisasen realizar obras non autorizables polo organismo competente.</p>
    <p>– Parcelas con edificacións rematadas e con uso consolidado nas plantas baixas que conten coa preceptiva licenza municipal.</p>
    <p>4. As prazas de aparcamento fóra da parcela ocupada polas vivendas deberían reunir as seguintes condicións:</p>
    <p>– Estar situadas a menos de 150 m entre a entrada do garaxe e o portal do edificio.</p>
    <p>– Ter a mesma titulariedade que a do solicitante da licenza municipal.</p>
    <p>III. Análise e consideracións.</p>
    <p>Os fins da modificación que se explicitan, relativos á mellora da ordenación urbanística vixente mediante a regulación máis detallada da reserva de aparcadoiros obrigatorios, achegándoa á realidade e evitando situacións de imposibilidade de cumprimento da normativa ou de deterioración da imaxe urbana, encaixan como razóns de interese público conforme o artigo 94.1 da LOUG, polo que non se observan obxeccións á proposta.</p>
    <p>De conformidade cos artigos 89 e 93.4 da Lei 9/2002, do 30 de decembro, de ordenación urbanística e protección do medio rural de Galicia, e co artigo 3 do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>IV. Resolución.</p>
    <p>Visto canto antecede, e de acordo co punto 7.a) do artigo 85 da Lei 9/2002, do 30 de decembro, de ordenación urbanística e protección do medio rural de Galicia,</p>
    <h2>RESOLVO:</h2>
    <p>Primeiro. Outorgar a aprobación definitiva á modificación puntual das NSM do Concello de Bueu. 2. Normas urbanísticas. 2. Normas de edificación. 2.2.2. Condicións xerais de uso-Uso vivenda aparcamento.</p>
    <p>Segundo. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Terceiro. De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o concello deberá publicar no Boletín Oficial da provincia a normativa e ordenanzas. </p>
    <p>Cuarto. Notifíquese esta orde ao concello; e publíquese no Diario Oficial de Galicia.</p>
    <p>Santiago de Compostela, 22 de decembro de 2011.</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

