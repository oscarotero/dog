---
date: '2012-02-22'
id: CA02-170212-12410
page: 6566
number: 37
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  RESOLUCIÓN do 1 de febreiro de 2012, da Dirección Xeral de Sostibilidade e
  Paisaxe, pola que se somete a información pública o Catálogo paisaxístico da
  comarca de Deza.
range: Resolución
url: >-
  https://www.xunta.gal/dog/Publicados/2012/20120222/AnuncioCA02-170212-12410_gl.html
---
<p>A Lei 7/2008, do 7 de xullo, de protección da paisaxe de Galicia, ten por obxecto o recoñecemento xurídico, a protección, a xestión e a ordenación da paisaxe de Galicia, entendendo que a paisaxe ten unha dimensión global de interese xeral para a comunidade galega, conforme o Convenio europeo da paisaxe, aprobado en Florencia o 20 de outubro de 2000 por proposta do Consello de Europa, que entrou en vigor o 1 de marzo de 2004, e foi ratificado polo Estado español mediante Instrumento do 28 de xaneiro de 2008.</p>
    <p>O artigo 5 desta lei establece que os poderes públicos de Galicia velarán para que, no ámbito das súas competencias, se adopten as medidas específicas necesarias para a protección, xestión e ordenación da paisaxe e, no seu capítulo III, establece os instrumentos para conseguilo. Entre eles, os catálogos da paisaxe, definidos no seu artigo 9 como os documentos de referencia que, apoiándose nas distintas áreas xeográficas, morfolóxicas, urbanas e litorais existentes no territorio galego, deberán delimitar, con base nos diferentes estudos e traballos existentes na materia, as grandes áreas paisaxísticas de Galicia, identificando os diversos tipos de paisaxe existentes en cada unha delas e as súas características diferenciais. Os contidos dos catálogos da paisaxe aparecen recollidos neste mesmo artigo.</p>
    <p>A Lei 7/2008, do 7 de xullo, de protección da paisaxe de Galicia, na súa disposición transitoria segunda, establece que o órgano competente para a elaboración dos catálogos da paisaxe, regulados no capítulo III da citada lei como instrumentos para a protección, xestión e ordenación da paisaxe, é a consellería competente en materia de ambiente en canto non se constitúa o Observatorio Galego da Paisaxe.</p>
    <p>O Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas establece no seu artigo 13.1 que a Dirección Xeral de Sostibilidade e Paisaxe exercerá as competencias e funcións en materia de paisaxe e de promoción do desenvolvemento sustentable da sociedade galega.</p>
    <p>O artigo 9.5 da Lei 7/2008, do 7 de xullo, de protección da paisaxe de Galicia, establece que no procedemento de elaboración dos catálogos da paisaxe abrirase un trámite de información pública non inferior a dous meses, para que todos os posibles interesados poidan formular as alegacións que consideren pertinentes.</p>
    <p>Polo exposto, e en cumprimento do artigo 86 da Lei 30/1992, do 26 de novembro, de réxime xurídico das administracións públicas e do procedemento administrativo común, e do artigo 9.5 da Lei 7/2008, do 7 de xullo, de protección da paisaxe de Galicia,</p>
    <h2>DISPOÑO:</h2>
    <p>1. Someter a información pública o Catálogo paisaxístico da comarca de Deza, por un prazo de dous meses contados a partir do día seguinte ao da publicación desta resolución no <em>Diario Oficial de Galicia</em>, e dar audiencia, polo mesmo prazo, aos concellos da contorna:</p>
    <p>Na provincia de Lugo: Antas de Ulla, Carballedo, Chantada e Taboada.</p>
    <p>Na provincia de Ourense: San Cristovo de Cea, O Irixo e Piñor.</p>
    <p>Na provincia de Pontevedra: Dozón, Forcarei, Agolada, Lalín, Rodeiro, Silleda e Vila de Cruces.</p>
    <p>2. Os interesados poderán examinar o Catálogo paisaxístico da comarca de Deza, na Dirección Xeral de Sostibilidade e Paisaxe e nos concellos sinalados. Así mesmo, poderá ser consultada a documentación no enderezo electrónico http://www.cmati.xunta.es.</p>
    <p>3. As alegacións que se consideren pertinentes irán dirixidas á Dirección Xeral de Sostibilidade e Paisaxe (complexo administrativo San Lázaro, s/n, 15781 Santiago de Compostela) e poderán presentarse no seu rexistro e nos rexistros dos concellos sinalados, así como en calquera das oficinas previstas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>4. Publicar esta resolución no <em>Diario Oficial de Galicia</em> para o xeral coñecemento.</p>
    <p>Santiago de Compostela, 1 de febreiro de 2012.</p>
    <footer><p>Manuel Borobio Sanchiz<br>Director xeral de Sostibilidade e Paisaxe</p></footer>

