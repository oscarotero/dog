---
date: '2012-02-22'
id: CA02-150212-12257
page: 6538
number: 37
agency: 'Consellería de Medio Ambiente, Territorio e Infraestruturas'
section: I. Disposicións xerais.
title: >-
  DECRETO 77/2012, do 9 de febreiro, polo que se modifica o Decreto 74/2006, do
  30 de marzo, polo que se regula o Consello Galego de Medio Ambiente e
  Desenvolvemento Sostible.
range: Decreto
url: >-
  https://www.xunta.gal/dog/Publicados/2012/20120222/AnuncioCA02-150212-12257_gl.html
---
<p>O Consello Galego de Medio Ambiente e Desenvolvemento Sostible, instituído polo artigo 28 da Lei 1/1995, do 2 de xaneiro, de protección ambiental de Galicia, configúrase como órgano consultivo da Administración pública galega destinado a proporcionar un foro de debate e participación pública con respecto a aquelas iniciativas e actuacións que revistan incidencia sobre o eido ambiental e a sustentabilidade; e acollen representantes da Administración e de colectivos ambientais, económicos, sociais, académicos e profesionais. </p>
    <p>A citada Lei 1/1995 remite ao desenvolvemento regulamentario a determinación pormenorizada da composición, funcionamento e réxime xurídico do Consello, así como o carácter dos seus informes. Atendendo á dita remisión normativa, o Consello da Xunta de Galicia estableceu unha primeira regulación mediante Decreto 155/1995, do 3 de xuño, posteriormente substituído polo vixente Decreto 74/2006, do 30 de marzo, que introduciu na composición e na actividade do Consello as vertentes social e económica que, xunto coa ambiental, conforman os piares da sustentabilidade, que foi modificado mediante Decreto 387/2009, do 24 de setembro, co fin de adecuar a composición do órgano consultivo á estrutura da Xunta de Galicia derivada dos decretos 79/2009, do 19 de abril, e 83/2009, do 21 de abril.</p>
    <p>A reestruturación departamental e orgánica resultante do Decreto 1/2012, do 3 de xaneiro, polo que se modifica a estrutura orgánica da Xunta de Galicia, e o Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia, exixen levar a cabo unha nova adaptación da composición do Consello Galego de Medio Ambiente e Desenvolvemento Sostible no que respecta exclusivamente aos/ás representantes da Administración autonómica, para cuxa designación se optou por un criterio competencial que permita acomodala a futuras modificacións que se poidan producir na estrutura da Xunta de Galicia, sen necesidade de levar a cabo novas modificacións do Decreto 74/2006.</p>
    <p>Adicionalmente, modifícase o réxime de designación e vixencia das vogalías do Consello, diferenciando representantes da Xunta de Galicia, que terán a condición de vogal por razón do seu cargo ou nomeamento, e os/as representantes da sociedade civil que o farán en virtude da designación efectuada pola entidade ou institución representada por un prazo máximo de dous anos, renovable.</p>
    <p>Na súa virtude, e no uso das atribucións conferidas pola Lei 1/1983, do 22 de febreiro, reguladora da Xunta e da súa Presidencia, e demais normativa concordante, e por proposta do conselleiro de Medio Ambiente, Territorio e Infraestruturas, despois da deliberación do Consello da Xunta de Galicia, na súa reunión do nove de febreiro de dous mil doce,</p>
    <h2>DISPOÑO:</h2>
    <p>Artigo único.</p>
    <p>Modifícanse os seguintes preceptos do Decreto 74/2006, do 30 de marzo, polo que se regula o Consello Galego de Medio Ambiente e Desenvolvemento Sostible:</p>
    <p>1.º. O artigo 3 queda redactado como segue:</p>
    <p>«Artigo 3. <em>Composición</em>.</p>
    <p>O Consello Galego de Medio Ambiente e Desenvolvemento Sostible estará integrado polos seguintes órganos e membros:</p>
    <p>1.º. Presidencia. Corresponde á persoa titular da consellería da Xunta de Galicia competente en materia de ambiente, que ademais da presidencia do Pleno do Consello exercerá as seguintes funcións:</p>
    <p>a) Exercer a máis alta representación institucional do Consello Galego de Medio Ambiente e Desenvolvemento Sostible.</p>
    <p>b) Convocar as sesións ordinarias e extraordinarias e fixar os asuntos que comporán a orde do día.</p>
    <p>c) Presidir as sesións e moderar os debates que se produzan no seu desenvolvemento, velando polo cumprimento das funcións que lle competen ao órgano. Para os efectos da adopción de acordos, o voto do/a presidente/a ou de quen legalmente o substitúa será cualificado e dirimente en casos de empate.</p>
    <p>d) Exercer cantas outras funcións sexan inherentes á súa condición de presidente/a do órgano.</p>
    <p>2.º. Vicepresidencia. Corresponde á persoa titular da consellería da Xunta de Galicia competente en materia de medio rural, que desempeñará as funcións atribuídas á presidencia nos casos de ausencia, enfermidade ou outro motivo lexítimo.</p>
    <p>3.º. Secretaría. Corresponde á persoa titular da dependencia administrativa que determine o decreto de estrutura da consellería da Xunta de Galicia competente en materia de ambiente, quen actuará con voz e sen voto exercendo as seguintes funcións:</p>
    <p>a) Executar a convocatoria das sesións por orde da presidencia, así como proceder á citación dos membros do plenario.</p>
    <p>b) Recibir calquera comunicación ou notificación dos membros do Pleno das cales deba ter coñecemento.</p>
    <p>c) Redactar e autorizar as actas das sesións.</p>
    <p>d) Expedir certificacións das consultas, informes ou acordos aprobados.</p>
    <p>e) Aqueloutras funcións que sexan inherentes á súa condición.</p>
    <p>4.º. Vogalías. O Consello integra trinta e oito vogalías, en representación dos departamentos da Xunta de Galicia con competencias conexas co ambiente e a sustentabilidade e de entidades e institucións representativas da sociedade civil.</p>
    <p>4.1. En representación da Administración autonómica, establécense trece vogalías, que corresponden ás seguintes áreas:</p>
    <p>– Relacións exteriores e coa Unión Europea.</p>
    <p>– Ordenación do territorio e urbanismo.</p>
    <p>– Calidade ambiental.</p>
    <p>– Paisaxe.</p>
    <p>– Conservación da natureza.</p>
    <p>– Augas.</p>
    <p>– Industria.</p>
    <p>– Saúde pública.</p>
    <p>– Política social.</p>
    <p>– Medio rural.</p>
    <p>– Mar.</p>
    <p>– Educación.</p>
    <p>– Traballo.</p>
    <p>Serán vogais as persoas titulares dos órganos superiores ou de dirección con competencias en cada unha das áreas sinaladas. Se as persoas así determinadas non acadan o número de trece, os/as conselleiros/as competentes nas áreas materiais que non estivesen xa representadas, procederán a nomear as persoas necesarias para acadar o número de vogalías previsto.</p>
    <p>4.2 Vinte e cinco vogais, en representación da sociedade civil, distribuídos/as do seguinte xeito:</p>
    <p>– Tres representantes dos sindicatos máis representativos de Galicia.</p>
    <p>– Tres representantes da Confederación de Empresarios de Galicia.</p>
    <p>– Catro representantes de organizacións de carácter ambiental.</p>
    <p>– Catro representantes das seguintes organizacións de carácter social: Consello da Xuventude, Sociedade Galega de Educación Ambiental, Confederación Galega de Veciños, Consello Galego de Consumidores e Usuarios.</p>
    <p>– Tres representantes das universidades de Galicia, un/unha por cada unha delas.</p>
    <p>– Catro representantes da Federación Galega de Municipios e Provincias.</p>
    <p>– Tres representantes das organizacións profesionais agrarias máis representativas de Galicia.</p>
    <p>– Un representante da Federación Galega de Confrarías de Pescadores.</p>
    <p>4.3 A designación de representantes no Consello observará o principio de presenza equilibrada de mulleres e homes salvo que concorran razóns fundadas e obxectivas debidamente motivadas que impidan a consecución deste obxectivo.»</p>
    <p>2.º. O artigo 4 pasa a ter a seguinte redacción:</p>
    <p>«Artigo 4. <em>Designación e cesamento dos membros, duración e suplencia</em>.</p>
    <p>1. As persoas que exerzan a Presidencia, a Vicepresidencia, a Secretaría ou as vogalías do Consello en representación da Xunta de Galicia farano por razón dos seus respectivos cargos ou designación e durante a súa vixencia.</p>
    <p>2. As persoas que exerzan as vogalías en representación da sociedade civil farano en virtude da designación efectuada pola entidade ou institución representada, que poderá ser libremente revogada ou substituída e terá unha vixencia máxima de dous anos, con carácter renovable. </p>
    <p>Os/as antigos/as membros continuarán nas súas funcións ata a designación dos novos membros ou, de ser o caso, a súa renovación.</p>
    <p>3. O cesamento dos membros do Consello producirase polas seguintes causas:</p>
    <p>a) Renuncia expresa, que deberá ser comunicada á Secretaría. </p>
    <p>b) Cesamento no cargo público ou modificación da designación por parte da entidade ou institución representada. </p>
    <p>c) Declaración de incapacidade o inhabilitación para o exercicio de cargo público por sentenza xudicial firme. </p>
    <p>4. En supostos de imposibilidade de asistencia ás sesións do Consello, as persoas que exerzan as vogalías poderán designar unha persoa suplente, que deberá acreditar a dita condición ante a Secretaría.»</p>
    <p>3.º. Engádese unha disposición adicional co seguinte contido:</p>
    <p>«Disposición adicional única.</p>
    <p>No exercicio das funcións a que se refire este decreto, integrarase de xeito activo a dimensión de igualdade de oportunidades entre mulleres e homes.»</p>
    <p>Disposición transitoria.</p>
    <p>No momento á entrada en vigor deste decreto, as persoas que actualmente ocupan as vogalías do Consello en representación da sociedade civil seguirán tendo a dita condición por un período máximo de dous anos, salvo que con anterioridade se produza unha nova designación. </p>
    <p>Disposición derrogatoria.</p>
    <p>Quedan derrogadas cantas disposicións anteriores de igual ou inferior rango se opoñan ao disposto neste decreto.</p>
    <p>Disposición derradeira primeira.</p>
    <p>Facúltase a persoa titular da Consellería de Medio Ambiente, Territorio e Infraestruturas para ditar cantas disposicións sexan necesarias para o desenvolvemento e execución deste decreto.</p>
    <p>Disposición derradeira segunda.</p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, nove de febreiro de dous mil doce.</p>
    <footer><p>Alberto Núñez Feijóo<br>Presidente</p><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

