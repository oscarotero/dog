---
date: '2012-07-24'
id: CA02-160712-0002
page: 29610
number: 141
agency: 'Consellería de Medio Ambiente, Territorio e Infraestruturas'
section: I. Disposicións xerais.
title: >-
  DECRETO 156/2012, do 12 de xullo, polo que se crea a Comisión de Seguimento
  das Directrices de Ordenación do Territorio  de Galicia.
range: Decreto
url: >-
  https://www.xunta.gal/dog/Publicados/2012/20120724/AnuncioCA02-160712-0002_gl.html
---
<p>O Decreto 44/2012, de 19 de xaneiro, establece a estrutura orgánica da Consellería de Medio Ambiente, Territorio e Infraestruturas, sendo segundo o seu artigo 4 o/a conselleiro/a a autoridade superior da consellería, e con tal carácter está investido/a das atribucións enumeradas no artigo 34 da Lei de Galicia 1/1983, do 22 de febreiro, de normas reguladoras da Xunta e da súa Presidencia.</p>
    <p>O Consello da Xunta de Galicia, polo Decreto 19/2011, do 10 de febreiro, publicado no DOG do 22 de febreiro de 2011, aprobou definitivamente as directrices de ordenación do territorio de Galicia, instrumento creado pola Lei 10/1995, do 23 de novembro, de ordenación do territorio de Galicia, e que teñen como finalidade básica definir un modelo territorial para Galicia que permita orientar as actuacións sectoriais, dotándoas de coherencia espacial e das referencias necesarias para que se desenvolvan, de acordo cos obxectivos xerais da política territorial de Galicia, conformando unha acción de goberno coordinada e eficaz. </p>
    <p>Polo Decreto 244/2011, do 29 de decembro, apróbanse os estatutos do organismo autónomo Instituto de Estudos do Territorio, organismo autónomo adscrito á consellería competente en materia de ordenación do territorio e urbanismo, que entrou en funcionamento o 7 de abril de 2012, e que ten entre as súas funcións a de prestar apoio á consellería competente en materia de urbanismo e ordenación do territorio, na realización da avaliación continua dos instrumentos de ordenación territorial, o que inclúe o seguimento das directrices de ordenación do territorio que prevé o punto 10 do artigo 10 da Lei&amp;nbsp;10/1995, do 23 de novembro, de ordenación do territorio de Galicia.</p>
    <p>Segundo o artigo 10.10 da Lei 10/1995, do 23 de novembro, de ordenación do territorio de Galicia, polo Decreto do Consello da Xunta de Galicia determinarase o procedemento que regule o seguimento e posta ao día dos obxectivos e determinacións das directrices de ordenación do territorio.</p>
    <p>De conformidade co artigo 8 da Lei 6/2007, do 11 de maio, de medidas urxentes en materia de ordenación do territorio e do litoral de Galicia, o órgano promotor deberá realizar un seguimento dos efectos no ambiente da aplicación ou execución do plan, conforme o disposto no artigo 15 da Lei 9/2006, do 28 de abril, sobre avaliación dos efectos de determinados plans e programas no ambiente, que traspuxo a Directiva 2001/42/CE do Parlamento Europeo e do Consello, do 27 de xuño de 2001. Neste seguimento poderá participar o órgano ambiental correspondente, quen poderá pedir a información e realizar as comprobacións que considere necesarias para verificar a información que figure no informe de sustentabilidade ambiental.</p>
    <p>As directrices de ordenación do territorio de Galicia, na súa determinación 10.1.19, establecen que a Xunta de Galicia impulsará un sistema de seguimento da sustentabilidade territorial e das DOT atendendo ás orientacións recollidas no Informe de sustentabilidade ambiental e ás determinacións da Memoria ambiental emitida polo órgano ambiental do procedemento de avaliación ambiental estratéxica e co obxectivo de emprender unha xestión dinámica do territorio. Este sistema de seguimento deberá ser aprobado por decreto do Consello da Xunta, e suporá o establecemento do sistema de seguimento de todos os instrumentos de ordenación do territorio e urbanismo.</p>
    <p>Para estes efectos específicos, procédese á creación dunha comisión de seguimento que será responsable de desenvolver e adaptar o sistema de indicadores aplicándoo proporcionalmente ao grao de desenvolvemento das DOT, a fin de dar cumprimento final ao plan de seguimento que permita elaborar a memoria que deberá presentarse anualmente ao Parlamento conforme o previsto no artigo 11 da Lei 10/1995, do 23 de novembro, de ordenación do territorio de Galicia.</p>
    <p>Visto canto antecede, de acordo co disposto nos artigos 10.10 da Lei 10/1995, do 23 de novembro, de ordenación do territorio de Galicia, e no artigo 37 da Lei 1/1983, do 22 de febreiro, reguladora da Xunta e da súa Presidencia, por proposta da persoa titular da Consellería de Medio Ambiente, Territorio e Infraestruturas, e logo de deliberación do Consello da Xunta de Galicia, na súa reunión de doce de xullo de dous mil doce,</p>
    <h2>DISPOÑO: </h2>
    <p>Artigo 1</p>
    <p>Créase a Comisión de Seguimento das Directrices de Ordenación do Territorio de Galicia, como órgano de coordinación técnica dos departamentos, organismos e entes da Administración xeral da Comunidade Autónoma de Galicia nas súas actuacións, que será a responsable de desenvolver e adaptar o sistema de indicadores ou métodos para o seguimento que permiten coñecer a evolución das variables de sustentabilidade, aplicándoo proporcionalmente ao grao de desenvolvemento das DOT.</p>
    <p>A Comisión de Seguimento das Directrices de Ordenación do Territorio de Galicia estará adscrita á consellería competente en materia de ordenación do territorio, a través do Instituto de Estudos do Territorio.</p>
    <p>Artigo 2. <em>Funcións</em></p>
    <p>Serán funcións propias da Comisión de Seguimento das Directrices de Ordenación do Territorio de Galicia as seguintes:</p>
    <p>–&amp;nbsp;Realizar traballos preparatorios para a determinación do procedemento que regule o seguimento e posta ao día dos obxectivos e determinacións das directrices de ordenación del territorio, previsto no artigo 10.10 da Lei 10/1995, do 23 de novembro, de ordenación do territorio de Galicia, que se incluirá conforme a súa memoria ambiental no Plan de seguimento da sustentabilidade territorial das directrices de ordenación do territorio de Galicia e, por extensión, dos instrumentos de ordenación do territorio e urbanismo que a desenvolvan.</p>
    <p>–&amp;nbsp;Desenvolver e adaptar o sistema de indicadores, tal e coma establece o informe de sustentabilidade ambiental, que permitirán coñecer a evolución das variables de sustentabilidade para, por unha parte, controlar os efectos producidos sobre as ditas variables e, por outra, comprobar o cumprimento dos obxectivos xerais e específicos propostos para cada variable. Os indicadores permitirán valorar os efectos das determinacións das DOT na ordenación territorial de rango inferior, e por outra parte a valoración da eficacia para encamiñar Galicia cara á sociedade da sustentabilidade.</p>
    <p>–&amp;nbsp;Identificar a contribución das propostas e plans estratéxicos de Galicia cara á sustentabilidade territorial.</p>
    <p>–&amp;nbsp;Propoñer medidas para corrixir as posibles desviacións, así como posibles efectos non cosiderados inicialmente.</p>
    <p>–&amp;nbsp;Facer valoracións globais e particularizadas a través de informes da integración efectivamente conseguida.</p>
    <p>–&amp;nbsp;Fixar as pautas e os criterios de interpretación precisos para a elaboración da memoria prevista no artigo 11 da Lei 10/1995, do 23 de novembro, de ordenación do territorio de Galicia.</p>
    <p>–&amp;nbsp;Establecer a composición e funcionamento dos grupos técnicos de traballo, por proposta do Instituto de Estudos do Territorio.</p>
    <p>–&amp;nbsp;Calquera outra función que puider ter relación coa natureza da Comisión de Seguimento das Directrices de Ordenación do Territorio de Galicia. </p>
    <p>Artigo 3. <em>Composición</em></p>
    <p>A Comisión de Seguimento das Directrices de Ordenación do Territorio de Galicia estará composta polos/as seguintes membros:</p>
    <p>1. Presidente/a: a persoa titular da consellería competente en materia de ordenación do territorio.</p>
    <p>2. Vicepresidente/a: o/a director/a do Instituto de Estudos do Territorio.</p>
    <p>3. Vogais:</p>
    <p>3.a) Un/unha representante designado/a pola secretaría xeral competente en materia de avaliación ambiental. </p>
    <p>3.b) Un/unha representante designado/a pola secretaría xeral competente en materia de ordenación do territorio.</p>
    <p>3.c) Un/unha representante do órgano central de estatística da Comunidade Autónoma. </p>
    <p>3.d) Un/unha representante designado/a pola secretaría xeral competente en materia de urbanismo.</p>
    <p>3.e) Un/unha representante designado/a pola consellería competente en materia de administración local.</p>
    <p>–&amp;nbsp;Os órganos mencionados deberán, así mesmo, designar, ademais do/ da vogal titular, un/unha vogal suplente.</p>
    <p>–&amp;nbsp;A composición da Comisión de seguimento das Directrices de Ordenación do Territorio de Galicia, tenderá a acadar unha participación equilibrada de homes e mulleres.</p>
    <p>Artigo 4. <em>Funcións do presidente/a e vicepresidente/a</em> </p>
    <p>1. Correspóndelle ao/a presidente/a, ou persoa en que delegue:</p>
    <p>a) Desempeñar a representación da Comisión.</p>
    <p>b) Acordar a convocatoria das reunións e a fixación da orde do día, tendo en conta, de ser o caso, as peticións dos/as demais membros formuladas con suficiente anticipación.</p>
    <p>c) Presidir as reunións, moderar o desenvolvemento dos debates e suspendelos por causas xustificadas.</p>
    <p>d) Dirimir co seu voto os empates.</p>
    <p>e) Asegurar o cumprimento das leis.</p>
    <p>f) Visar as actas e certificacións dos acordos da Comisión.</p>
    <p>g) Exercer cantas outras funcións sexan inherentes á presidencia dun órgano colexiado.</p>
    <p>2. Nos casos de vacancia, enfermidade ou outra causa legal de ausencia, o/a presidente/a, será substituído/a polo/a vicepresidente/a.</p>
    <p>3. Nos casos de vacancia, enfermidade ou outra causa legal de ausencia, o/a vicepresidente/a, será substituído/a polo/a suplente designado/a para o efecto.</p>
    <p>Artigo 5. <em>Secretaría da Comisión</em></p>
    <p>1. A secretaría da Comisión será desempeñada por un/unha funcionario/a ou persoal laboral ao servizo do Instituto de Estudos do Territorio designado/a polo/a presidente/a da Comisión ou persoa en que delegue.</p>
    <p>2. En caso de vacancia, ausencia ou enfermidade do/a secretario/a será substituído/a temporalmente pola persoa que designe o/a presidente/a como suplente.</p>
    <p>3. Correspóndelle a/o secretaria/o da Comisión:</p>
    <p>–&amp;nbsp;Asistir ás reunións, con voz pero sen voto.</p>
    <p>–&amp;nbsp;Efectuar a convocatoria das sesións da Comisión por orde da súa presidencia, así como ás citacións os/as seus/súas membros.</p>
    <p>–&amp;nbsp;Recibir os actos de comunicación dos/as membros da Comisión e, por tanto, as notificacións, peticións de datos, rectificacións ou calquera outra clase de escritos dos que deba ter coñecemento.</p>
    <p>–&amp;nbsp;Preparar o despacho dos asuntos e redactar e autorizar as actas das sesións.</p>
    <p>–&amp;nbsp;Expedir certificacións das consultas, ditames e acordos aprobados.</p>
    <p>–&amp;nbsp;Cantas outras funcións sexan inherentes á secretaría dun órgano colexiado.</p>
    <p>Artigo 6. <em>Convocatorias e sesións</em></p>
    <p>1. A Comisión reunirase, logo da convocatoria acordada pola persoa titular da presidencia, por iniciativa desta ou por petición de, polo menos, a metade dos/as vogais, cando menos dúas veces ao ano.</p>
    <p>2. A convocatoria da Comisión será cursada pola persoa titular da secretaría cando menos con corenta e oito horas de anticipación, por escrito en que se recolla a orde do día cos asuntos que se vaian tratar na sesión.</p>
    <p>3. Para a válida constitución da Comisión, ademais das persoas titulares da presidencia e da secretaría ou de quen as substitúa, deberán estar presentes un terzo dos/as vogais en primeira convocatoria, e a metade en segunda. Entre a primeira e a segunda convocatoria deberá transcorrer, cando menos, un prazo de trinta minutos.</p>
    <p>Artigo 7. <em>Asistencia de expertos/as</em></p>
    <p>A Comisión poderá contar coa asistencia de expertos/as ou asesores/as, sempre que o requiran os traballos que haxa de realizar.</p>
    <p>Artigo 8. <em>Grupos técnicos de traballo</em></p>
    <p>1. Poderanse crear grupos técnicos de traballo por áreas, que poderán ser permanentes ou específicos e estarán formados polos/as membros que a Comisión de Seguimento designe para o efecto, e poderán ser asistidos/as polas persoas expertas ou asesoras que procedan en función do tema que se trate.</p>
    <p>2. Os grupos de traballo reuniranse coa periodicidade que sexa necesaria. </p>
    <p>Artigo 9. <em>Apoio técnico</em></p>
    <p>O soporte técnico para o desenvolvemento das funcións da Comisión de Seguimento das Directrices de Ordenación do Territorio de Galicia será prestado polo Instituto de Estudos do Territorio.</p>
    <p>Artigo 10. <em>Funcionamento da Comisión de Seguimento</em></p>
    <p> Sen prexuízo das peculiaridades previstas neste decreto, o funcionamento da Comisión de Seguimento das Directrices de Ordenación do Territorio de Galicia acomodarase ás normas contidas na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, sobre órganos colexiados, e na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Disposición adicional primeira. <em>Constitución</em></p>
    <p>A Comisión de Seguimento das Directrices de Ordenación do Territorio de Galicia constituirase no prazo de 1 mes contado a partir da entrada en vigor deste decreto.</p>
    <p>Disposición adicional segunda. <em>Crédito orzamentario</em></p>
    <p>A constitución e posta en funcionamento da Comisión de Seguimento das Directrices de Ordenación do Territorio de Galicia non xerará aumento dos créditos orzamentarios da Consellería de Medio Ambiente, Territorio e Infraestruturas.</p>
    <p>Disposición derradeira primeira. <em>Habilitación normativa</em></p>
    <p>Facúltase a persoa titular da consellería competente en materia de ordenación do territorio para ditar cantas disposicións sexan necesarias para o desenvolvemento e execución deste decreto.</p>
    <p>Disposición derradeira segunda. <em>Entrada en vigor</em></p>
    <p>Este decreto entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, doce de xullo de dous mil doce</p>
    <footer><p>Alberto Núñez Feijóo<br>Presidente</p><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

