---
date: '2012-09-20'
id: C3C1-120912-0002
page: 36707
number: 180
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  RESOLUCIÓN do 12 de setembro de 2012 pola que se convoca o programa Xogade
  (xogos galegos deportivos en idade escolar), curso 2012/2013.
range: Resolución
url: >-
  https://www.xunta.gal/dog/Publicados/2012/20120920/AnuncioC3C1-120912-0002_gl.html
---
<p>Conforme o seu Estatuto de autonomía, artigo 27.22º, a Comunidade Autónoma galega posúe no seu ámbito territorial a competencia exclusiva para a promoción deportiva e a apropiada utilización do lecer, competencia en cuxo desenvolvemento se publicou a Lei 3/2012, do 2 de abril, do deporte de Galicia. </p>
    <p>Pola súa banda, o referido texto legal establece, entre outras competencias da Administración autonómica, a promoción, ordenación e organización do deporte en idade escolar (título II, artigo 5.n.).</p>
    <p>Paralelamente, o artigo 24.2º establece que «a Administración autonómica fomentará, en colaboración e coordinación coas demais administracións públicas con competencia na materia, coas federacións deportivas galegas, cos clubs, coas agrupacións deportivas escolares e demais entidades deportivas, a práctica e o desenvolvemento da actividade deportiva en idade escolar, a través de plans e programas específicos. Para tal efecto poderanse constituír os órganos consultivos ou de asesoramento que se consideren oportunos».</p>
    <p>Correspóndelle á Administración deportiva a organización dos campionatos en idade escolar como queda establecido no artigo 24.4º da actual Lei 3/2012, do 2 de abril, do deporte de Galicia. </p>
    <p>Polo exposto, e en uso das facultades que teño atribuídas pola lexislación vixente de aplicación, </p>
    <p class="dog-centrado-sin-cursiva-c-a">RESOLVO:</p>
    <p>Primeiro. Convocar o programa Xogade (xogos galegos deportivos en idade escolar) para o curso 2012/2013 (anexo). </p>
    <p>Segundo. Ordenar a publicación desta convocatoria no Diario Oficial de Galicia e na páxina web da Secretaría Xeral para o Deporte (www.deportegalego.es). </p>
    <p>Santiago de Compostela, 12 de setembro de 2012 </p>
    <footer><p>Por desconcentración (Decreto 325/2009)<br>José Ramón Lete Lasa<br>Secretario xeral para o Deporte</p></footer>
    <h2>ANEXO<br>Programa Xogade (xogos galegos deportivos en idade escolar), curso 2012/2013</h2>
    <p>1. Xeneralidades. </p>
    <p>1.1. As actividades do programa son: </p>
    <p>– Actividade deportiva. </p>
    <p>– Actividade lúdica. </p>
    <p>– Actividade federada.</p>
    <p>– Coñece o meu club. </p>
    <p>– Educación, deporte e valores. </p>
    <p>– Xogos populares.</p>
    <p>– «Móvete +».</p>
    <p>1.2. A canle de comunicación oficial será a web xogade.xunta.es, onde está a aplicación para realizar a inscrición no programa Xogade. Á web de Xogade poderase acceder tamén a través da páxina web da Secretaría Xeral para o Deporte: deporte.xunta.es</p>
    <p>1.3. Se é o caso, as entidades destinatarias, a súa documentación, premios, así como as datas límite para a inscrición, están especificados nas distintas actividades deste programa a través da páxina web oficial. </p>
    <p>2. Actividades deportivas. </p>
    <p>2.1. A organización recaerá basicamente na Secretaría Xeral para o Deporte, a través dos servizos provinciais e das agrupacións deportivas de zona, coa colaboración das federacións deportivas. </p>
    <p>2.2. Todos os participantes (deportistas, adestradores ou delegados) serán dados de alta nun seguro deportivo de accidentes, que cubrirá a asistencia nos centros concertados ao longo da competición, nos adestramentos e desprazamentos ás distintas competicións que están dentro do programa Xogade. </p>
    <p>2.3. Con carácter xeral establécense as seguintes categorías para a actividade deportiva: benxamín: nados 2004-2003; alevín: nados 2002-2001; infantil: nados 2000-1999 e cadete: nados 1998-1997. Nas categorías e fases poderán existir modificacións dependendo da regulamentación específica de cada unha das modalidades deportivas, polo que será necesaria a súa consulta na páxina web oficial. </p>
    <p>2.4. As modalidades convocadas na actividade deportiva son: atletismo pista, campo a través, xogando co atletismo, bádminton, baloncesto, balonmán, fútbol sala, tenis de mesa, voleibol, xadrez, triatlón, duatlón, béisbol e sófbol, judo, loita olímpica, natación, natación sincronizada, orientación, patinaxe artística, taekwondo e ximnasia. </p>
    <p>2.5. O desenvolvemento das actividades deportivas será, en xeral, en tres fases: zonal (previas), provincial e autonómica. A Secretaría Xeral para o Deporte adaptaraas segundo as categorías e o número de participantes. </p>
    <p>2.6. Os regulamentos de xogo, sancións, recursos etc. serán os que figuran nas bases xerais e normas técnicas de cada deporte, salvando o expresado no seguinte punto. Así mesmo, todos os aspectos non recollidos nestas normas regularanse pola normativa das respectivas federacións galegas e os comités provinciais organizadores. </p>
    <p>2.7. O réxime disciplinario e o seu procedemento quedará adaptado baixo as seguintes premisas: </p>
    <p>a) As infraccións das normas xerais de conduta deportiva, así como as cometidas con ocasión ou como consecuencia dos encontros e competicións deportivas, denunciaranse ante o comité da delegación da federación galega respectiva, dentro dos tres días seguintes ao de finalización do encontro. </p>
    <p>b) As resolucións ditadas en primeira instancia polo comité de competición poderán ser recorridas, no prazo máximo de dez días, ante o comité de apelación da federación respectiva. </p>
    <p>c) Contra as resolucións dos comités de apelación, que esgotan a vía federativa, caberá interpor recurso, no prazo máximo de 15 días, ante o Comité Galego de Xustiza Deportiva. </p>
    <p>d) Para presentar denuncia e posteriores recursos non será necesario facer ningún depósito económico. </p>
    <p>e) Naquelas entidades que acheguen documentación que puidese non axustarse a datos reais, a Secretaría Xeral para o Deporte abrirá, en caso necesario, o correspondente expediente sancionador. </p>
    <p>3. Actividades lúdicas. </p>
    <p>3.1. Son actividades destinadas aos centros para levar a cabo o achegamento dos escolares a diferentes disciplinas deportivas empregando o xogo, dentro do propio centro escolar. As actividades realizaranse nunha xornada en horario lectivo e levaranas a cabo técnicos da federación correspondente, cos materiais necesarios. </p>
    <p>3.2. As modalidades e actividades deportivas convocadas son: rugby na escola; bádminton na escola; baile deportivo; béisbol e sófbol; judo na escola; loita olímpica na escola; orientación na escola; taekwondo na escola; triatlón na escola; voleibol na escola, xadrez na escola, esgrima na escola, colombofilia na escola, ximnasia na escola e espeleoloxía na escola. </p>
    <p>3.3. Os centros escolares que soliciten esta actividade serán atendidos sobre a base dos seguintes criterios de validación: </p>
    <p>– Orde de inscrición. </p>
    <p>– Situación xeográfica. </p>
    <p>– Repartición equitativa. </p>
    <p>– Actividades validadas en anos anteriores. </p>
    <p>4. Actividade federada.</p>
    <p>Nestas actividades levadas a cabo polas diferentes federacións deportivas galegas, a Secretaría Xeral para o Deporte facilitará un seguro deportivo a todos os deportistas federados de 6 a 16 anos, independentemente da súa modalidade deportiva. Esta é unha medida fundamental para apoiar, sólida e eficazmente, o deporte de base, dentro do compromiso da Xunta de Galicia pola promoción da actividade físico-deportiva e os hábitos saudables.</p>
    <p>A inscripción dos deportistas deberá ser realizada pola diferentes federacións a través da páxina web xogade.xunta.es a partir do 15 de novembro de 2012.</p>
    <p>5. Coñece o meu club. </p>
    <p>5.1. Os clubs deportivos que estean inscritos no Rexistro de Clubs da Secretaría Xeral para o Deporte poderán solicitar esta actividade para facilitar aos diferentes centros educativos da súa localidade que se poñan en contacto con eles, co obxecto de poder desenvolver a actividade «Coñece o meu club». </p>
    <p>5.2. A actividade consiste na visita dos técnicos do club aos centros escolares para facer unha presentación do seu deporte, explicar o funcionamento do club (localización, horarios de adestramento, competicións...), co obxectivo de facilitarlles aos escolares o coñecemento dos recursos deportivos dispoñibles na súa localidade. </p>
    <p>5.3. O centro escolar deberá emitir un certificado por duplicado ao club que realice a actividade, unha vez finalizada esta, onde se indiquen os datos indispensables publicados na páxina web oficial. O club terá a responsabilidade de asegurarse que un dos certificados sexa remitido á Secretaría Xeral para o Deporte (servizos provinciais), para que alí conste para os efectos oportunos de posibles subvencións. </p>
    <p>6. Xogos populares. </p>
    <p>6.1. A Secretaría Xeral para o Deporte cederá ao centro educativo durante unha semana un lote de material en concepto de préstamo: expositores para colocar no centro escolar, baúl de xogos e unidades didácticas. </p>
    <p>6.2. Os centros escolares que soliciten esta actividade serán atendidos sobre a base dos seguintes criterios de validación: </p>
    <p>– Orde de inscrición. </p>
    <p>– Situación xeográfica.</p>
    <p>– Repartición equitativa.</p>
    <p>– A realización desta actividade en anos anteriores. </p>
    <p>7. Educación, deporte e valores. </p>
    <p>7.1. Actividade consistente nunha exposición itinerante polos centros educativos con material didáctico resaltando os seguintes valores do deporte: respecto, igualdade, esforzo, non violencia, cooperación, diversión, xogo limpo, tolerancia e responsabilidade persoal. </p>
    <p>7.2. Os centros escolares que soliciten esta actividade serán atendidos sobre a base dos seguintes criterios de validación: </p>
    <p>– Orde de inscrición. </p>
    <p>– Situación xeográfica. </p>
    <p>– Repartición equitativa. </p>
    <p>– A realización desta actividade en anos anteriores. </p>
    <p>8. «Móvete +». </p>
    <p>8.1. A Secretaría Xeral para o Deporte pon en marcha esta nova actividade «Móvete+» dirixida a todos os escolares de Galicia. Trátase de promover a actividade física a través dunha acción de carácter lúdico, transversal, divertida e ao mesmo tempo sumar máis cantidade de exercicio físico para achegarnos ao que recomenda a Organización Mundial da Saúde.</p>
    <p>8.2. «Móvete +» está baseado nunha composición musical e coreográfica orixinal, «Móvete+» é o novo himno do Plan Galicia saudable (http://galiciasaudable.xunta.es), que ten como obxectivo difundir entre a comunidade educativa e, por extensión, á sociedade galega, os principais valores do Plan Galicia saudable.</p>
    <p>8.3. A acción desenvolverase nos tempos de lecer dos escolares, como recreos ou outros como o programa «madrugadores», antes ou despois do comedor, ou na espera doutras actividades extracurriculares.</p>
    <p>8.4. A actividade conta cun material didáctico e está estruturada para que o profesorado a poida integrar nas clases das materias que considere oportunas.</p>

