---
date: '2012-07-27'
id: CA02-110712-0008
page: 30090
number: 143
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  RESOLUCIÓN do 18 de xuño de 2012 de execución da sentenza do Tribunal Superior
  de Xustiza de Galicia do 17.1.2011, recaída no procedemento ordinario número
  4326/2009.
range: Resolución
url: >-
  https://www.xunta.gal/dog/Publicados/2012/20120727/AnuncioCA02-110712-0008_gl.html
---
<p>O Tribunal de Xustiza de Galicia, con data do 17 de xaneiro de 2011, ditou sentenza no procedemento ordinario número 4326/2009, interposto por Alonso Pereiro Pita contra a Orde da Consellería de Política Territorial, Obras Públicas e Transportes, do 11 do marzo de 2009, sobre a aprobación definitiva parcial do PXOM de Oleiros. </p>
    <p>A referida sentenza, declarada firme o 4 de maio de 2011, na súa parte dispositiva, sinala: «Estimamos en parte o recurso contencioso-administrativo interposto polo representante procesal de Alonso Pereiro Pita contra a Orde do 11 de marzo de 2009, sobre aprobación definitiva do Plan Xeral de Ordenación Municipal do Concello de Oleiros e, en consecuencia, declaramos a súa nulidade parcial no que afecta o predio situado no número 63 da avenida Isaac Díaz Pardo, que debe ser clasificado na súa totalidade como solo urbano, desestimando as demais pretensións. Non facemos condena de custas.»</p>
    <p>Con data do 2 de febreiro de 2012, ten entrada no Rexistro de Portelo Único (entrada número 2012/121) comunicación do Concello de Oleiros do acordo plenario do 26 do xaneiro de 2012, acordo en que o pleno presta conformidade ao grafado que recolle o ditame da sentenza en determinados planos do PXOM. No mesmo acto, acordan remitir a documentación á Consellería de Medio Ambiente, Territorio e Infraestruturas, ben para outorgar a súa conformidade ben para efectos de formular incidente de execución de sentenza no caso de desconformidade.</p>
    <p>Mediante providencia do 19 de abril de 2012, o Tribunal Superior de Xustiza de Galicia, no P.O. 4326/2009, resolve «...requírase da Consellería de Medio Ambiente, Territorio e infraestruturas que dite o acto que proceda, antes de declarar executado o ditame».</p>
    <p>Mediante escrito do 10 de maio de 2012, a Secretaría Xeral de Ordenación do Territorio e Urbanismo solicita a interposición de incidente para decidir cuestións propostas na execución da sentenza, de conformidade co previsto no artigo 109 da Lei 29/1998, do 13 do xullo, da xurisdición contencioso-administrativa, e solicita do Tribunal Superior de Xustiza pronunciamento sobre a forma de levar a puro e debido efecto o cumprimento do ditame da referida sentenza.</p>
    <p>Mediante providencia do 6 de xuño de 2012, o Tribunal Superior de Xustiza de Galicia, resolve «requírase do departamento autonómico que faga un pronunciamento expreso sobre a súa aprobación nos termos do resolto na sentenza firme e no acordo plenario do 26.1.2012, co obxecto de que se incorpore nos planos e texto das normas a situación física e xurídica do predio litixioso».</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 44/2012, do 19 de xaneiro, polo que se establece a estrutura orgánica da CMATI.</p>
    <p>Á vista de todo o que antecede, e seguindo as indicacións dese tribunal, </p>
    <footer><p>RESOLVO:</p></footer>
    <p>Primeiro. Prestar aprobación á proposta formulada polo Concello de Oleiros, en acordo plenario do 26 de xaneiro de 2012, de grafado do contido da sentenza número 1318/2010 do Tribunal Superior de Xustiza de Galicia nos planos do PXOM: 1 (18) de estrutura xeral e orgánica, 26B ordenación urbanística, 3 (18) de xestión, 26 de ordenación urbanística de cumprimento da Orde do 11 do marzo de 2009; resolución que se adopta en cumprimento do ordenado polo Tribunal Superior de Xustiza de Galicia na súa providencia do 6 de xuño de 2012.</p>
    <p>Santiago de Compostela, 18 de xuño de 2012</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

