---
date: '2012-07-27'
id: CA04-090712-0003
page: 30108
number: 143
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 29 de xuño de 2012, da Dirección Xeral de Industria, Enerxía e
  Minas, pola que se autoriza administrativamente e se aproba o proxecto de
  execución LAT aérea/subterránea a 220 kV, simple circuíto entrada e saída en
  Eirís, da liña Mesón do Vento-Porto, no termo municipal da Coruña (expediente
  IN407A 2009/296).
range: Resolución
url: >-
  https://www.xunta.gal/dog/Publicados/2012/20120727/AnuncioCA04-090712-0003_gl.html
---
<p>Examinado o expediente instruído a pedimento da empresa Red Eléctrica de España, S.A.U., con enderezo para efectos de notificación en Paseo del Conde de los Gaitanes, 177, Alcobendas (Madrid), resultan os seguintes </p>
    <p>Antecedentes de feito.</p>
    <p>Primeiro. Por Resolución do 8 de febreiro de 2011, da Dirección Xeral de Industria, Enerxía e Minas, autorizouse administrativamente a LAT 220 kV entrada e saída en Eirís da liña Mesón do Vento-Porto, nos termos municipais de Culleredo e A Coruña (A Coruña). Expediente IN407A 2009/296. </p>
    <p>Segundo. Con data do 9 de maio de 2011, Unión Fenosa Distribución, S.A., no nome e representación de Red Eléctrica de España, S.A.U., presenta solicitude de autorización administrativa e aprobación do proxecto de execución da citada instalación, presentando o preceptivo proxecto de instalacións e achegando a documentación establecida para o efecto polo Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica. No escrito de solicitude faise constar que o proxecto de execución presentado se elaborou tomando razón dos informes emitidos na tramitación do anteproxecto, fixando o trazado definitivo consensuado e redactado en observancia das prescricións técnicas precisas para a súa adaptación á normativa de todos os servizos afectados. Xunto co escrito de solicitude achégase escrito asinado con data do 20 de abril de 2011 por Unión Fenosa Distribución, S.A. e Red Eléctrica de España, S.A.U., segundo o cal ambas as dúas entidades acadaron acordo en virtude do cal Red Eléctrica de España, S.A.U. accede a que a tramitación iniciada no seu nome respecto á liña de referencia se leve a cabo por parte de Unión Fenosa Distribución, S.A., no nome e representación de Red Eléctrica de España, S.A.U., outorgándose as correspondentes autorizacións a esta última entidade.</p>
    <p>Terceiro. As características técnicas básicas das instalacións son as seguintes:</p>
    <p>Liña eléctrica de alta tensión aerosubterránea a 220 kV de 5.553 m de lonxitude total, dos cales 158 m son en aéreo e 4.867 m en subterráneo en condutor LA-455 Cóndor e RHE-RA-2OL-2000M+H250 Al, con orixe no apoio nº 325 da LAT Mesón do Vento-Porto, pasando pola nova subestación de Eirís e final na LSAT Grela 2 Porto, en cámara de empalme na estrada de Baños de Arteixo AC-552.</p>
    <p>Concello: A Coruña.</p>
    <p>Cuarto. Por Acordo do 18 de maio de 2011, da Xefatura Territorial da Consellería de Economía e Industria da Coruña, someteuse a información pública a solicitude de autorización administrativa da instalación, que se publicou no DOG do 16 de xuño de 2011 e no BOP da Coruña do 2 de xuño de 2011.</p>
    <p>Quinto. Durante o período en que se someteu a trámite de información pública non consta a presentación de alegacións.</p>
    <p>Sexto. Separadamente presentáronse aquelas partes do proxecto que afectan bens, instalacións, obras ou servizos, centros ou zonas dependentes doutros organismos públicos ou corporacións, co fin de que, no seu caso, establecesen o condicionado procedente.</p>
    <p>Sétimo. A solicitude obxecto deste expediente conta co informe favorable da Xefatura Territorial da Consellería de Economía e Industria da Coruña.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia; Decreto 79/2009, do 19 de abril e Decreto 13/2012, do 4 de xaneiro, polos que se fixa a estrutura orgánica da Xunta de Galicia e das consellerías desta (DOG do 20.4.2009 e 5.1.2012, respectivamente), Decreto 324/2009, do 11 de xuño (DOG do 17.6.2009) polo que se establece a estrutura orgánica da Consellería de Economía e Industria, Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia, en relación co Real decreto 1955/2000, do 1 de decembro, e a Lei 54/1997, do 27 de novembro, do sector eléctrico, modificada pola Lei 17/2007, do 4 de xullo, e a Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O proxecto cumpre o disposto no Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 010 a 09, e, en concreto, na súa ITC-LAT 09.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>Esta dirección xeral, de acordo co que antecede e no exercicio das competencias que ten atribuídas, </p>
    <h2>RESOLVE:</h2>
    <p>1. Autorizar administrativamente a LAT aerosubterránea a 220 kV simple circuíto entrada e saída en Eirís da liña Mesón do Vento-Porto, no termo municipal da Coruña.</p>
    <p>2. Aprobar o proxecto de execución da instalación eléctrica que se cita.</p>
    <p>Todo isto de acordo coas condicións seguintes:</p>
    <p>Primeira. As instalacións que se autorizan terán que realizarse de acordo coas especificacións e planos que figuran no proxecto presentado pola empresa, asinado polo enxeñeiro industrial David Gavin Asso, e visado polo Colexio Oficial de Enxeñeiros Industriais de Galicia, delegación da Coruña, con visado dixital núm. CO103020, con data do 28 de setembro de 2010 e cun orzamento total de 10.279.955 euros. </p>
    <p>Segunda. O peticionario asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento deberase cumprir canto establecen os regulamentos técnicos de aplicación, así como demais normativas e directrices vixentes aplicables.</p>
    <p>Cuarta. Deberase cumprir co recollido nos condicionados emitidos durante a tramitación administrativa do expediente polas distintas administracións, organismos, ou empresas de servizo público ou de servizos de interese xeral afectadas polo proxecto en bens e dereitos ao seu cargo.</p>
    <p>Quinta. Para introducir modificacións nas instalacións que afecten a datos básicos do proxecto será necesaria autorización previa da Dirección Xeral de Industria, Enerxía e Minas. Así mesmo, a Xefatura Territorial da Consellería de Economía e Industria da Coruña poderá autorizar as modificacións de detalle do proxecto que resulten procedentes, debendo comunicar a esta dirección xeral todas as resolucións que dite en aplicación da citada facultade.</p>
    <p>Sexta. O prazo para a posta en marcha das instalacións que se autorizan será de doce meses, contados a partir da data de notificación da presente resolución.</p>
    <p>Unha vez construídas as instalacións autorizadas, a Xefatura Territorial da Consellería de Economía e Industria da Coruña inspeccionará a totalidade das obras e montaxes efectuadas e verificará o cumprimento dos compromisos contraídos pola empresa promotora.</p>
    <p>Sétima. Con carácter previo á posta en marcha das instalacións, o órgano competente verificará o cumprimento dos condicionados impostos nesta resolución.</p>
    <p>Oitava. A Administración reserva para si o dereito de deixar sen efecto esta autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condicións impostas ou por calquera outra causa excepcional que o xustifique.</p>
    <p>Novena. Esta autorización dáse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpoñer calquera outro recurso que estimen pertinente.</p>
    <p>Santiago de Compostela, 29 de xuño de 2012</p>
    <footer><p>Ángel Bernardo Tahoces <br>Director xeral de Industria, Enerxía e Minas</p></footer>

