---
date: '2012-04-16'
id: CA02-040412-14455
page: 13478
number: 72
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 30 de marzo de 2012 sobre aprobación definitiva da modificación
  puntual do PXOM do Concello da Pobra do Caramiñal, nas áreas de reparticón e
  polígonos 9 e 10, para a implantación dun centro de saúde.
range: Orde
url: >-
  https://www.xunta.gal/dog/Publicados/2012/20120416/AnuncioCA02-040412-14455_gl.html
---
<p>O Concello da Pobra do Caramiñal remite a modificación puntual referida en solicitude da súa aprobación definitiva por esta consellería conforme o disposto no artigo 85.7 da Lei 9/2002, de ordenación urbanística e protección do medio rural de Galicia.</p>
    <p>I. Antecedentes:</p>
    <p>1. O Concello da Pobra do Caramiñal dispón na actualidade dun Plan Xeral de Ordenación Municipal aprobado definitivamente polas ordes da Consellería de Política Territorial, Obras Públicas e Transportes do 1.3.2007, 25.10.2007 e do 3.7.2008.</p>
    <p>2. A Secretaría Xeral de Calidade e Avaliación Ambiental decidiu o 9.9.2011 non someter esta modificación ao procedemento de avaliación ambiental estratéxica.</p>
    <p>3. Constan os informes técnico do arquitecto técnico municipal do 19.9.2011 e xurídico do secretario do concello, do 23.9.2011, previos á aprobación inicial (artigo 85.1 da LOUG); e técnico do arquitecto técnico municipal do 18.1.2012 e xurídico do secretario do concello, con data do 20.1.2012, previos á aprobación provisional.</p>
    <p>4. O Concello Pleno aprobou inicialmente a modificación o 29.9.2011 e someteuna a información pública (<em>La Voz de Galicia</em> e <em>El Correo Gallego</em> do 12.10.2011, e DOG do 21.10.2011). Foi presentada unha alegación segundo o certificado do 31.1.2011. Deuse audiencia aos concellos limítrofes de Boiro, Ribeira e Porto do Son, sen que houbese resposta, de acordo con informe do secretario do concello do 20.1.2012.</p>
    <p>5. Constan os seguintes informes sectoriais favorables:</p>
    <p>a) Dirección Xeral de Sostibilidade e Paisaxe: informe do 9.11.2011.</p>
    <p>b) Área de Autorizacións e Concesións de Augas de Galicia: informe do 24.10.2011.</p>
    <p>c) Xunta de Goberno da Deputación Provincial da Coruña: informe do 9.1.2012.</p>
    <p>Foron solicitados informes da Dirección Xeral de Patrimonio Cultural e da Consellería de Sanidade, sen que fosen emitidos, segundo o informe do secretario do 20.1.2012.</p>
    <p>6. A modificación foi aprobada provisionalmente por acordo municipal en pleno con data do 26.1.2012, con desestimación expresa da alegación presentada.</p>
    <p>II. Ámbito e obxecto da modificación proposta.</p>
    <p>1. O ámbito da modificación afecta aos polígonos POL-9 e POL-10 de solo urbano non consolidado ordenados detalladamente no vixente plan xeral. Sitúase ao oeste do centro urbano da Pobra e linda con viarios, cemiterio parroquial de Santa María a Antiga e polígono POL-11. </p>
    <p>2. A modificación ten por obxecto alterar a ordenación dos POL-9 e POL-10 para obter os terreos necesarios para a implantación dun centro de saúde, suprimindo a vía posterior dos POL-9 e 10 e alterando os espazos libres, volumes edificables e prazas de aparcadoiro. Tamén se modifica o límite entre ambos os polígonos para adecualos á realidade catastral. </p>
    <p>III. Análise e consideracións.</p>
    <p>Logo de analizar a documentación remitida polo concello, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, púidose observar:</p>
    <p>1. A modificación implica alteracións da posición e delimitación de terreos cualificados como espazos libres ou zonas verdes polo plan xeral vixente, polo que se elevou ante a Comisión Superior de Urbanismo de Galicia, que en sesión do 22.3.2012 emitiu informe favorable (artigo 94.4 da LOUG).</p>
    <p>2. A incorporación de usos necesarios, como é o dun equipamento público, pode considerarse como unha razón de interese xeral para basear a modificación do planeamento xeral (artigo 94.1 da LOUG).</p>
    <p>3. A adaptación da delimitación dos polígonos POL-9 e POL-10 ás parcelas catastrais reais, figura como criterio nas respectivas fichas no plan xeral vixente. A delimitación do conxunto dos dous polígonos co seu contorno non se ve afectada agás no lindeiro do POL-9 co cemiterio, adaptándose tamén á parcela catastral. </p>
    <p>4. O proxecto non altera a superficie máxima edificable do POL-9 (3.920 m2) e reduce lixeiramente a do POL-10 de 4.352 m2 a 4.144 m2.</p>
    <p>5. Non se produce alteración dos sistemas xerais de espazos libres e zonas verdes sinalados polo plan xeral.</p>
    <p>6. Canto aos espazos libres públicos de carácter local, a ordenación vixente prevé dous no POL-9 (de 820 m2 de superficie total, 720 m2 por medición en planos) e un no POL-10 (de 940 m2 medida en plano) que suman 1.660 m2. Na nova ordenación proxectada, o espazo libre do POL-10 pasa a ter 967 m2; e o do POL-9 1.008 m2, o que suma en total uns 1.975 m2, producíndose un aumento dos terreos cualificados en planos como espazos libres locais de 315 m2. </p>
    <p>7. Polo que respecta aos equipamentos públicos, a nova ordenación mantén a reserva no POL-10 e auméntaa no POL-9 de 392 m2 a 1.850 m2 para a construción do centro de saúde.</p>
    <p>8. O proxecto aprobado provisionalmente elimina as contradicións observadas anteriormente canto á extensión a parcela destinada a centro de saúde. E elimina o punto A das ordenanzas que contraviña o artigo 20.1.b) e e) da LOUG e artigo 16 do texto refundido da Lei do solo R.D.L. 2/2008.</p>
    <p>9. O proxecto modifica a contía da reserva de terreos para vivenda protexida do 20% ao 30% establecido no artigo 47.11 da LOUG.</p>
    <p>De conformidade cos artigos 89, 93.4 e 94.4 da Lei 9/2002, do 30 de decembro, de ordenación urbanística e protección do medio rural de Galicia, e co artigo 3 do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos Plans Xerais de Ordenación Municipal e as súas modificacións, correspóndelle ao conselleiro de Medio Ambiente, Territorio e Infraestruturas.</p>
    <p>IV. Resolución.</p>
    <p>Visto canto antecede,</p>
    <h2>RESOLVO:</h2>
    <p>1.º Outorgar a aprobación definitiva á modificación puntual do PXOM do Concello da Pobra do Caramiñal, nas áreas de repartición e polígonos 9 e 10, para a implantación dun centro de saúde, de acordo artigo 85.7.a) da Lei 9/2002, do 30 de decembro, de ordenación urbanística e protección do medio rural de Galicia. </p>
    <p>2.º Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>3.º Notifíquese esta orde ao concello; e publíquese no DOG.</p>
    <p>Santiago de Compostela, 30 de marzo de 2012.</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

