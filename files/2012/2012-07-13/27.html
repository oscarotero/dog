---
date: '2012-07-13'
id: CA04-250512-0007
page: 28087
number: 134
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 22 de maio de 2012, da Dirección Xeral de Industria, Enerxía e
  Minas, pola que se outorga a Gas Galicia SDG, S.A. a autorización
  administrativa para a distribución de gas natural canalizado no termo
  municipal de Verín (expediente IN627A 2008/14-0).
range: Resolución
url: >-
  https://www.xunta.gal/dog/Publicados/2012/20120713/AnuncioCA04-250512-0007_gl.html
---
<p>Logo de examinar o expediente instruído por instancia da empresa Gas Galicia SDG, S.A., con CIF nº A15383284 e enderezo, para os efectos de notificacións, na rúa Lisboa, edificio Área Central, local 31-HIJ, 15707 Santiago de Compostela (A Coruña), resultan os seguintes</p>
    <p>Antecedentes de feito.</p>
    <p>Primeiro. A respecto da autorización de distribución de gas natural canalizado no termo municipal de Verín (Ourense), e ante as solicitudes presentadas en concorrencia por dúas empresas (Gas Galicia SDG, S.A. e Endesa Gas Distribución, S.A.U.), a Dirección Xeral de Industria, Enerxía e Minas resolveu o 15 de novembro de 2010 o trámite de competencia a favor de Gas Galicia SDG, S.A., o que implica continuar coa tramitación do procedemento de autorización administrativa unicamente con esta empresa.</p>
    <p>Segundo. As características básicas das instalacións correspondentes á solicitude de Gas Galicia SDG, S.A., que se recollen no proxecto denominado Proxecto de autorización administrativa previa da rede de distribución de gas natural no termo municipal de Verín e na súa addenda I, son as seguintes:</p>
    <p>A subministración de gas natural proxéctase a través dunha planta de GNL (gas natural licuado) situada no Polígono Industrial de Verín, desde a que partirá a rede de distribución cara a este propio polígono e, cruzando o río Sil e seguindo pola estrada N-536, cara ao núcleo urbano de Verín.</p>
    <p>A rede de distribución está formada por unha rede básica de distribución, con rango de presión 2&lt;MOP (presión máxima de operación)≤5 bar, e unha rede secundaria de distribución con rangos de presión 2&lt;MOP≤5 bar e 0,1&lt;MOP≤2 bar. Da rede básica de distribución partirán outras redes de menor diámetro (menor de 160 mm) cara aos distintos puntos de consumo.</p>
    <p>Esta rede deséñase en polietileno de alta densidade PE 100 SDR 17,6 de diámetro variable de DN200 a DN63, segundo necesidades. A lonxitude prevista para a rede é de 12.201,67 m, dos cales 5.670,27 m corresponden á rede básica e 6.531,40 m á rede secundaria.</p>
    <p>O seu orzamento ascende á cantidade de setecentos cincuenta e un mil setenta e seis euros con vinte e catro céntimos (751.076,24 euros).</p>
    <p>Terceiro. O 25 de abril de 2011 a Dirección Xeral de Industria, Enerxía e Minas resolveu someter a información pública o dito proxecto de autorización administrativa e a súa adenda I da rede de distribución de gas natural no termo municipal de Verín (Ourense), promovido pola empresa Gas Galicia SDG, S.A.</p>
    <p>Esta resolución publicouse no <em>Diario Oficial de Galicia</em> do 18 de outubro de 2011, no <em>Boletín Oficial</em> da provincia de Ourense do 17 de outubro de 2011 e nos xornais <em>La Voz de Galicia</em> e <em>La Región </em>do 19 de outubro de 2011, e tamén estivo exposta ao público no taboleiro de anuncios do Concello de Verín durante un prazo mínimo de vinte días (do 4 de maio de 2011 ao 27 de maio de 2011).</p>
    <p>Durante o período de información pública legalmente establecido non se presentaron alegacións.</p>
    <p>Cuarto. O 9 de maio de 2012 a Xefatura Territorial de Ourense da Consellería de Economía e Industria (en adiante, xefatura territorial) emitiu informe favorable sobre o dito proxecto.</p>
    <p>Fundamento de dereito.</p>
    <p>Primeiro. A Dirección Xeral de Industria, Enerxía e Minas é a competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia; e no Decreto 324/2009, do 11 de xuño, polo que se establece a estrutura orgánica da Consellería de Economía e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP); coa Orde da Consellería de Industria e Comercio do 30 de novembro de 1999 sobre a tramitación de autorizacións administrativas das canalizacións de gas; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O citado proxecto cumpre coas exixencias regulamentarias fixadas no Real decreto 919/2006, do 28 de xullo, polo que se aproba o regulamento técnico de distribución e utilización de combustibles gasosos e as súas instrucións técnicas complementarias ICG 01 a 11.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>De conformidade cos preceptos legais citados e os demais de pertinente e xeral aplicación, esta dirección xeral</p>
    <h2>RESOLVE:</h2>
    <p>Outorgar á empresa Gas Galicia SDG, S.A. a autorización administrativa para a distribución de gas natural canalizado no termo municipal de Verín (Ourense), de acordo coas seguintes condicións:</p>
    <p>Primeira. Gas Galicia SDG, S.A. constituirá no prazo de dous meses, contado desde o momento do outorgamento da autorización, unha fianza por valor de 15.021,52 euros, importe do 2% do orzamento das instalacións, para garantir o cumprimento das súas obrigas, conforme o previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro. Esta fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez se formalice a acta de posta en marcha das instalacións.</p>
    <p>Segunda. Dentro do prazo de seis meses, contado a partir da data de publicación desta resolución no<em> Diario Oficial de Galicia</em>, a empresa Gas Galicia SDG, S.A. deberá solicitar ante esta dirección xeral a aprobación do proxecto de execución, para o cal deberá presentar o proxecto detallado das instalacións. En todo caso, deberán cumprirse os prazos previstos no proxecto de autorización administrativa, e poderán os ditos prazos ser prorrogados por causa xustificada, logo da correspondente solicitude acompañada da xustificación técnica ou exposición da causa de forza maior causante da demora.</p>
    <p>Terceira. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos coas súas instrucións técnicas complementarias e as normas que os complementan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Cuarta. A autorización administrativa afecta o termo municipal de Verín e prevé a gasificación deste municipio de acordo coas especificacións e planos que figuran no proxecto e na súa addenda I presentados pola empresa promotora, subscritos polo enxeñeiro industrial Alfonso Vázquez Varela (colexiado nº 1.130) e visados polo Colexio Oficial de Enxeñeiros Industriais de Galicia, na súa Delegación de Santiago de Compostela, con rexistros nº 188/08 (data: 5 de marzo de 2008) e nº 336/10 (data: 1 de xuño de 2010), respectivamente.</p>
    <p>Quinta. A autorización administrativa outórgase sen prexuízo de terceiros e independentemente das autorizacións ou licenzas de competencia doutros organismos ou entidades públicas, necesarios para realizar as instalacións aprobadas.</p>
    <p>Sexta. A Administración resérvase o dereito a deixar sen efecto a presente autorización administrativa por calquera das causas sinaladas no artigo 34.1 do Decreto 1775/1967, do 22 de xullo; por incumprimento das condicións estipuladas; pola facilitación de datos inexactos; ou por calquera outra causa legal ou regulamentaria que así o prevexa.</p>
    <p>Contra a presente resolución, que non pon fin á vía administrativa, poderá interporse, se é o caso, recurso de alzada ante o conselleiro de Economía e Industria, no prazo dun mes a partir do día seguinte á súa notificación.</p>
    <p>Santiago de Compostela, 22 de maio de 2012</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

