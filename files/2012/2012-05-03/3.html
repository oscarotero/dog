---
date: '2012-05-03'
id: C3C1-250412-0002
page: 16125
number: 84
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  RESOLUCIÓN conxunta do 16 de marzo do 2012, do Instituto Galego de Consumo e
  da Consellería de Cultura, Educación e Ordenación Universitaria, pola que se
  convoca un concurso de premios para a elaboración de carteis, fotografías,
  soportes audiovisuais e ilustracións que teñan como tema os dereitos das
  persoas consumidoras, dirixido ao alumnado de escolas de arte, ciclos
  superiores de deseño e produción editorial, ciclos superiores de comunicación,
  imaxe e son e bacharelatos artísticos.
range: Resolución
url: >-
  https://www.xunta.gal/dog/Publicados/2012/20120503/AnuncioC3C1-250412-0002_gl.html
---
<p>O Instituto Galego de Consumo (en adiante, IGC) e a Consellería de Cultura, Educación e Ordenación Universitaria teñen establecidas liñas de actuación conxunta para impulsar as actividades para o desenvolvemento da educación para o consumo en todos os ámbitos do ensino regrado non universitario.</p>
    <p>Como queda reflectido nos distintos textos lexislativos, a educación para o consumo representa un tema relevante no ámbito educativo e desenvolve un papel de mediador entre os intereses e as necesidades da sociedade actual.</p>
    <p>Por outra banda, un punto sumamente importante que debe abordar a educación para o consumo é o da publicidade e os medios de comunicación de masas. Resulta imprescindible dotar o alumnado de coñecementos básicos que permitan afrontar con actitude crítica e selectiva a ampla oferta de produtos e servizos, presentada a través das campañas publicitarias.</p>
    <p>As manifestacións artísticas constitúen tamén un elemento fundamental para o crecemento económico e social porque este ámbito contribúe á reconversión de sectores produtivos tradicionais, especialmente en aspectos relacionados coa produción cultural, plástica, tecnolóxica, audiovisual e científica.</p>
    <p>O Libro Branco da Educación para o Consumo en Galicia (2003), nas súas recomendacións recolle que o labor de difusión dos dereitos dos consumidores, debe ser un obxectivo prioritario na súa política de defensa. Esta necesidade require da concorrencia de múltiples accións informativas e formativas impulsadas desde a propia Administración galega.</p>
    <p>Por iso, o coñecemento e reflexión sobre os dereitos das persoas consumidoras desde unha perspectiva artística e visual contribúe, mediante a súa divulgación, á sensibilización das novas xeracións como consumidoras e consumidores responsables, é dicir, como cidadáns preparados para actuar nunha sociedade altamente tecnificada e que se desenvolve a través de relacións económicas complexas e cambiantes, en que a información e formación son a principal arma para a defensa fronte ás desigualdades que presenta o mercado. </p>
    <p>O IGC conta cunha escola de formación e o Decreto 184/2011, do 15 de setembro, polo que se establece a estrutura orgánica do Instituto Galego de Consumo atribúe á Escola Galega de Consumo, entre outras funcións, o deseño e xestión de concursos, certames e exposicións en materia de formación e educación en consumo.</p>
    <p>En relación co anterior, o IGC e a Consellería de Cultura, Educación e Ordenación Universitaria conflúen no interese de dirixir as accións formativas no ámbito de consumo a todos os estamentos da educación regrada non universitaria e con este fin convocan para o ano 2012 un concurso de premios dirixido ao alumnado de escolas de arte, ciclos superiores de deseño e produción editorial, ciclos superiores de comunicación, imaxe e son e bacharelatos artísticos, para a elaboración de carteis, fotografías, soportes audiovisuais e ilustracións sobre os dereitos das persoas consumidoras interpretados a través dunha perspectiva artística: plástica e audiovisual.</p>
    <p>Por todo iso,</p>
    <h2>DISPOÑEMOS:</h2>
    <p>Artigo 1. <em>Obxecto</em>.</p>
    <p>Esta resolución ten por obxecto convocar un concurso de carteis, ilustracións, fotografías, vídeos e cuñas de radio que teñan como tema os dereitos das persoas consumidoras, en xeral ou algún deles en particular, usando como vehículo a creación artística.</p>
    <p>Artigo 2. <em>Destinatarios</em>.</p>
    <p>Poderá participar neste concurso o alumnado matriculado nos distintos ciclos e especialidades das escolas de arte, ciclos superiores de deseño e produción editorial, ciclos superiores de comunicación, imaxe e son e bacharelatos artísticos da Comunidade Autónoma de Galicia, distribuíndose os participantes nas seguintes modalidades: </p>
    <p>1. Modalidade A: carteis, dirixida ao alumnado das escolas de arte e ciclos superiores de deseño e produción editorial. </p>
    <p>2. Modalidade B: fotografías, dirixida ao alumnado das escolas de arte e escolas de imaxe e son. </p>
    <p>3. Modalidade C: vídeos, dirixida ao alumnado de ciclos superiores de comunicación, imaxe e son. </p>
    <p>4. Modalidade D: cuñas de radio, dirixida ao alumnado de ciclos superiores de comunicación, imaxe e son. </p>
    <p>5. Modalidade E: ilustracións, dirixida ao alumnado de bacharelatos artísticos. </p>
    <p>Artigo 3. <em>Dotación económica</em>.</p>
    <p>Outorgaranse tres premios de 1.400, 900 e 700 euros, respectivamente, para o primeiro, segundo e terceiro clasificado en cada unha das modalidades citadas no artigo anterior. </p>
    <p>Os premios, por unha contía total de 15.000 euros, faranse efectivos con cargo á aplicación orzamentaria 08.80.613B.640.0 dos orzamentos do Instituto Galego de Consumo para o ano 2012, en que existe crédito adecuado e suficiente. </p>
    <p>Artigo 4. <em>Prazo de presentación</em>.</p>
    <p>O prazo de presentación dos traballos comezará o día da publicación desta convocatoria no DOG e rematará o día 19 de maio de 2012.</p>
    <p>Artigo 5. <em>Presentación das solicitudes e documentación</em>.</p>
    <p>1. Os traballos que se presenten en cada unha das cinco modalidades, irán acompañados da seguinte documentación:</p>
    <p>a) Instancia dirixida á presidenta do Instituto Galego de Consumo, identificada como anexo I, en que se indique a modalidade na cal concursa.</p>
    <p>b) Un certificado do centro onde os/as participantes efectúe/n os seus estudos, en que consten os datos de cada alumno/a, curso e modalidade educativa que realiza.</p>
    <p>c) Fotocopia do NIF en caso de que o interesado non preste expresamente o consentimento para a comprobación dos datos, segundo o establecido no artigo 2.2 do Decreto&amp;nbsp;255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos.</p>
    <p>En caso de que non sexa posible o acceso electrónico a que fai referencia o artigo&amp;nbsp;2.2 do citado decreto e nos procedementos en que sexa imprescindible coñecer os datos identificativos do documento nacional de identidade ou tarxeta equivalente dos estranxeiros/as a que se refire o mesmo artigo, os órganos administrativos convocantes deste concurso poderán exixir a achega da fotocopia dos citados documentos.</p>
    <p>Os traballos que participen, acompañados da documentación antedita, deberán presentarse nos servizos centrais ou provinciais do Instituto Galego de Consumo, sendo en todo caso de aplicación o disposto no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, na súa actual redacción dada pola Lei 4/1999.</p>
    <p>Así mesmo, tamén poderán presentar a solicitude (anexo I) na sede electrónica da Xunta de Galicia: https://sede.xunta.es, de acordo ao establecido no Decreto 198/2010, do 2 de decembro.</p>
    <p>O IGC velará polos datos de carácter persoal que serán obxecto de tratamento e, para eses efectos, procederase á súa incorporación a un ficheiro que cumprirá as exixencias da Lei 15/1999, de protección de datos, adoptándose tanto as medidas de seguridade técnicas como organizativas.</p>
    <p>A finalidade da recolla e tratamento dos datos persoais será estritamente a xestión e tramitación do expediente correspondente e os que deriven da aplicación da Lei 4/2006, de transparencia e de boas prácticas na Administración pública galega.</p>
    <p>Os datos non serán obxecto de cesión a terceiros, no entanto, o IGC revelará ás autoridades públicas competentes os datos persoais e calquera outra información que estea no seu poder ou sexa accesible a través dos seus sistemas e sexa requirida de conformidade coas disposicións legais e regulamentarias aplicables ao seu caso. Decláranse recoñecidos e poderán exercerse os dereitos de acceso, cancelación, rectificación e oposición por escrito e achegando identificación suficiente ao seguinte enderezo (avda. Gonzalo Torrente Ballester, 1-5, baixo, 15707 Santiago de Compostela) ou ben mediante o procedemento habilitado para o efecto e que poderá atopar na Guía do cidadán da páxina web da Xunta de Galicia.</p>
    <p>Artigo 6. <em>Características dos traballos</em>.</p>
    <p>Os traballos que concursen nas distintas modalidades presentarán as seguintes características:</p>
    <p>Con carácter xeral:</p>
    <p>a) Deberán ser orixinais, non comercializados e non premiados con anterioridade. </p>
    <p>b) No caso de incluír texto, estará redactado en calquera dos dous idiomas oficiais da Comunidade Autónoma.</p>
    <p>c) Non poderán incluír publicidade de empresas, produtos ou servizos comerciais. </p>
    <p>d) No caso de que aparezan menores, deberá xuntarse obrigatoriamente a correspondente autorización para o uso da súa imaxe asinada polos pais, nais, titores/as ou representantes legais.</p>
    <p>e) Eliminaranse os estereotipos sexistas e/ou discriminatorios e fomentarase o igual valor de homes e mulleres.</p>
    <p>Con carácter específico para cada modalidade:</p>
    <p>Modalidades A e E, carteis e ilustracións: presentarán unhas dimensións máximas de&amp;nbsp;50×70 centímetros. Estarán montados sobre unha base ríxida, preparados para a súa exposición. A técnica empregada será libre. Estes traballos xuntarán na parte traseira unha nota do autor ou autores explicando brevemente a composición en relación co dereito que se representa.</p>
    <p>Modalidade B, fotografías: presentaranse impresas en papel fotográfico, en branco e negro ou cor, cunhas dimensións mínimas de 18 centímetros e máximas de 40 centímetros no seu costado máis longo. Estarán montadas sobre unha base ríxida, preparadas para a súa exposición. A técnica empregada será libre, debendo presentar nunha ficha técnica as características do tratamento fotográfico, se o houbese, acompañado dunha nota do autor/es que explique brevemente a composición en relación co dereito que se representa.</p>
    <p>Modalidade C, vídeos: terán unha duración máxima de 3 minutos, incluíndo os títulos de crédito. Presentaranse coa mellor calidade de visionado posible, nalgún dos formatos seguintes: MPG (en calquera das súas versións), WMV, AVI e MOV. O vídeo irá acompañado dunha portada en formato JPG, realizada para presentala, cun peso máximo de&amp;nbsp;100 K.</p>
    <p>Modalidade D, cuñas de radio: Terán unha duración máxima de 30 segundos. Presentarase en formato MP3 e irán gravadas nun disco compacto. Acompañará á cuña unha portada en formato JPG, realizada para presentalo, cun peso máximo de 100 K.</p>
    <p>Artigo 7. <em>Xurado</em>.</p>
    <p>1. Os traballos que se presenten nas distintas modalidades serán examinados e avaliados por un xurado que presentará a seguinte composición:</p>
    <p>• Presidente: o conselleiro de Cultura, Educación e Ordenación Universitaria ou persoa que designe.</p>
    <p>• Vicepresidenta: a presidenta do Instituto Galego de Consumo ou persoa que designe.</p>
    <p>• Vogais:</p>
    <p>– Un representante da Consellería de Cultura, Educación e Ordenación Universitaria.</p>
    <p>– Un representante do Instituto Galego de Consumo.</p>
    <p>– Un representante das asociacións de consumidores designado polo Consello Galego de Consumidores e Usuarios.</p>
    <p>• Secretaria:</p>
    <p>– A directora técnica da Escola Galega de Consumo.</p>
    <p>2. O funcionamento do xurado estará regulado polas normas contidas no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común, e as recollidas na sección 3, capítulo&amp;nbsp;I, título I da Lei 16/2010, do 17 de decembro, de organización e funcionamento da Administración xeral e do sector público autonómico de Galicia. O xurado terá facultades para resolver as dúbidas que aparezan na interpretación das bases desta convocatoria. </p>
    <p>3. O xurado, de ser necesario, poderá contar co asesoramento de especialistas.</p>
    <p>4. Os premios anunciados poderán ser declarados desertos. Non obstante, o xurado poderá determinar a redistribución da contía dos declarados desertos, cando as características dos traballos así o permitan. </p>
    <p>Artigo 8. <em>Criterios de valoración</em>.</p>
    <p>Os traballos presentados nas distintas modalidades serán avaliados cunha puntuación máxima de 10 puntos, segundo os seguintes criterios:</p>
    <p>a) Adecuación dos traballos ao tema proposto: ata 4 puntos. </p>
    <p>b) Claridade da mensaxe: ata 2 puntos.</p>
    <p>c) Creatividade e orixinalidade: ata 2 puntos. </p>
    <p>d) Calidade técnica e artística: ata 2 puntos. </p>
    <p>Artigo 9. <em>Incompatibilidade</em>.</p>
    <p>A concesión destes premios será incompatible con calquera outro premio concedido ao mesmo traballo con anterioridade á súa presentación ou con calquera axuda ou subvención para a súa realización, outorgada por outras administracións públicas ou por entidades privadas.</p>
    <p>Artigo 10. <em>Pagamento dos premios</em>.</p>
    <p>1. O pagamento dos premios, por unha contía máxima de 15.000 euros, farase con cargo á aplicación orzamentaria 08.80.613B.640.0 dos orzamentos do Instituto Galego de Consumo para o ano 2012, en que existe crédito adecuado e suficiente.</p>
    <p>2. Os destinatarios dos premios teñen a obriga de facilitar toda a documentación que lles sexa requirida pola Intervención Xeral da Comunidade Autónoma, polo Tribunal de Contas e polo Consello de Contas no exercicio das súas funcións de fiscalización e control. </p>
    <p>3. Toda alteración das condicións tidas en conta para a concesión dos premios poderá dar lugar á modificación da resolución de concesión. </p>
    <p>4. Así mesmo, en caso de que calquera das condicións establecidas para a súa concesión fose incumprida, existirá obriga de reintegro total ou parcial do premio percibido.</p>
    <p>Artigo 11. <em>Difusión e publicación</em>.</p>
    <p>A participación no concurso supón a aceptación de todas as súas bases, así como a cesión do dereito da propiedade dos traballos que resulten gañadores, nos que poderán introducirse as variacións que se consideren máis axeitadas á súa finalidade.</p>
    <p>Calquera apropiación indebida de dereitos de autor ou autoría nas fotografías, carteis, soportes audiovisuais e ilustracións que se presenten ao concurso é responsabilidade da persoa que os presenta.</p>
    <p>En aplicación da Lei 4/2006, do 30 de xuño, de transparencia e de boas prácticas na Administración pública galega, a Consellería de Cultura, Educación e Ordenación Universitaria e o Instituto Galego de Consumo publicarán na súa páxina web oficial a relación das persoas premiadas e os importes concedidos, polo que a presentación da solicitude leva implícita a autorización para o tratamento necesario dos datos dos beneficiarios e da súa publicación na citada páxina web.</p>
    <p>Artigo 12. <em>Retirada da documentación</em>.</p>
    <p>As persoas interesadas ou quen as representan poderán retirar os traballos non premiados, no prazo de dous meses a partir da publicación da resolución de concesión dos premios no <em>Diario Oficial de Galicia</em>.</p>
    <p>Artigo 13. <em>Resolución</em>.</p>
    <p>1. As solicitudes entenderanse desestimadas se o concurso de premios non se resolvese antes do 31 de decembro de 2012.</p>
    <p>2. A proposta de concesión de premios emitida polo xurado elevarase ao conselleiro de Cultura, Educación e Ordenación Universitaria e á presidenta do Instituto Galego de Consumo, para a súa resolución e publicación no <em>Diario Oficial de Galicia</em>.</p>
    <p>3. Contra esta resolución, que lle pon fin á vía administrativa, os/as interesados/as poderán interpoñer: </p>
    <p>a) Recurso potestativo de reposición ante o órgano que a ditou ou debeu ditala no prazo dun mes contado a partir do día seguinte ao da súa notificación, ou de tres meses contados a partir do día seguinte a aquel en que se produza o acto presunto, segundo sexa o caso.</p>
    <p>b) Ou ben directamente recurso contencioso administrativo, no prazo de dous meses, perante o Tribunal Superior de Xustiza de Galicia, de conformidade coa Lei 29/1998, do&amp;nbsp;13 de xullo, reguladora da xurisdición contencioso-administrativa. </p>
    <p>Todo isto sen prexuízo de que os/as interesados/as poidan exercer, se é o caso, calquera outro, que consideren procedente.</p>
    <p>Artigo 14. <em>Réxime de recursos</em>.</p>
    <p>Esta resolución poderá ser impugnada potestativamente, ante o órgano que a ditou, mediante recurso de reposición no prazo dun mes, contado a partir do día seguinte ao da súa publicación no <em>Diario Oficial de Galicia</em>, segundo o disposto nos artigos 116 e 117 da Lei 30/1992, modificada pola Lei 4/1999, do 13 de xaneiro, de réxime xurídico das administracións públicas e do procedemento administrativo común, ou ben directamente recurso contencioso-administrativo, no prazo de dous meses, perante o Tribunal Superior de Xustiza de Galicia, de conformidade coa Lei 29/1998, do 13 de xullo, reguladora da xurisdición contencioso-administrativa. </p>
    <p>Disposición derradeira. <em>Delegación de competencias</em>.</p>
    <p>Facúltase a presidencia do Instituto Galego de Consumo para que dite as disposicións necesarias para o desenvolvemento do disposto nesta resolución. </p>
    <p>Santiago de Compostela, 16 de marzo de 2012.</p>
    <footer><p>María Nava Castro Domínguez Jesús Vázquez Abad<br>Presidenta do Instituto Galego Conselleiro de Cultura, Educación<br>de Consumo e Ordenación Universitaria</p></footer>

