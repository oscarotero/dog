---
date: '2012-07-06'
id: CA04-230312-13900
page: 27155
number: 129
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 20 de marzo de 2012, da Dirección Xeral de Industria, Enerxía e
  Minas, pola que se outorga a Gas Galicia SDG, S.A. a autorización
  administrativa para a distribución de gas natural canalizado no termo
  municipal de Vimianzo, na provincia da Coruña (expediente IN627A 2010/12-0).
range: Resolución
url: >-
  https://www.xunta.gal/dog/Publicados/2012/20120706/AnuncioCA04-230312-13900_gl.html
---
<p>Logo de examinar o expediente instruído a instancia da empresa Gas Galicia SDG, S.A., con CIF nº A15383284 e enderezo, para os efectos de notificacións, na rúa Lisboa, edificio Área Central, local 31 - HIJ, 15707 Santiago de Compostela (A Coruña), resultan os seguintes</p>
    <p>Antecedentes de feito.</p>
    <p>Primeiro. O 21.9.2010 a empresa Gas Galicia SDG, S.A. presentou a solicitude de autorización administrativa para a distribución de gas natural no termo municipal de Vimianzo (A Coruña), acompañada do preceptivo proxecto. As características básicas das instalacións son as seguintes:</p>
    <p>A subministración de gas natural á localidade de Vimianzo realizarase dende unha Planta de Gas Natural Licuado (GNL). A rede de distribución proxectada, que aparece reflectida nos planos de planta de trazado incluídos no proxecto, está formada por:</p>
    <p>– Unha rede básica de distribución en rango de presión 2 &lt; MOP (presión máxima de operación) ≤ 5 bar, que parte do punto de subministración e chega ás inmediacións do núcleo urbano de Vimianzo.</p>
    <p>– E unha rede secundaria de distribución en rango de presión 0,1 &lt; MOP ≤ 2 bar, que parte da rede básica cara aos distintos puntos de consumo.</p>
    <p>Esta rede deséñase en polietileno de alta densidade PE 100 SDR 17,6, de diámetro variable de 160 a 63 mm, segundo necesidades. A lonxitude prevista para a rede proxectada é da orde dos 9.891 m, dos cales 2.661 m corresponden á rede básica e 7.230 m á rede secundaria.</p>
    <p>O orzamento ascende á cantidade de setecentos doce mil setecentos tres euros con catorce céntimos (712.703,14 euros).</p>
    <p>Segundo. O 28.9.2010 a Dirección Xeral de Industria, Enerxía e Minas resolveu iniciar o trámite de competencia para o outorgamento da dita autorización administrativa, para os efectos previstos no artigo 5 do Decreto 62/2010, do 15 de abril. Esta resolución foi publicada no <em>Diario Oficial de Galicia</em> do 27.1.2011 e durante o prazo establecido (30 días) non se presentaron outras solicitudes en concorrencia e, en consecuencia, continuouse co procedemento de outorgamento de autorización administrativa solicitada por Gas Galicia SDG, S.A.</p>
    <p>Terceiro. O 11.7.2011 a Dirección Xeral de Industria, Enerxía e Minas resolveu someter a información pública o devandito proxecto de autorización administrativa da rede de distribución de gas natural no termo municipal de Vimianzo (A Coruña). Esta resolución publicouse no <em>Diario Oficial de Galicia</em> do 10.8.2011, no <em>Boletín Oficial</em> da provincia da Coruña do 3.8.2011 e nos xornais <em>La Voz de Galicia</em> e <em>El Ideal Gallego</em> do 11.8.2011, e tamén estivo exposta no taboleiro de anuncios do dito concello entre o 19<em>.</em>7.2011 e o 17.8.2011.</p>
    <p>Durante o período de información pública legalmente establecido para este proxecto de autorización administrativa, foi presentado un escrito por parte do Concello de Vimianzo coas seguintes alegacións:</p>
    <p>1. O trazado proxectado non abastece suficientemente ao núcleo urbano delimitado como tal polo planeamento urbanístico. Tendo en conta que a instalación de abastecemento de gas natural ten o carácter de sistema xeral, non pode proxectarse discriminación algunha nas súas prestacións e/ou servizo dentro do límite clasificado como solo urbano consolidado; polo tanto, deberá corrixirse o dito trazado.</p>
    <p>2. Non queda claro nin suficientemente garantido o abastecemento futuro ao solo clasificado como SAUR (solo apto para urbanizar). Contradise así o exposto no punto 9 «Compatibilidade coa ordenación do territorio no que se planea garantir a subministración de gas natural non só aos clientes potencias existentes na actualidade, senón á totalidade dos clientes potenciais futuros...».</p>
    <p>3. De acordo co proxecto, a planta de GNL sitúase en solo clasificado como espazo libre de dominio e uso público do Parque Empresarial de Vimianzo. Neste solo, tal instalación é completamente incompatible en canto a uso e en canto a construción; sendo ademais constitutivo de delito, de acordo ao artigo 319 do Código penal.</p>
    <p>Cuarto. A Xefatura Territorial da Coruña da Consellería de Economía e Industria informou favorablemente sobre o proxecto de referencia o 4.8.2011.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é a competente para resolver este expediente con fundamento no Estatuto de autonomía de Galicia, no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas, no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio, e no Decreto 324/2009, do 11 de xuño, polo que se establece a estrutura orgánica da Consellería de Economía e Industria, modificado polo Decreto 8/2011, do 23 de xaneiro, polo que se fixa a estrutura orgánica das consellerías da Xunta de Galicia, en relación coa Lei 34/1998, do 7 de outubro, do sector de hidrocarburos, co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural, co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP) e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O citado proxecto cumpre coas exixencias regulamentarias fixadas no Real decreto 919/2006, do 28 de xullo, polo que se aproba o regulamento técnico de distribución e utilización de combustibles gasosos e as súas instrucións técnicas complementarias ICG 01 a 11.</p>
    <p>Terceiro. Logo de examinar o escrito de alegacións presentado polo Concello de Vimianzo, a contestación da empresa Gas Galicia SDG, S.A .a estas alegacións e o resto da documentación que consta no expediente, queda de manifesto o seguinte:</p>
    <p>En canto ás alegacións nº 1 e 2, indicar que a concesión desta autorización administrativa obrigará a Gas Galicia SDG, S.A. ao desenvolvemento da rede contemplada no proxecto presentado para o efecto e, así mesmo, á súa ampliación no núcleo urbano a medida que vaia crecendo a demanda de gas natural, tal e como se desprende dos seguintes preceptos:</p>
    <p>– A disposición adicional 23ª da Lei 34/1998, do 7 de outubro, do sector de hidrocarburos, establece que sobre a zona de distribución de gas natural dunha autorización administrativa non poderán concederse novas autorizacións para a construción de instalacións de distribución, debendo cumprir as obrigas de servizo de interese xeral e extensión das redes, impostas na lexislación e na propia autorización administrativa.</p>
    <p>– Segundo o establecido no artigo 74.d desta lei, os distribuidores de gas natural teñen a obriga de proceder á ampliación das instalacións de distribución e facilitar as conexións, no ámbito xeográfico da súa autorización, en condicións de igualdade, cando así sexa necesario para atender novas demandas de subministración de gas.</p>
    <p>En canto á alegación nº 3, indicar que a planta de GNL deberá situarse nunha parcela, cuxa clasificación de solo no planeamento urbanístico, permita estas instalacións.</p>
    <p>Previamente á construción da infraestrutura gasista contemplada no proxecto de autorización administrativa, así como de futuras extensións da rede de gas, a empresa distribuidora (Gas Galicia SDG, S.A.) deberá presentar o proxecto de execución, co detalle das instalacións, ante os seguintes organismos e para os efectos indicados:</p>
    <p>– Ante esta dirección xeral, para a aprobación do dito proxecto de execución.</p>
    <p>– Ante o Concello de Vimianzo, para obter a licenza municipal.</p>
    <p>– Se é o caso, ante outros organismos, con bens ou dereitos afectados pola infraestrutura gasista, para obter as súas autorizacións.</p>
    <p>Cuarto. No expediente instruído para o efecto cumpríronse os trámites regulamentarios.</p>
    <p>De conformidade cos preceptos legais citados e os demais de pertinente e xeral aplicación, esta dirección xeral</p>
    <footer><p>RESOLVE:</p></footer>
    <p>Outorgar á empresa Gas Galicia SDG, S.A. a autorización administrativa para a distribución de gas natural canalizado no termo municipal de Vimianzo (A Coruña), de acordo coas seguintes condicións:</p>
    <p>Primeira. Gas Galicia SDG, S.A. constituirá no prazo de dous meses, a contar desde o momento do outorgamento da autorización, unha fianza por valor de 14.254,06 euros, importe do 2% do orzamento das instalacións, para garantir o cumprimento das súas obrigas, conforme ao previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro. A devandita fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez se formalice a acta de posta en marcha das instalacións.</p>
    <p>Segunda. Dentro do prazo de seis meses, contado a partir da data de publicación desta resolución no <em>Diario Oficial de Galicia</em>, a empresa Gas Galicia SDG, S.A. deberá solicitar á Dirección Xeral de Industria, Enerxía e Minas a aprobación do proxecto de execución, para o que deberá presentar o proxecto detallado das instalacións. En todo caso, deberán cumprirse os prazos previstos no proxecto de autorización administrativa, podendo os anteditos prazos ser prorrogados por causa xustificada, previa a correspondente solicitude acompañada da xustificación técnica ou exposición da causa de forza maior causante da demora.</p>
    <p>Terceira. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos coas súas instrucións técnicas complementarias e as normas que os cumprimentan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Cuarta. A autorización administrativa afecta ao termo municipal de Vimianzo, na provincia da Coruña, e contempla a gasificación deste municipio de acordo coas especificacións e planos que figuran no proxecto, subscrito polo enxeñeiro industrial Alfonso Vázquez Varela (colexiado nº 1.130) e visado polo Colexio Oficial de Enxeñeiros Industriais de Galicia, na súa Delegación de Santiago de Compostela, con rexistro nº 581/10 e data 13.9.2010.</p>
    <p>Quinta. A autorización administrativa outórgase sen prexuízo de terceiros e independentemente das autorizacións ou licencias de competencia doutros organismos ou entidades públicas, necesarios para realizar as instalacións aprobadas.</p>
    <p>Sexta. A Administración resérvase o dereito a deixar sen efecto a presente autorización administrativa por calquera das causas sinaladas no artigo 34.1 do Decreto 1775/1967, do 22 de xullo; por incumprimento das condicións estipuladas; pola facilitación de datos inexactos; ou por calquera outra causa legal ou regulamentaria que así o prevexa.</p>
    <p>Contra a presente resolución, que non pon fin á vía administrativa, poderá interporse, se é o caso, recurso de alzada ante o conselleiro de Economía e Industria, no prazo dun mes a partir do día seguinte á súa notificación.</p>
    <p>Santiago de Compostela, 20 de marzo de 2012</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

