---
date: '2012-03-30'
id: G0164-160312-13607
page: 11430
number: 63
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 13 de marzo de 2012 pola que se fai pública a convocatoria para
  a autorización dos centros públicos integrados, institutos de educación
  secundaria e centros integrados de formación profesional da Comunidade
  Autónoma de Galicia para a participación no programa de cursos para a
  formación complementaria en linguas estranxeiras do alumnado (Cuale).
range: Resolución
url: >-
  https://www.xunta.gal/dog/Publicados/2012/20120330/AnuncioG0164-160312-13607_gl.html
---
<p>A Orde do 12 de maio de 2011, DOG do 20 de maio, establece as bases reguladoras do programa de cursos para a formación complementaria en linguas estranxeiras do alumnado, Cuale, nos centros públicos integrados, institutos de educación secundaria e centros integrados de formación profesional da Comunidade Autónoma de Galicia.</p>
    <p>Na sección terceira da citada orde descríbese o procedemento de autorización dos centros: solicitude, documentación, lugar e prazo de presentación.</p>
    <p>Ademais, na disposición derradeira primeira autorízase a Dirección Xeral de Educación, Formación Profesional e Innovación Educativa para adoptar os actos e medidas necesarios para a aplicación desta orde no seu ámbito competencial.</p>
    <p>De acordo co anteriormente exposto, esta dirección xeral </p>
    <h2>DISPÓN:</h2>
    <p>Artigo 1. Obxecto e ámbito de aplicación.</p>
    <p>Esta resolución ten por obxecto realizar a convocatoria para o curso 2012-2013 de autorización da impartición do programa de cursos para a formación complementaria en linguas estranxeiras do alumnado, Cuale, nos centros públicos integrados, institutos de educación secundaria e centros integrados de formación profesional da Comunidade Autónoma de Galicia.</p>
    <p>Artigo 2. Solicitude, documentación, lugar e prazo de presentación.</p>
    <p>1. Para participar no programa, os centros educativos deberán presentar a súa solicitude, segundo o modelo que figura no anexo I da Orde do 12 de maio de 2011, DOG do 20 de maio, e que tamén se pode descargar no portal educativo da Consellería de Cultura, Educación e Ordenación Universitaria, na xefatura territorial da Consellería de Cultura, Educación e Ordenación Universitaria antes do 10 de xuño de 2012, indicando as modalidades que pretenden ofertar de entre as que se sinalan no artigo 2 da citada orde, así como o número de alumnado preinscrito por modalidade e idioma.</p>
    <p>2. Xunto coa solicitude deberán achegar certificación da aprobación da solicitude por parte do Consello Escolar do centro e de que o profesorado que vai impartir a docencia ten destino definitivo no centro.</p>
    <p>3. A xefatura territorial remitirá, antes do 30 de xuño de 2012, á Dirección Xeral de Educación, Formación Profesional e Innovación Educativa a documentación recibida acompañada dos informes dos servizos provinciais da Inspección educativa en que se fará constar a dispoñibilidade horaria do profesorado que vai impartir a modalidade.</p>
    <p>Artigo 3. Avaliación e certificación.</p>
    <p>1. O profesorado responsable desta formación realizará probas ao remate do curso correspondente a cada modalidade.</p>
    <p>2. A superación das ditas probas suporá a expedición por parte do centro de dous tipos de certificación:</p>
    <p>a) Certificado do nivel básico A1 de competencia no Cuale A1.</p>
    <p>b) Certificado de aproveitamento do curso preparatorio para as probas de certificación das EE.OO.II. no resto das modalidades.</p>
    <p>3. Para a avaliación positiva do curso será preciso ter unha cualificación igual ou maior de 5, sobre 10, nas probas de aproveitamento.</p>
    <p>4. No caso de non ter avaliación positiva no curso, o alumnado poderá inscribirse na mesma modalidade por segunda e última vez.</p>
    <p>Artigo 4. Entrada en vigor.</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 13 de marzo de 2012.</p>
    <footer><p>José Luis Mira Lema<br>Director xeral de Educación, Formación Profesional e Innovación Educativa</p></footer>

