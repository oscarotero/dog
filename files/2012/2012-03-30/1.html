---
date: '2012-03-30'
id: G0164-220312-13861
page: 11227
number: 63
agency: 'Consellería de Cultura, Educación e Ordenación Universitaria'
section: I. Disposicións xerais.
title: >-
  DECRETO 98/2012, do 16 de marzo, polo que se suprime o Observatorio de Ciencia
  e Tecnoloxía Universitario de Galicia (Octuga).
range: Decreto
url: >-
  https://www.xunta.gal/dog/Publicados/2012/20120330/AnuncioG0164-220312-13861_gl.html
---
<p>En resposta á necesidade de dispor de información sobre a actividade de investigación e a produción científica e tecnolóxica específica do Sistema Universitario de Galicia e de amosar a función investigadora das universidades, creouse, por Decreto 185/2008, do 31 de xullo, o Observatorio de Ciencia e Tecnoloxía Universitario de Galicia.</p>
    <p>Este Observatorio recollía datos directamente do SUG e tiña acceso tamén á información secundaria que puidera existir noutras fontes. Ademais, este Observatorio encargábase de proporcionar información cos datos obtidos aos axentes que o requiran e, principalmente, á Dirección Xeral de Promoción Científica e Tecnolóxica do SUG, á Dirección Xeral de Investigación, Desenvolvemento e Innovación, ao Estatuto Galego de Estatística e ás universidades do SUG. A elaboración deste sistema de información e índices de referencia debería permitir o coñecemento da evolución da ciencia e a tecnoloxía no SUG; porén o Observatorio tiña un alcance limitado e amosou problemas de homoxeneización. </p>
    <p>Posteriormente fíxose necesario coordinar todos os esforzos e dirixilos nun sentido único para acadar uns indicadores do sistema universitario español no seu conxunto que sexan de calidade, que reflictan fielmente a realidade e que permitan a comparación entre as diferentes comunidades autónomas e as universidades. Con esta finalidade creouse desde o Ministerio de Educación no ano 2010, e a través da Secretaría Xeral de Universidades, o Sistema Integrado de Información Universitario (SIIU).</p>
    <p>Este Sistema Integrado de Información Universitario está apoiado nunha ferramenta informática potente que permite manter unha estrutura de datos flexible, adaptada ás necesidades e áxil, de xeito que facilita información inmediata a cada axente en función das súas necesidades e garante a obxectividade e neutralidade, xa que manexa criterios homoxéneos consensuados por todas as comunidades. Pódese así dispor de información do Sistema Universitario Español no seu conxunto, así como indicadores que permiten a comparabilidade, tanto no ámbito nacional como no internacional.</p>
    <p>As comunidades autónomas forman parte activa no desenvolvemento deste Sistema de Información, de maneira que se constituíu unha Comisión Técnica de Estatística e Información universitaria que proporciona indicadores robustos, consistentes e de calidade, que poden ser tidos en conta no desenvolvemento das Políticas Universitarias tanto no ámbito das propias universidades, como das comunidades autónomas e do Ministerio de Educación.</p>
    <p>Para procurar unha maior eficiencia na prestación dos servizos públicos, e homoxeneidade dos informes e indicadores obtidos cos datos de todas as institucións involucradas, cómpre proceder á supresión do Observatorio de Ciencia e Tecnoloxía Universitario de Galicia posto que as súas funcións son perfectamente abarcadas e melloradas polo Sistema Integrado de Información Universitaria (SIIU).</p>
    <p>Xa que logo, e por proposta do conselleiro de Cultura, Educación e Ordenación Universitaria, e en uso das atribucións conferidas pola Lei 1/1983, do 22 de febreiro, de normas reguladoras da Xunta e da súa Presidencia, e logo da deliberación do Consello da Xunta, na súa reunión do dezaseis de marzo de dous mil doce,</p>
    <h2>DISPOÑO:</h2>
    <p>Artigo único.</p>
    <p>Queda suprimido o Observatorio de Ciencia e Tecnoloxía Universitario de Galicia (Octuga), creado polo Decreto 185/2008, do 31 de xullo (DOG núm. 169, do 2 de setembro).</p>
    <p>Disposición derrogatoria primeira.</p>
    <p>Derrógase o Decreto 185/2008, do 31 de xullo, polo que se crea o Observatorio de Ciencia e Tecnoloxía Universitario de Galicia (Octuga) e se determinan as súas funcións, composición e funcionamento (DOG núm. 169, do 2 de setembro).</p>
    <p>Disposición derrogatoria segunda.</p>
    <p>Queda sen efecto a Orde do 21 de outubro de 2009 de delegación do exercicio de actividades do Observatorio de Ciencia e Tecnoloxía Universitario de Galicia (Octuga) na Axencia para a Calidade do Sistema Universitario de Galicia (ACSUG), DOG núm. 213, do 30 de outubro.</p>
    <p>Disposición derradeira.</p>
    <p>Esta disposición entrará en vigor o día seguinte ao da publicación no Diario Oficial de Galicia.</p>
    <p>Santiago de Compostela, dezaseis de marzo de dous mil doce.</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Jesús Vázquez Abad<br>Conselleiro de Cultura, Educación e Ordenación Universitaria</p>

