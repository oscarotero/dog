---
date: '2012-06-14'
id: G0003-080612-0003
page: 23339
number: 113
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 4 de xuño de 2012, da Dirección de Recursos Humanos, pola que se
  abre o prazo para a inscrición de aspirantes de diversas categorías sanitarias
  para vinculacións temporais no ámbito das institucións sanitarias do Servizo
  Galego de Saúde e entidades adscritas á Consellería de Sanidade.
range: Resolución
url: >-
  https://www.xunta.gal/dog/Publicados/2012/20120614/AnuncioG0003-080612-0003_gl.html
---
<p>No pacto subscrito pola Administración sanitaria de Galicia e as centrais sindicais CC.OO., CEMSATSE, CIG, CSIF, UGT e USAE, publicado no DOG número 89, do 9 de maio de 2011, mediante Resolución conxunta do 26 de abril de 2011, da Secretaría Xeral Técnica da Consellería de Sanidade e da Xerencia do Servizo Galego de Saúde, sobre selección de persoal estatutario temporal no ámbito do Servizo Galego de Saúde e entidades públicas adscritas á Consellería de Sanidade, regúlase o procedemento de selección das persoas aspirantes a nomeamentos estatutarios temporais no ámbito do Servizo Galego de Saúde e entidades públicas adscritas á Consellería de Sanidade.</p>
    <p>Este pacto aplicarase a todos os nomeamentos temporais que resulte necesario formalizar nas diversas categorías estatutarias no ámbito do Servizo Galego de Saúde e nas entidades públicas adscritas á Consellería de Sanidade, baixo as modalidades establecidas no artigo 9 da Lei 55/2003, do 16 de decembro.</p>
    <p>De acordo co punto 1.4.5 do pacto citado, como consecuencia dos importantes cambios organizativos e de carácter técnico que supón a aplicación do expediente electrónico a procesos de selección, formalízase o inicio do proceso de inscrición para as listaxes seguintes: </p>
    <p>1. Persoal médico de familia.</p>
    <p>2. Persoal médico de urxencias hospitalarias.</p>
    <p>3. Pediatra de Atención Primaria.</p>
    <p>4. Médico/a coordinador/a do 061.</p>
    <p>5. Médico/a asistencial do 061. </p>
    <p>6. Médico/a especialista en medicina do traballo.</p>
    <p>As persoas interesadas en formar parte das listaxes deberán inscribirse nos modelos formalizados de instancia e a través do currículo profesional habilitado electronicamente na páxina web do organismo www.sergas.es, na epígrafe FIDES/expedient-e, imprimir o formulario en papel e formalizar o rexistro administrativo.</p>
    <p>Na inscrición farase constar expresamente a/s categoría/s á/s que opta e ámbito territorial de dispoñibilidade e demais declaracións que constan no modelo de inscrición. </p>
    <p>As listas xeraranse coas persoas inscritas ata o 14 de xullo de 2012. Os méritos que serán tidos en conta nesta primeira xeración de listaxes serán os causados ata o día 30 de xuño de 2012 coa puntuación e número de orde que resulte da aplicación dos baremos OPE 2008/2009 e daqueles que se determinan para as categorías estatutarias non incluídas na referida oferta pública e que figuran na páxina web do organismo: www.sergas.es</p>
    <p>A partir desta primeira xeración, a inscrición será aberta e permanente no sistema informático expedient-e coas previsións contidas nos puntos II.4.3.1 e II.4.4 do pacto. </p>
    <p>Nos diversos centros de xestión do organismo, nas unidades de validación constituídas neles, facilitaráselles ás persoas interesadas a información e apoio para a presentación da solicitude de inscrición e demais actuacións de xestión do expedient-e e dos procesos habilitados. Así mesmo estarán á disposición das persoas interesadas equipos informáticos nos distintos centros, para facilitar o acceso ás persoas que non dispoñan dos ditos medios.</p>
    <p>Esta resolución dítase tendo en conta o principio de igualdade de trato entre mulleres e homes, no que se refire ao acceso ao emprego, de acordo co artigo 14 da Constitución española, coa Directiva comunitaria do 9 de febreiro de 1976 e o previsto na Lei orgánica 3/2007, do 22 de marzo, para a igualdade efectiva de mulleres e homes, así como na Lei 7/2004, do 16 de xullo, galega para igualdade de mulleres e homes, na redacción modificada pola Lei 2/2007, do 28 de marzo, do traballo en igualdade das mulleres de Galicia. </p>
    <p>Esta Dirección de Recursos Humanos</p>
    <h2>RESOLVE:</h2>
    <p>Primeiro. <em>Obxecto</em></p>
    <p>Por medio desta resolución procédese a abrir o prazo para a inscrición das persoas aspirantes interesadas en presentar a súa solicitude nas listaxes que se confeccionen en aplicación do Pacto de selección temporal de persoal estatutario do Servizo Galego de Saúde (<em>Diario Oficial de Galicia</em> nº 89, do 9 de maio de 2011), para o acceso ás vinculacións temporais neste organismo, nas seguintes categorías:</p>
    <p>1. Persoal médico de familia.</p>
    <p>2. Persoal médico de urxencias hospitalarias.</p>
    <p>3. Pediatra de Atención Primaria.</p>
    <p>4. Médico/a coordinador/a do 061.</p>
    <p>5. Médico/a asistencial do 061.</p>
    <p>6. Médico/a especialista en medicina do traballo.</p>
    <p>Segundo. <em>Solicitudes e prazo</em></p>
    <p>1. Solicitudes de inscrición. </p>
    <p>1.1. A inscrición resulta obrigatoria para todas as persoas interesadas en figurar nas listaxes que se elaboren por cada categoría das previstas no punto anterior, e deberán presentar unha solicitude por cada categoría en que desexen inscribirse. Unha vez confirmada a inscrición electronicamente no formulario de solicitude non se poderá modificar. O formulario confirmado debe imprimirse e presentarse nos rexistros administrativos. </p>
    <p>1.2. A solicitude formalizarase nos modelos normalizados de instancia e a través do currículo profesional habilitado electronicamente na páxina web do organismo www.sergas.es, na epígrafe correspondente do FIDES/expedient-e, na epígrafe procesos.</p>
    <p>1.3. Na inscrición farase constar expresamente a/s categoría/s á/s que opta e ámbito territorial de dispoñibilidade e demais declaracións que constan no modelo relacionadas cos requisitos de admisión.</p>
    <p>1.4. As persoas de acceso libre terán que inscribirse dentro da epígrafe de selección temporal. O persoal fixo do Servizo Galego de Saúde para participar na promoción interna temporal terá que inscribirse dentro da epígrafe de promoción profesional. </p>
    <p>1.5. Os ámbitos de inscrición das listaxes, segundo sexan de Comunidade Autónoma ou de área ou zona, recóllense no anexo I. Daquela, cada solicitude referirase a unha única categoría e a un único ámbito territorial. </p>
    <p>1.6. Polo que respecta ás categorías de persoal médico de familia, persoal médico de urxencias hospitalarias, médico/a coordinador/a do 061, médico/a asistencial do 061 e médico/a especialista en medicina do traballo, as persoas aspirantes que reúnan os requisitos exixidos poderán achegar tantas solicitudes como listaxes ás que queiran optar. A inscrición na listaxe de pediatra de Atención Primaria é incompatible coa solicitude de inscrición en calquera outra categoría.</p>
    <p>1.7. En caso de indispoñibilidade nalgunha área ou zona acudirase ás limítrofes (anexo II). Os centros que comprenden as áreas son os determinados nos respectivos mapas sanitarios. Para aquelas listaxes cuxo ámbito sexa o da Comunidade Autónoma non caberá opción, tendo en conta o carácter unitario da listaxe.</p>
    <p>1.8. As solicitudes en papel que resultan da impresión da inscrición automatizada poderán presentarse nas oficinas de rexistro da Xunta de Galicia, nos rexistros das direccións provinciais do Servizo Galego de Saúde e nos rexistros dos centros hospitalarios e das xerencias de Atención Primaria do Servizo Galego de Saúde, e nas xerencias de Área de Xestión Integrada, de ser o caso, así coma nos órganos e nas condicións a que se refire o artigo 38 da Lei de réxime xurídico das administracións públicas e do procedemento administrativo común, e dirixiranse a unha unidade de validación das relacionadas no propio formulario electrónico de solicitude de inscrición. Recoméndase remitir a inscrición á mesma unidade onde xa consta o resto de documentación de méritos, de ser o caso. </p>
    <p>1.9. A inscrición electrónica unha vez xerada non será modificable. De haber diferenzas entre os datos rexistrados electronicamente e os rexistrados administrativamente en papel, terán validez estes últimos sobre os primeiros.</p>
    <p>2. Prazo. </p>
    <p>2.1. Para a primeira xeración de listaxes, poderanse formalizar as solicitudes desde o día 15 de xuño ata o 14 de xullo de 2012. Os méritos computables serán os causados ata o 30 de xuño de 2012 e acreditados dentro das datas anteriormente citadas.</p>
    <p>2.2. Para adquirir a condición de aspirante nas novas listaxes, figúrese ou non nas listaxes con anterioridade, será requisito imprescindible presentar a solicitude por dúas vías: electrónica e documental.</p>
    <p>2.3. Unha vez xeradas as primeiras listaxes, a inscrición será aberta e permanente. De rexistrar a inscrición con posterioridade ao 14 de xullo de 2012, o/a aspirante figurará na seguinte xeración de listaxes. </p>
    <p>Terceiro. <em>Requisitos</em></p>
    <p>1. Normas xerais.</p>
    <p>Poderán inscribirse nas listaxes as persoas interesadas que, antes do remate do prazo previsto no punto 2.1, reúnan os seguintes requisitos: </p>
    <p>1.1. Requisitos comúns.</p>
    <p>a) Nacionalidade.</p>
    <p>a.1) Ter a nacionalidade española.</p>
    <p>a.2) Ser nacional dalgún dos demais Estados membros da Unión Europea ou nacional dalgún Estado en que, en virtude dos tratados internacionais realizados pola Unión Europea e ratificados por España, sexa de aplicación a libre circulación de traballadores/as.</p>
    <p>a.3) Tamén poderán participar, calquera que sexa a súa nacionalidade, o cónxuxe dos/as españois/españolas e dos/as nacionais dalgún dos demais Estados membros da Unión Europea e dos/as nacionais dalgún Estado aos/ás cales, en virtude dos tratados internacionais realizados pola Unión Europea e ratificados por España, sexa de aplicación a libre circulación de traballadores/as, sempre que non estean separados/as de dereito. Así mesmo, coas mesmas condicións poderán participar os/as seus/súas descendentes e os/as do seu cónxuxe sempre que non estean separados/as de dereito, sexan menores de 21 anos ou maiores da dita idade dependentes.</p>
    <p>b) Idade: ter cumpridos os 16 anos de idade e non exceder a idade de xubilación forzosa.</p>
    <p>c) Capacidade funcional: posuír a capacidade funcional necesaria para o desempeño das funcións que deriven do/s correspondente/s nomeamento/s, que se acreditará conforme o procedemento que para o efecto se estableza.</p>
    <p>Para a protección da seguridade e saúde dos profesionais e da calidade asistencial, a Administración sanitaria poderá requirir, en calquera momento, da UPRL ou órgano competente, no transcurso dalgunha vinculación e a través do procedemento que para o efecto se estableza, a verificación do mantemento da capacidade funcional das persoas aspirantes cando por razón das ausencias destas no transcurso de vinculacións precedentes ou de calquera outra circunstancia resulte necesario determinar a súa aptitude para futuros nomeamentos. </p>
    <p>Se como resultado da valoración se concluíse que a persoa aspirante non reúne a capacidade funcional necesaria, esta manterase en situación de suspensión de chamamentos na listaxe da categoría correspondente ata a recuperación do dito requisito. No entanto, a persoa aspirante suspendida poderá solicitar a revisión da súa capacidade funcional, de considerar que se produciu unha mudanza desta, ante o citado órgano.</p>
    <p>d) Habilitación: non ter sido separado/a do servizo, mediante expediente disciplinario, de calquera servizo de saúde ou Administración pública nos seis anos anteriores, nin estar inhabilitado con carácter firme para o exercicio de funcións públicas nin, se é o caso, para a correspondente profesión.</p>
    <p>No caso dos/as nacionais doutro Estado, non encontrarse inhabilitado/a, por sanción ou pena, para o exercicio profesional ou para o acceso a funcións ou servizos públicos nun Estado membro, nin ser separado/a, por sanción disciplinaria, dalgunha das administracións ou servizos públicos nos seis anos anteriores.</p>
    <p>e) Titulación: posuír a titulación ou titulacións previstas nas resolucións da Secretaría Xeral do Servizo Galego de Saúde do 11 de decembro de 2008 publicadas no DOG nº 247, do 22 de decembro, polas que se convoca concurso-oposición para diversas categorías de persoal estatutario, que habilita para o exercicio da profesión correspondente ou estar en condicións de obtela antes da data prevista no punto 2.1. En todo caso, as titulacións requiridas están recollidas no anexo III.</p>
    <p>No caso de titulacións obtidas no estranxeiro, deberán posuír o documento que acredite fidedignamente a súa homologación ou, de ser o caso, o seu recoñecemento.</p>
    <p>f) Aboamento das taxas por dereito de primeira inscrición que, se é o caso, correspondan, segundo o disposto na base décima. </p>
    <p>Os requisitos deben reunirse durante todo o período de permanencia na listaxe correspondente.</p>
    <p>1.2. Promoción profesional.</p>
    <p>O persoal fixo interesado en promocionar internamente dentro do seu ámbito, deberá reunir, ademais dos requisitos indicados no punto anterior, os seguintes requisitos:</p>
    <p>a)Ter a condición de persoal estatutario fixo no Servizo Galego de Saúde nunha categoría/especialidade de nivel académico igual ou inferior á que se opta.</p>
    <p>b) Estar en servizo activo e con nomeamento como persoal estatutario fixo durante, polo menos, un ano na categoría de procedencia. Ao persoal integrado no réxime estatutario seralle computado, para os efectos do prazo previsto no parágrafo anterior, o tempo de servizos prestado como funcionario de carreira ou laboral fixo.</p>
    <p>c) Posuír a titulación ou titulacións requiridas na Resolución da Secretaría Xeral do Servizo Galego de Saúde do 11 de decembro de 2008 publicada no DOG nº 247, do 22 de decembro, pola que se convoca concurso-oposición para diversas categorías de persoal estatutario, para o acceso á categoría á que se opta, segundo se recolle no anexo III.</p>
    <p>2. Aspirantes excluídos.</p>
    <p>Non serán admitidas as solicitudes das persoas que fosen excluídas das listaxes da mesma categoría á que se opta e que foron confeccionadas en aplicación dos pactos do 1 de abril de 1993 (DOG do 13 de abril), do 27 de abril de 1994 (DOG do 12 de maio), do 21 de decembro de 1995 (DOG do 19 de xaneiro), do 28 de febreiro de 1997 (DOG do 10 de marzo), do 4 de febreiro de 2000 (DOG do 25 de febreiro) e do 24 de maio de 2004 (DOG do 1 de xuño) polas causas de penalización previstas nos citados pactos, agás que dispoñan de autorización expresa para reincorporarse ás listaxes, nos termos dispostos no punto V do Pacto de selección temporal.</p>
    <p>Cuarto. <em>Rexistro electrónico de datos e avaliación</em></p>
    <p>4.1. Os datos persoais e demais requisitos e méritos deberán ser rexistrados logo de acceso ao expedient-e, expediente electrónico profesional iniciado por Resolución do 15 de xullo de 2011 (DOG nº 139, do 20 de xullo) e cuxo contido, uso e acceso se regulan por medio da Orde do 8 de maio de 2012 (DOG nº 92, do 15 de maio).</p>
    <p>4.2. A acreditación do cumprimento dos requisitos e méritos consignados no expediente e no formulario de inscrición debe ser efectuada pola persoa interesada antes de que remate o prazo do punto 2.1. Para iso, deben achegar os documentos orixinais ou copias compulsadas con anterioridade á data prevista no punto 2.1, no caso de non o ter feito con anterioridade, desde a apertura do expedient-e; de ser así, non terán que volver entregar a documentación xa achegada. Non obstante, a Administración en calquera momento poderá requirirlle á persoa aspirante a acreditación documental complementaria de calquera requisito ou mérito.</p>
    <p>4.3. Con carácter particular, os traballos científicos e de investigación publicados en libros e/ou en capítulos de libros con formato electrónico acreditaranse mediante certificación ou copia impresa autenticada pola editorial ou organismo público con competencias de xestión e arquivo de publicacións, en que se fará constar a autoría do capítulo e/ou libro e demais datos bibliográficos básicos que o identifiquen (autores, data de publicación, edición, ano, URL e data de consulta e acceso).</p>
    <p>4.4. Non será necesario acreditar documentalmente, porque o órgano convocante xa dispón destes datos, a seguinte información:</p>
    <p>– A superación do exercicio ou exercicios da fase de oposición da última convocatoria da OPE das categorías convocadas.</p>
    <p>– A experiencia profesional como persoal estatutario nas institucións sanitarias do Servizo Galego de Saúde e entidades adscritas á Consellería de Sanidade.</p>
    <p>– Os traballos publicados en revistas científicas indexadas en PubMed, sempre que o/a aspirante consigne na aplicación informática, no espazo habilitado para o efecto, o código de identificación PMID e rexistre manualmente a información relativa ao número de sinaturas, número de orde de sinaturas e tipo de publicación. </p>
    <p>– Datos validados no sistema informático expedient-e.</p>
    <p>4.5. A falta de acreditación pola persoa interesada do cumprimento dos requisitos de admisibilidade consignados na solicitude de inscrición así como a consignación de datos falsos nela, comportará a perda do dereito a figurar inscrita na listaxe correspondente, sen prexuízo das demais responsabilidades que procedan.</p>
    <p>Quinto. <em>Nomeamentos a tempo parcial</em></p>
    <p>As persoas interesadas que soliciten a inclusión nas listaxes deberán facer constar no espazo habilitado no formulario de inscrición a súa voluntaria aceptación ou non ás ofertas de nomeamentos a tempo parcial que poidan xurdir na categoría e ámbito respectivo.</p>
    <p>O chamamento para a formalización de nomeamentos a tempo parcial nos centros e institucións do Servizo Galego de Saúde efectuarase a favor das persoas aspirantes que manifestasen expresamente a súa opción de dispoñibilidade á formalización do dito tipo de vínculos. Nos chamamentos que se efectúen respectarase a orde de puntuación das persoas aspirantes. </p>
    <p>Nos supostos de indispoñibilidade de profesionais con opción voluntaria á formalización de nomeamentos a tempo parcial, os chamamentos efectuaranse entre as persoas aspirantes que figuren inscritas na lista da respectiva categoría, con independencia da opción formulada e seguindo rigorosamente a orde de puntuación. A renuncia ao nomeamento proposto penalizarase nos termos do punto IV do pacto, de modo que a penalización acordada estenderase a todas as listas en que figure admitida a persoa aspirante na respectiva categoría.</p>
    <p>Sexto.<em> Indispoñibilidade transitoria de aspirantes</em></p>
    <p>6.1. No suposto de indispoñibilidade de aspirantes nunha determinada categoría e ata a seguinte xeración de listas que se efectúe segundo o disposto no punto II.4.3 do Pacto de selección temporal, acudirase á utilización de listas das áreas/zonas de xestión máis próximas. </p>
    <p>Para os efectos do previsto no parágrafo anterior, considéranse áreas/zonas de xestión máis próximas as que se determinan, respecto de cada área/zona concreta, no anexo II. </p>
    <p>As persoas aspirantes poderán facer constar nos formularios de solicitude a súa dispoñibilidade para prestar servizos fóra da área/zona orixinaria de adscrición, conforme a respectiva prelación.</p>
    <p>6.2. No suposto de indispoñibilidade transitoria de aspirantes nunha categoría, tanto na área/zona de referencia como nas áreas/zonas limítrofes, as listas de persoal médico de familia, persoal médico de urxencias hospitalarias, médico/a coordinador/a do 061 e médico/a asistencial do 061 serán subsidiarias entre si para os efectos de formalización de nomeamentos, segundo a seguinte orde de prelación:</p>
    <p>6.2.1. Será subsidiaria da categoría de persoal médico de familia, en primeiro lugar a categoría de persoal médico de urxencias hospitalarias, e a continuación, por esta orde, médico/a coordinador/a do 061 e médico/a asistencial do 061.</p>
    <p>6.2.2. Será subsidiaria da categoría de persoal médico de urxencias hospitalarias, en primeiro lugar a categoría de médico/a asistencial do 061, e a continuación, por esta orde, persoal médico de familia e médico/a coordinador/a do 061.</p>
    <p>6.2.3. Será subsidiaria da categoría de médico/a coordinador/a do 061, en primeiro lugar a categoría de persoal médico de familia, e a continuación, por esta orde, médico/a asistencial do 061 e persoal médico de urxencias hospitalarias.</p>
    <p>6.2.4. Será subsidiaria da categoría de médico/a asistencial do 061, en primeiro lugar a categoría de persoal médico de urxencias hospitalarias, e a continuación, por esta orde, médico/a coordinador/a do 061 e persoal médico de familia.</p>
    <p>Sétimo. <em>Puntuación</em></p>
    <p>7.1. A puntuación obterase automaticamente por aplicación dos resultados e puntuación obtida nos exercicios do último concurso-oposición convocado e resolto polo Servizo Galego de Saúde para estas categorías, e os baremos de méritos previstos nas resolucións do 11 de decembro de 2008 publicadas no DOG do 22 de decembro polas que se convocou.</p>
    <p>7.2. Serán de aplicación, así mesmo, as demais disposicións previstas no punto II. 3 do baremo do pacto (<em>Diario Oficial de Galicia</em> nº 89, do 9 de maio). </p>
    <p>Oitavo. <em>Procedemento de elaboración das listas</em></p>
    <p>8.1. As listas de selección de persoal estatutario temporal das categorías convocadas elaboraranse de conformidade con previsto no punto II.4 do citado pacto. </p>
    <p>8.2. A elaboración das listas efectuarase a través do sistema informático (FIDES/expedient-e), ao cal se accederá a través da páxina web do Servizo Galego de Saúde.</p>
    <p>8.3. Integrarán cada área sanitaria/zona, para os efectos desta convocatoria, os centros, unidades e dispositivos asistenciais dependentes do Servizo Galego de Saúde e entidades públicas adscritas á Consellería de Sanidade con localización no referido ámbito territorial, nos termos da normativa autonómica sobre estrutura de áreas e ordenación territorial no ámbito sanitario.</p>
    <p>8.4. Publicaranse, de forma sucesiva, catro listas. A primeira lista, que terá carácter provisional, determinará a relación de persoas aspirantes admitidas e excluídas nas listas de cada categoría, e poderán os/as interesados/as presentar reclamación ante as direccións das áreas de Xestión Integrada, as direccións provinciais do organismo e as direccións con competencias na xestión de persoal nas entidades adscritas á Consellería de Sanidade, nun prazo máximo de dez días naturais a partir do día seguinte á súa publicación. As reclamacións entenderanse estimadas ou desestimadas coa publicación das segundas listaxes previstas no parágrafo seguinte.</p>
    <p>8.5. A segunda lista determinará a publicación da lista definitiva de aspirantes admitidos e excluídos por cada categoría. Contra a lista definitiva de admitidos/as e excluídos/as as persoas interesadas poderán interpor recurso contencioso-administrativo no prazo de dous meses contados a partir do día seguinte ao da publicación da presente resolución, ante o xulgado do contencioso-administrativo competente, de conformidade co establecido na Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, poderán interpor recurso de reposición ante a Dirección de Recursos Humanos do Servizo Galego de Saúde no prazo dun mes contado desde o día seguinte ao da data de publicación destas listas definitivas. </p>
    <p>8.6. A terceira lista será a lista provisional de aspirantes admitidos por cada categoría e ámbito, coa súa puntuación, segundo o baremo aplicable, e co número de orde provisional na prelación de chamamentos na referida listaxe. Contra os resultados da baremación destas listas poderán as persoas interesadas presentar reclamación ante a Dirección de Recursos Humanos do Servizo Galego de Saúde co mesmo prazo que se transcribe no punto 8.4 anterior. Estas reclamacións entenderanse estimadas ou desestimadas coa publicación das listaxes definitivas de aspirantes admitidos con número de orde e puntuación. </p>
    <p>8.7. A cuarta lista determinará a publicación das listaxes definitivas de aspirantes admitidos con número de orde e puntuación, contra as cales os/as aspirantes poderán interpor recurso contencioso-administrativo no prazo de dous meses contados a partir do día seguinte ao da publicación da presente resolución, ante o xulgado do contencioso-administrativo competente, de conformidade co establecido na Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, poderán interpor recurso de reposición ante a Dirección de Recursos Humanos do Servizo Galego de Saúde no prazo dun mes contado desde o día seguinte ao da data de publicación destas listas definitivas. </p>
    <p>Noveno. <em>Entrada en vigor das listas</em></p>
    <p>As listas que se elaboren en execución desta convocatoria entrarán en vigor na data indicada na publicación das listaxes definitivas de persoas aspirantes admitidas con número de orde e puntuación. </p>
    <p>A publicación das listas formalizarase na páxina web do organismo (www.sergas.es). </p>
    <p>O chamamento e demais características da xestión das listas serán as previstas no pacto citado. Con carácter particular, nas listas de médico/a coordinador do 061 e médico/a asistencial do 061, os chamamentos efectuaraos a Fundación Pública Urxencias Sanitarias de Galicia-061. </p>
    <p>Décimo. <em>Aboamento de taxas</em></p>
    <p>De conformidade co disposto na Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia (DOG nº 240, do 11 de decembro), como requisito necesario para participar neste proceso, as persoas aspirantes que accedan por primeira vez e aquelas que figurando nas listas anteriores soliciten o cambio de categoría ou, de ser o caso, a inscrición nunha ou en máis dunha categoría adicional das convocadas na presente resolución, deberán aboar previamente por cada nova categoría e en concepto de dereitos de inscrición nas listaxes o importe de 16,98 € e, se é o caso, os gastos de transferencia correspondentes, mediante ingreso ou transferencia bancaria nalgunha das sucursais das entidades financeiras colaboradoras autorizadas para a recadación. </p>
    <p>O impreso de autoliquidación, así como os códigos para a súa formalización, seranlles facilitados ás persoas interesadas nas direccións provinciais do Servizo Galego de Saúde, nos centros e complexos hospitalarios, nas xerencias de área e nas xerencias de atención primaria e estarán publicados, así mesmo, na páxina web do Servizo Galego de Saúde. A non presentación deste impreso de autoliquidación, no cal deberá figurar o selo da entidade bancaria, xunto co formulario de solicitude de inscrición, determinará a exclusión da persoa aspirante. </p>
    <p>Así mesmo, poderase facer efectivo o aboamento da taxa pola internet nas entidades financeiras actualmente autorizadas. En tal caso, accederase á páxina web da Consellería de Economía e Facenda (www.economiaefacenda.org) e, dentro desta, á lenda «Oficinas virtuais e tributaria». Premerase entón a lenda «Servizos de acceso libre» e, logo, situándose no menú da marxe esquerda, premerase «Taxas, prezos, multas e sancións». Realizado o pagamento da taxa correspondente, imprimirase o xustificante de tela aboado e achegarase coa solicitude. </p>
    <p>En ningún dos casos o dito xustificante substituirá o trámite de presentación da solicitude no tempo e na forma establecidos. </p>
    <p>Estarán exentas do aboamento desta taxa as persoas que acrediten unha discapacidade igual ou superior ao 33%, así como as que sexan integrantes de familias numerosas clasificadas na categoría especial; no caso de seren membros de familia numerosa de categoría xeral, terán unha bonificación do 50%. Así mesmo, gozarán dunha bonificación do 50% as persoas que figurasen como demandantes de emprego desde polo menos seis meses antes da data de publicación da presente resolución, e non estivesen percibindo prestación ou subsidio por desemprego.</p>
    <p>Tales circunstancias deberán ser acreditadas, respectivamente, mediante fotocopia compulsada da cualificación de discapacidade, a través do título oficial de familia numerosa ou con certificación negativa da percepción actual de prestación/subsidio por desemprego e da antigüidade como demandante de emprego expedida polo Servizo Público de Emprego. </p>
    <p>Así mesmo, non terán que aboar esta taxa as persoas aspirantes xa inscritas en procesos precedentes na mesma categoría e que tan só soliciten o cambio de área/zona de inscrición, así como as que, a través de expedient-e, modificasen os seus datos persoais ou actualizasen os seu currículo de méritos.</p>
    <p>As persoas excluídas disporán do prazo dun mes, contado a partir do día seguinte ao da data da resolución pola que se publiquen as listas definitivas de persoas aspirantes excluídas, para solicitar a devolución das taxas aboadas en concepto de inscrición.</p>
    <p>Santiago de Compostela, 4 de xuño de 2012</p>
    <footer><p>Esperanza Fernández Lago<br>Directora de Recursos Humanos do Servizo Galego de Saúde</p></footer>
    <h2>ANEXO I<br>Áreas e zonas</h2>
    <p>Ámbitos listas.</p>
    <p>A) Para as listas de persoal médico de familia e de pediatra de Atención Primaria.</p>
    <p>Áreas/zonas:</p>
    <p>1. Ferrol (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>2. A Coruña (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril), de acordo coa revisión prevista no anexo I do Decreto 168/2010, do 7 de outubro, polo que se regula a estrutura de Xestión Integrada do Servizo Galego de Saúde; e con exclusión dos dispositivos asistenciais dispostos no parágrafo 3 seguinte.</p>
    <p>3. A Coruña/zona de Cee.</p>
    <p>3.1. Atención Primaria.</p>
    <p>3.1.1. Concello de Camariñas-Centro de Saúde de Camariñas, Consultorio de Camelle e Consultorio da Ponte do Porto.</p>
    <p>3.1.2. Concello de Vimianzo-Centro de Saúde de Vimianzo e PAC de Vimianzo.</p>
    <p>3.1.3. Concello de Zas-Centro de Saúde de Zas e Consultorio de Baio.</p>
    <p>3.1.4. Concello de Cee-Centro de Saúde de Cee e PAC de Cee.</p>
    <p>3.1.5. Concello de Corcubión-Centro de Saúde de Corcubión.</p>
    <p>3.1.6. Concello de Dumbría-Centro de Saúde de Dumbría e Consultorio de Ézaro.</p>
    <p>3.1.7. Concello de Fisterra-Centro de Saúde de Fisterra.</p>
    <p> 3.1.8. Concello de Muxía-Centro de Saúde de Muxía.</p>
    <p>4. Santiago de Compostela (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril; de acordo coa revisión prevista no anexo II do Decreto 168/2010, do 7 de outubro, polo que se regula a estrutura de Xestión Integrada do Servizo Galego de Saúde; e con exclusión dos dispositivos asistenciais dispostos no parágrafo 5 seguinte).</p>
    <p>5. Santiago de Compostela/zona da Barbanza.</p>
    <p>5.1. Atención Primaria.</p>
    <p>5.1.1. Concello de Boiro-Centro de Saúde de Boiro, Casa do Mar Cabo de Cruz e PAC de Boiro.</p>
    <p>5.1.2. Concello de Lousame-Centro de Saúde de Lousame.</p>
    <p>5.1.3. Concello de Porto do Son-Centro de Saúde de Porto do Son, Centro de Saúde de Xuño e Consultorio de Portosín.</p>
    <p>5.1.4. Concello da Pobra do Caramiñal-Centro de Saúde da Pobra do Caramiñal.</p>
    <p>5.1.5. Concello de Ribeira-Centro de Saúde de Ribeira, Casa do Mar de Aguiño, Casa do Mar de Corrubedo e Casa do Mar de Palmeira.</p>
    <p>6. Ourense (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril, con exclusión dos dispositivos asistenciais dispostos no parágrafo 7 deste anexo I).</p>
    <p>7. Ourense/zona de Verín.</p>
    <p>7.1. Atención Primaria.</p>
    <p>7.1.1. Concello de Castrelo do Val-Centro de Saúde de Castrelo do Val.</p>
    <p>7.1.2. Concello de Cualedro-Centro de Saúde de Cualedro.</p>
    <p>7.1.3. Concello da Gudiña-Centro de Saúde da Gudiña.</p>
    <p>7.1.4. Concello de Laza-Centro de Saúde de Laza.</p>
    <p>7.1.5. Concello da Mezquita-Centro de Saúde da Mezquita.</p>
    <p>7.1.6. Concello de Monterrei-Centro de Saúde de Vilaza-Monterrei e Consultorio de Albarellos.</p>
    <p>7.1.7. Concello de Oímbra-Centro de Saúde de Oímbra.</p>
    <p>7.1.8. Concello de Riós-Centro de Saúde de Riós.</p>
    <p>7.1.9. Concello de Verín-Centro de Saúde de Verín e PAC de Verín.</p>
    <p>7.1.10. Concello de Vilardevós-Centro de Saúde de Vilardevós.</p>
    <p>7.1.11. Concello de Vilariño de Conso-Centro de Saúde de Vilariño de Conso.</p>
    <p>8. O Barco de Valdeorras (segundo a ordenación disposta no Decreto 50/1992, do 19 de febreiro, polo que se crea a área de saúde do Barco de Valdeorras).</p>
    <p>9. Lugo (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>10. Burela (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>11. Monforte de Lemos (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>12. Pontevedra (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>13. O Salnés (segundo a ordenación disposta no Decreto 342/1992, do 19 de novembro, polo que se crea a área de saúde do Salnés).</p>
    <p>14. Vigo (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>B) Para as listas de persoal médico de urxencias hospitalarias.</p>
    <p>Áreas/zonas:</p>
    <p>1. Ferrol (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>2. A Coruña (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril; de acordo coa revisión prevista no anexo I do Decreto 168/2010, do 7 de outubro, polo que se regula a estrutura de Xestión Integrada do Servizo Galego de Saúde; e con exclusión dos dispositivos asistenciais dispostos no parágrafo 3 seguinte).</p>
    <p>3. A Coruña/zona de Cee.</p>
    <p>3.1. Atención Especializada.</p>
    <p>3.1.1. Hospital Virxe da Xunqueira (Cee). </p>
    <p>4. Santiago de Compostela (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril; de acordo coa revisión prevista no anexo II do Decreto 168/2010, do 7 de outubro, polo que se regula a estrutura de xestión integrada do Servizo Galego de Saúde; e con exclusión dos dispositivos asistenciais dispostos no parágrafo 5 seguinte).</p>
    <p>5. Santiago de Compostela/zona da Barbanza.</p>
    <p>5.1. Atención Especializada.</p>
    <p>5.1.1. Hospital Comarcal da Barbanza (Ribeira). </p>
    <p>6. Ourense (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril, con exclusión dos dispositivos asistenciais dispostos no parágrafo 7 deste anexo I).</p>
    <p>7. Ourense/zona de Verín.</p>
    <p>7.1. Atención Especializada.</p>
    <p>7.1.1. Hospital de Verín (Verín). </p>
    <p>8. O Barco de Valdeorras (segundo a ordenación disposta no Decreto 50/1992, do 19 de febreiro, polo que se crea a área de saúde do Barco de Valdeorras).</p>
    <p>9. Lugo (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>10. Burela (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>11. Monforte de Lemos (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>12. Pontevedra (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>13. O Salnés (segundo a ordenación disposta no Decreto 342/1992, do 19 de novembro, polo que se crea a área de saúde do Salnés).</p>
    <p>14. Vigo (segundo a ordenación disposta no Decreto 126/1984, do 27 de xullo, do mapa sanitario de Galicia, modificado polo Decreto 55/1989, do 5 de abril).</p>
    <p>C) Para as listas de médico/a coordinador do 061 e de médico/a asistencial do 061.</p>
    <p>Lista de ámbito único para todos os dispositivos adscritos á xestión da Fundación Pública Urxencias Sanitarias de Galicia-061 no territorio da Comunidade Autónoma de Galicia.</p>
    <p>D) Para as listas de médico/a especialista en medicina do traballo.</p>
    <p>Lista de ámbito único para todas as institucións sanitarias dependentes do Servizo Galego de Saúde.</p>
    <h2>ANEXO II<br>Áreas/zonas limítrofes</h2>
    <p>1. Para Ferrol. A Coruña, Santiago de Compostela, Lugo, Santiago/zona da Barbanza e Burela, nesta orde.</p>
    <p>2. Para A Coruña. A Coruña/zona de Cee, Ferrol, Santiago de Compostela, Lugo e O Salnés, nesta orde.</p>
    <p>3. Para A Coruña/zona de Cee. A Coruña, Santiago de Compostela, Santiago de Compostela/zona da Barbanza, O Salnés e Pontevedra, nesta orde.</p>
    <p>4. Para Santiago de Compostela. Santiago de Compostela/zona da Barbanza, A Coruña, O Salnés, Pontevedra e Vigo, nesta orde.</p>
    <p>5. Para Santiago de Compostela/zona da Barbanza. Santiago de Compostela, O Salnés, Pontevedra, Vigo e A Coruña, nesta orde.</p>
    <p>6. Para Burela. Lugo, Monforte, Ferrol, A Coruña e Santiago de Compostela, nesta orde.</p>
    <p>7. Para Lugo. Monforte, Burela, A Coruña, Ferrol e Santiago de Compostela, nesta orde.</p>
    <p>8. Para Monforte. Lugo, Burela, Ourense, O Barco de Valdeorras e Ourense/zona de Verín, nesta orde.</p>
    <p>9. Para Ourense. Ourense/zona de Verín, O Barco de Valdeorras, Monforte, Santiago de Compostela e Lugo, nesta orde.</p>
    <p>10. Para Ourense/zona de Verín. Ourense, O Barco de Valdeorras, Monforte, Santiago de Compostela e Vigo, nesta orde.</p>
    <p>11. Para O Barco de Valdeorras. Ourense, Ourense/zona de Verín, Monforte, Lugo e Santiago de Compostela, nesta orde.</p>
    <p>12. Para O Salnés. Pontevedra, Vigo, Santiago de Compostela, Santiago de Compostela/zona da Barbanza e A Coruña, nesta orde.</p>
    <p>13. Para Pontevedra. O Salnés, Vigo, Santiago de Compostela, Santiago de Compostela/ zona da Barbanza e Ourense, nesta orde.</p>
    <p>14. Para Vigo. Pontevedra, O Salnés, Santiago de Compostela, Ourense e Santiago de Compostela/zona da Barbanza, nesta orde. </p>
    <h2>ANEXO III<br>Requisitos de titulación/formación</h2>
    <p>1. Para as listas de persoal médico de familia, médico/a coordinador/a do 061 e médico/a asistencial do 061:</p>
    <p>a) Deberá posuír, polo menos, unha das titulacións indicadas:</p>
    <p>• Título universitario de grao en Medicina. </p>
    <p>• Licenciado/a en Medicina e Cirurxía.</p>
    <p>• Doutor/a en Medicina e Cirurxía.</p>
    <p>b) E adicionalmente deberá posuír, polo menos, unha das titulacións ou certificacións que se indican a continuación:</p>
    <p>• Título de médico/a especialista en Medicina Familiar e Comunitaria.</p>
    <p>• Certificación prevista no artigo 3 do Real decreto 853/1993, do 4 de xuño.</p>
    <p>• Algún dos títulos, certificados ou diplomas a que fai referencia o artigo 30 da Directiva 93/16/CEE, e que figuran enumerados no número 1 da Comunicación 96/C 363/04 da Comisión Europea ou sexan titulares das certificacións previstas no artigo 36.4 da dita directiva (*).</p>
    <p>(*) En calquera caso, os ditos títulos, certificados ou diplomas deberán ter sido previamente recoñecidos polo Ministerio de Educación, Cultura e Deporte. </p>
    <p>2. Para a lista de persoal médico de urxencias hospitalarias:</p>
    <p>a) Deberá posuír, polo menos, unha das titulacións indicadas:</p>
    <p>• Título universitario de grao en Medicina. </p>
    <p>• Licenciado/a en Medicina e Cirurxía.</p>
    <p>• Doutor/a en Medicina e Cirurxía.</p>
    <p>b) E adicionalmente deberá posuír, polo menos, unha das titulacións ou certificacións que se indican a continuación:</p>
    <p>• Título de médico/a especialista en calquera especialidade médica recoñecida polo Ministerio de Educación, Cultura e Deporte.</p>
    <p>• Certificación prevista no artigo 3 do Real decreto 853/1993, do 4 de xuño.</p>
    <p>• Algún dos títulos, certificados ou diplomas a que fai referencia o artigo 30 da Directiva 93/16/CEE e que figuran enumerados no número 1 da Comunicación 96/C 363/04 da Comisión Europea ou sexan titulares das certificacións previstas no artigo 36.4 da dita directiva (*).</p>
    <p>(*) En calquera caso, os ditos títulos, certificados ou diplomas deberán ter sido previamente recoñecidos polo Ministerio de Educación, Cultura e Deporte. </p>
    <p>3. Para a lista de pediatra de Atención Primaria:</p>
    <p>a) Deberá posuír, polo menos, unha das titulacións indicadas:</p>
    <p>• Título universitario de grao en Medicina. </p>
    <p>• Licenciado/a en Medicina e Cirurxía.</p>
    <p>• Doutor/a en Medicina e Cirurxía.</p>
    <p>b) E adicionalmente deberá posuír a titulación que se indica a continuación:</p>
    <p>• Título de médico/a especialista en Pediatría e nas súas áreas específicas. </p>
    <p>4. Para a lista de médico/a especialista en Medicina do Traballo:</p>
    <p>a) Deberá posuír, polo menos, unha das titulacións indicadas:</p>
    <p>• Título universitario de grao en Medicina. </p>
    <p>• Licenciado/a en Medicina e Cirurxía.</p>
    <p>• Doutor/a en Medicina e Cirurxía.</p>
    <p>b) E adicionalmente deberá posuír a titulación que se indica a continuación:</p>
    <p>• Título de médico/a especialista en Medicina do Traballo.</p>

