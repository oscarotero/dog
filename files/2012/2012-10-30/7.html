---
date: '2012-10-30'
id: CA05-231012-0002
page: 40867
number: 207
agency: Consellería de Traballo e Benestar
section: III. Outras disposicións.
title: >-
  ORDE do 19 de outubro de 2012 pola que se modifica a Orde do 14 de outubro de
  2011 pola que se regulan os ficheiros de datos de carácter persoal existentes
  no organismo autónomo Instituto Galego de Seguridade e Saúde Laboral.
range: Orde
url: >-
  https://www.xunta.gal/dog/Publicados/2012/20121030/AnuncioCA05-231012-0002_gl.html
---
<p>A Lei orgánica 15/1999, do 13 de decembro, de protección de datos de carácter persoal (BOE nº 298, do 14 de decembro) regula o tratamento de datos de carácter persoal rexistrados en soportes físicos, que os faga susceptibles de tratamento, así como toda modalidade de uso posterior destes datos polos sectores público e privado. A finalidade desta regulación é garantir e protexer as liberdades públicas e os dereitos fundamentais das persoas físicas, e especialmente a súa honra e intimidade persoal e familiar.</p>
    <p>No artigo 20 da dita lei disponse que a creación, modificación ou supresión dos ficheiros das administracións públicas só poderá facerse por medio de disposición xeral publicada no BOE ou diario oficial correspondente, e establécense no seu punto segundo as indicacións concretas que deben constar nas disposicións de creación e modificación daqueles.</p>
    <p>Pola súa banda, o Instituto Galego de Seguridade e Saúde Laboral, como organismo autónomo adscrito á Consellería de Traballo e Benestar, de conformidade co disposto no Decreto 109/2012, do 22 de marzo, polo que se establece a estrutura orgánica da consellería, regúlase pola Lei 14/2007, do 30 de outubro, pola que se crea e se regula, e o Decreto 130/2008, do 19 de xuño, polo que se establece a estrutura orgánica e funcional do Instituto Galego de Seguridade e Saúde Laboral.</p>
    <p>En consecuencia, e en virtude das facultades que me confire o artigo 34.6º da Lei 1/1983, do 22 de febreiro, reguladora da Xunta e da súa Presidencia, modificada parcialmente pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>Mediante esta orde da Consellería de Traballo e Benestar modifícase o ficheiro de datos de carácter persoal que se especifica no anexo, pertencente ao Instituto Galego de Seguridade e Saúde Laboral (Issga).</p>
    <p>Artigo 2. <em>Contido</em></p>
    <p>A información exixida no artigo 20.2 da Lei orgánica 15/1999, do 13 de decembro, de protección de datos de carácter persoal, e no artigo 54 do seu regulamento asociado, o Real decreto 1720/2007, do 21 de decembro, para as disposicións de creación de ficheiros, está contida no anexo desta orde.</p>
    <p>Artigo 3. <em>Finalidade e uso dos ficheiros</em></p>
    <p>Os datos de carácter persoal, incluídos no ficheiro do Instituto Galego de Seguridade e Saúde Laboral modificado por esta orde, só serán utilizados para os fins expresamente previstos e declarados no anexo e polo persoal debidamente autorizado.</p>
    <p>Artigo 4. <em>Cesión de datos</em></p>
    <p>Os datos só serán cedidos nos supostos expresamente previstos pola lei e os declarados no anexo. No suposto de cesión de datos ás administracións públicas haberá que aterse ao disposto na normativa vixente respecto a esta materia.</p>
    <p>Artigo 5. <em>Órgano responsable dos ficheiros</em></p>
    <p>A responsabilidade sobre o ficheiro modificado por esta orde correspóndelle ao Instituto Galego de Seguridade e Saúde Laboral.</p>
    <p>Artigo 6. <em>Nivel de protección e medidas de seguridade</em></p>
    <p>O ficheiro modificado por esta orde está clasificado atendendo ao disposto no artigo 80 e seguintes do Real decreto 1720/2007, do 21 de decembro. No anexo I aparece a clasificación (nivel básico, medio ou alto) do ficheiro modificado baixo esta orde.</p>
    <p>A persoa titular do órgano responsable deste ficheiro adoptará as medidas técnicas, de xestión e organización que sexan necesarias para asegurar a confidencialidade e integridade dos datos, así como as conducentes a facer efectivas as garantías, obrigas e dereitos recoñecidos na Lei orgánica 15/1999 e nas súas normas de desenvolvemento.</p>
    <p>Artigo 7. <em>Dereito de acceso, rectificación, oposición e cancelación de datos</em></p>
    <p>As persoas poderán exercer os seus dereitos de acceso, rectificación, oposición e cancelación de datos, cando proceda, mediante escrito dirixido ao enderezo especificado no ficheiro. </p>
    <p>Disposición adicional única</p>
    <p>No caso de cesións dos datos aos servizos de estatística das administracións públicas haberá que aterse, ademais, ao disposto na normativa vixente sobre materia estatística.</p>
    <p>Disposición derradeira única</p>
    <p>Esta orde entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, 19 de outubro de 2012</p>
    <footer><p>Beatriz Mato Otero<br>Conselleira de Traballo e Benestar</p></footer>
    <h2>ANEXO<br>Ficheiro modificado</h2>
    <table>
     <tbody>
      <tr>
       <td>Denominación do ficheiro</td>
       <td>Recursos humanos.</td>
      </tr>
      <tr>
       <td>Descrición da súa finalidade e usos previstos</td>
       <td>Ordenación da xestión do persoal do Instituto Galego de Seguridade e Saúde Laboral.</td>
      </tr>
      <tr>
       <td>Colectivos sobre os que se pretenden obter datos ou que resulten obrigados a subministralos</td>
       <td>Persoal do Instituto Galego de Seguridade e Saúde Laboral.</td>
      </tr>
      <tr>
       <td>Procedemento de recollida de datos</td>
       <td>Declaración e formularios en papel e electrónicos.</td>
      </tr>
      <tr>
       <td>Procedencia dos datos</td>
       <td>O/a propio/a interesado/a ou o/a seu/súa representante legal.
        Administracións públicas. 
        De entidades privadas: mutua de prevención de riscos laborais concesionaria do servizo de vixilancia da saúde.</td>
      </tr>
      <tr>
       <td>Estrutura básica do ficheiro
        Tipos de datos de carácter persoal (categorías de datos)</td>
       <td>Datos de carácter identificativo: DNI/NIF, n. de S.S./mutualidade, nome e apelidos, enderezo, teléfono, nº de rexistro persoal.
        Datos de características persoais: datos de estado civil, datos de familia, data de nacemento, sexo.
        Datos académicos e profesionais: formación/titulacións, centro de traballo, tipo de posto de traballo.
        Datos de emprego e de carreira administrativa: corpo/escala, categoría/grao, posto de traballo, datos non económicos de nómina, historial do traballador, compatibilidades.
        Datos económico-financeiros e de seguros: datos bancarios, datos de axudas de acción social.
        Datos relativos a infraccións administrativas.</td>
      </tr>
      <tr>
       <td>Sistema de tratamento</td>
       <td>Mixto.</td>
      </tr>
      <tr>
       <td>Comunicacións ou cesións de datos</td>
       <td>A mutua concesionaria do servizo de vixilancia da saúde para o persoal da Administración da Comunidade Autónoma de Galicia.</td>
      </tr>
      <tr>
       <td>Transferencias internacionais de datos a países terceiros</td>
       <td>Non están previstas.</td>
      </tr>
      <tr>
       <td>Órgano responsable do ficheiro</td>
       <td>Instituto Galego de Seguridade e Saúde Laboral.</td>
      </tr>
      <tr>
       <td>Servizos ou unidades ante os cales poden exercer os dereitos de acceso, rectificación, cancelación e oposición</td>
       <td>Instituto Galego de Seguridade e Saúde Laboral.
        Casa da Parra. Praza da Quintana, s/n, 15704 Santiago de Compostela.</td>
      </tr>
      <tr>
       <td>Nivel do ficheiro</td>
       <td>Medio.</td>
      </tr>
     </tbody>
    </table>

