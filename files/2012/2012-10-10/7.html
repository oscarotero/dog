---
date: '2012-10-10'
id: G0165-210912-0001
page: 38839
number: 194
agency: Consellería do Medio Rural e do Mar
section: III. Outras disposicións.
title: >-
  ORDE do 19 de setembro de 2012 pola que se modifica a Orde do 25 de xaneiro de
  2012 pola que se regula a aplicación dos pagamentos directos á agricultura e á
  gandaría e das axudas ao desenvolvemento rural para a utilización sustentable
  das terras agrícolas no ano 2012.
range: Orde
url: >-
  https://www.xunta.gal/dog/Publicados/2012/20121010/AnuncioG0165-210912-0001_gl.html
---
<p>A Orde do 25 de xaneiro de 2012 (publicada no DOG nº 21, do 31 de xaneiro) regula a aplicación en Galicia dos pagamentos directos á agricultura e á gandaría e das axudas ao desenvolvemento rural para a utilización sustentable das terras agrícolas no ano 2012. Esta orde dispón a aplicación en Galicia dos réximes de axudas directas que, no marco da política agrícola común (PAC), están contidos no Real decreto 202/2012, do 23 de xaneiro, sobre a aplicación a partir de 2012 dos pagamentos directos á agricultura e á gandaría.</p>
    <p>Porén, cómpre a modificación da citada orde, á luz dos cambios producidos no marco xurídico comunitario e estatal neste eido. Deste xeito, a Decisión aprobada o 30 de maio de 2012 polo Comité de Xestión de Pagamentos Directos da Comisión Europea, en virtude da cal se permite acurtar a cinco meses o período de retención da vaca nutriz en España, obriga a modificar a Orde do 25 de xaneiro de 2012 no relativo aos períodos de retención establecidos na letra c) do número 1 do artigo 53, e no número 1 do artigo 66.</p>
    <p>Por outra banda, o Regulamento (UE) nº 261/2012 do Parlamento Europeo e do Consello, do 14 de marzo, que modifica o Regulamento (CE) nº 1234/2007 no que atinxe ás relacións contractuais no sector do leite e dos produtos lácteos, xa xeneraliza a obriga de dispor dun contrato vixente, polo que non procede manter o requisito establecido na letra d) do artigo 61.2.</p>
    <p>En consecuencia, conforme o previsto no artigo 30.I.3 do Estatuto de autonomía de Galicia e no uso das facultades que me confire a Lei 9/2007, do 13 de xuño, de subvencións de Galicia, así como a Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo único</p>
    <p>Modificar a Orde do 25 de xaneiro de 2012 pola que se regula a aplicación dos pagamentos directos á agricultura e á gandaría e das axudas ao desenvolvemento rural para a utilización sustentable das terras agrícolas no ano 2012, como segue:</p>
    <p>Un. Modifícase o artigo 53.1 letra c), que queda redactado como segue:</p>
    <p>«c) Que manteñan na súa explotación, durante un período de retención mínimo de cinco meses consecutivos, a partir do día seguinte ao da presentación da solicitude, un número de vacas nutrices polo menos igual ao 60 por cento do número total de animais polo cal solicita a axuda e un número de xovencas que non supere o 40 por cento do citado número total.</p>
    <p>No caso de que o cálculo do número máximo de xovencas, expresado en forma de porcentaxe, dea como resultado un número fraccionario de animais, o dito número arredondarase á unidade inferior se é inferior a 0,5 e ao número enteiro superior se é igual ou superior a 0,5».</p>
    <p>Dous. A letra d) do artigo 61.2 queda sen contido.</p>
    <p>Tres. Modifícase o artigo 66.1, que queda redactado como segue:</p>
    <p>«1. Este pagamento concederáselles aos/ás agricultores/as que o soliciten de acordo cos modelos DP1, DA, RS, PA, RG e VC do anexo 1 desta orde e cumpran as condicións establecidas nela e na normativa estatal e comunitaria aplicable. A axuda concederase polas vacas nutrices que manteñan, teñan ou non dereitos de prima, durante un período mínimo de cinco meses consecutivos a partir do día seguinte ao da presentación da solicitude. Non se admitirá un número de xovencas superior ao 40 por cento do número total de animais obxecto de subvención».</p>
    <p>Disposición derradeira única</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 19 de setembro de 2012</p>
    <footer><p>Rosa Quintana Carballo<br>Conselleira do Medio Rural e do Mar</p></footer>

