---
date: '2012-06-15'
id: G1534-080612-0002
page: 23588
number: 114
agency: Fondo Galego de Garantía Agraria
section: III. Outras disposicións.
title: >-
  RESOLUCIÓN do 8 de xuño de 2012 pola que se regula o procedemento para a
  concesión de axudas para a distribución de froitas frescas ao alumnado de
  centros escolares e se convocan para o ano 2012.
range: Resolución
url: >-
  https://www.xunta.gal/dog/Publicados/2012/20120615/AnuncioG1534-080612-0002_gl.html
---
<p>Desde o ano 2009 a Unión Europea, no marco da política agrícola común, conta co plan Froita nas escolas, destinado á distribución de froita e hortalizas nestas. O dito plan ten por obxectivo, a curto prazo, potenciar o consumo destes produtos pola xuventude en virtude do seu aprovisionamento aos centros escolares, e, a longo prazo, trata de desempeñar un papel pedagóxico nos hábitos alimentarios, constituíndo unha auténtica acción educativa destinada a manter ou a fomentar nas escolas o hábito de consumo de froita. </p>
    <p>O Regulamento (CE) nº 1234/2007, do Consello, do 22 de outubro, modificado polo Regulamento (UE) nº 261/2012, do 14 de marzo, crea unha organización común de mercados agrícolas e establece disposicións específicas para determinados produtos agrícolas (Regulamento único para as OCM). No seu artigo 103 octies bis prevé unha axuda comunitaria para a distribución de froitas e hortalizas, froitas e hortalizas transformadas, plátanos e os seus produtos derivados, aos/ás nenos/as.</p>
    <p>O Regulamento (CE) nº 288/2009, da Comisión, do 7 de abril, modificado polos regulamentos (UE) nº 245/2010, da Comisión, do 23 de marzo, e 34/2011, da Comisión, do 18 de xaneiro, e recentemente polo Regulamento de execución (UE) nº 1208/2011, da Comisión, do 22 de novembro, establece as disposicións de aplicación do antedito regulamento, no que atinxe á concesión dunha axuda comunitaria para a distribución de froitas e hortalizas, froitas e hortalizas transformadas e produtos do plátano aos/ás nenos/as nos centros escolares.</p>
    <p>É de aplicación para a tramitación e concesión de axudas nesta Comunidade Autónoma a Lei 9/2007, do 13 de xuño, de subvencións de Galicia (DOG nº 121, do 25 de xuño), así como, no que resulta de aplicación, a Lei 38/2003, do 17 de novembro, xeral de subvencións, e o Decreto 132/2006, do 27 de xullo, que regula os rexistros públicos de axudas, subvencións e convenios e de sancións administrativas.</p>
    <p>Segundo a Lei 7/1994, do 29 de decembro, de creación do Fondo Galego de Garantía Agraria –Fogga– (denominado así en virtude da disposición adicional quinta da Lei 7/2002, do 27 de decembro, de medidas fiscais e de réxime administrativo –DOG nº 251, do 30 de decembro–), o Decreto 128/1996, do 14 de marzo, que a desenvolve, e o Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar e do Fondo Galego de Garantía Agraria, correspóndenlle ao dito organismo, entre outras funcións, a execución da política da consellería en relación coas accións derivadas da aplicación da política agraria común (PAC) e a concesión de axudas para o funcionamento da organización común de mercados agrarios na Comunidade Autónoma de Galicia.</p>
    <p>No presente exercicio 2012, logo de analizar as cargas administrativas que comportaba o plan para os centros escolares en Galicia, procedeuse á simplificación do procedemento de xestión, dentro do marco comunitario. Así, entre outros aspectos, elimináronse os requisitos de documentación adicional previstos para a autorización como solicitantes da axuda, así como a renovación de autorización mediante unha validación anual, supresión de calquera previsión de silencio administrativo negativo, así como a determinación dun prazo máximo de tres meses para o pagamento das axudas. De igual modo, procederase a efectuar accións divulgativas específicas nos centros escolares, así como a través da sede electrónica da Consellería do Medio Rural e do Mar. </p>
    <p>En consecuencia, de conformidade co previsto no artigo 30.1.3 do Estatuto de autonomía de Galicia, en aplicación da Lei 9/2007, do 13 de xuño, de subvencións de Galicia, así como no Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia, e no uso das facultades previstas no artigo 2 da devandita Lei 7/1994, do 29 de decembro,</p>
    <h2>DISPOÑO:</h2>
    <p>Artigo 1. Obxecto</p>
    <p>A presente resolución ten por obxecto establecer as bases reguladoras do réxime de axudas destinadas á distribución de froita ao alumnado de centros escolares na Comunidade Autónoma de Galicia e á convocatoria das ditas axudas para o ano 2012, de conformidade co previsto no artigo 103 octies bis do Regulamento (CE) nº 1234/2007, do Consello, do 22 de outubro, e no Regulamento (CE) nº 288/2009, da Comisión, do 7 de abril.</p>
    <h2>Capítulo I<br>Bases reguladoras</h2>
    <p>Artigo 2. Destinatarios/as</p>
    <p>Deberán ser destinatarios/as da axuda os/as alumnos/as que asistan regularmente aos centros escolares situados na Comunidade Autónoma, administrados ou recoñecidos polas autoridades competentes que pertenzan aos seguintes niveis de ensino:</p>
    <p>a) Educación infantil segundo ciclo.</p>
    <p>b) Educación primaria.</p>
    <p>c) Educación secundaria obrigatoria.</p>
    <p>Artigo 3. Custos que se subvencionan e restricións</p>
    <p>1. As actividades que se subvencionan son os custos de adquisición no mercado da froita fresca.</p>
    <p>2. A axuda concederase para as seguintes froitas frescas: albaricoque, cereixa, chirimoia, ameixa, framboesa, amorodo, amorodo grande, granada, figo, kiwi, mandarina, mazá, pexego, melón, laranxa, néspera, pera, plátano, sandía e uvas.</p>
    <p>En atención a criterios de dispoñibilidade e ambientais, preferentemente optarase por froitas frescas de tempada obtidas na Comunidade Autónoma de Galicia empregando na súa obtención sistemas de produción sustentables (agricultura ecolóxica ou integrada).</p>
    <p>3. As froitas frescas distribuídas aos/ás escolares serán sempre de excelente calidade e atoparanse no seu grao óptimo de madureza de consumo.</p>
    <p>4. As froitas frescas terán que ser consumidas nas dependencias do establecemento escolar no momento do recreo.</p>
    <p>Artigo 4. Contía da axuda e período de reparto</p>
    <p>1. O importe máximo da axuda é de 0,25 euros por alumno/a e día lectivo.</p>
    <p>2. O período de reparto da froita entre os/as alumnos/as do centro escolar será de 5 días lectivos consecutivos por mes natural, cun mínimo dun mes e un máximo de catro, e os meses poden ser consecutivos ou non.</p>
    <p>3. No suposto de que a contía das axudas solicitadas, que cumpran os requisitos exixidos, supere as dispoñibilidades orzamentarias da convocatoria, a concesión destas realizarase priorizando as solicitudes conforme o seguinte criterio: terán prioridade os/as solicitantes de subministración para un mes fronte aos/ás de dous, os/as de dous fronte aos/ás de tres, e estes/as sobre os/as de catro, reducindo sucesivamente nun mes os estratos que fosen necesarios, pasando de catro a tres, de tres a dous e de dous a un mes respectivamente, empezando a supresión polo último mes de subministración prevista.</p>
    <p>Se for necesario reducir entre os/as solicitantes dun mesmo número de meses, e para axustar as solicitudes á cantidade orzada, darase preferencia aos/ás solicitantes con menor número de alumnos/as.</p>
    <p>Artigo 5. Presentación e tramitación da solicitude de autorización e de axuda</p>
    <p>1. Os/as solicitantes das axudas serán os centros escolares que pertenzan aos niveis de ensino citados no artigo 2 que teñan a súa sede na Comunidade Autónoma de Galicia e sexan autorizados conforme o disposto neste artigo, e que cumpran o disposto no artigo 10 da Lei 9/2007, do 13 de xuño, de subvencións de Galicia.</p>
    <p>2. Os centros escolares que pretendan subministrar as froitas frescas deberán ser autorizados/as pola persoa titular da Dirección do Fondo Galego de Garantía Agraria (Fogga). </p>
    <p>Para estes efectos, presentarán a solicitude de autorización, contida no anexo IIA desta resolución, e a solicitude de axuda, contida no anexo IIB desta resolución, no prazo dun mes contado a partir do día seguinte ao da publicación da presente resolución no Diario Oficial de Galicia.</p>
    <p>3. A solicitude presentarase no servizo territorial do Fogga que corresponda no enderezo que se indica, ou por calquera outro dos medios previstos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. Así mesmo, poderase presentar por vía telemática no enderezo web: https://sede.xunta.es</p>
    <table>
     <tbody>
      <tr>
       <td>Xefatura Territorial da Coruña-Servizo Territorial do Fogga. Praza Luís Seoane, s/n, 15008 A Coruña.Teléfono: 981 18 45 25. Fax: 981 18 45 59.</td>
       <td>Xefatura Territorial de Lugo-Servizo Territorial do Fogga. Rolda da Muralla, 70, 27071 Lugo. Teléfono: 982 29 44 62. Fax: 982 29 44 11.</td>
      </tr>
      <tr>
       <td>Xefatura Territorial de Ourense-Servizo Territorial do Fogga. Rúa Curros Enríquez, 1-6ª, 32003 Ourense. Teléfono: 988 38 69 48. Fax: 988 38 69 40</td>
       <td>Xefatura Territorial de Pontevedra-Servizo Territorial do Fogga. Paseo de Cervantes, 7-1º, 36002 Pontevedra.Teléfono: 986 80 54 55. Fax: 986 80 55 69</td>
      </tr>
     </tbody>
    </table>
    <p>4. A ordenación e instrución do procedemento de autorización e concesión da axuda corresponderá á Subdirección Xeral de Xestión da Política Agrícola Común integrada organicamente no Fondo Galego de Garantía Agraria. </p>
    <p>5. Non poderá obter a autorización, nin por tanto concedérselle a axuda, quen estea incurso nalgunha das causas de prohibición que impiden obter a condición de beneficiario previstas na normativa aplicable en materia de subvencións.</p>
    <p>Artigo 6. Resolución de autorización e concesión da axuda</p>
    <p>Tendo en conta a solicitude e a documentación presentada o director do Fogga, unha vez rematado o prazo previsto no punto 2 do artigo 5, resolverá no prazo de dous meses, entendendo aceptadas por silencio positivo aquelas solicitudes de autorización que non sexan resoltas e notificadas no devandito prazo.</p>
    <p>Artigo 7. Modificación da resolución de concesión</p>
    <p>1. Toda alteración das condicións tidas en conta para a concesión das axudas previstas nesta resolución e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, para o mesmo proxecto, poderá dar lugar á modificación da resolución de concesión.</p>
    <p>2. O importe da axuda concedida non poderá ser de tal contía que, illadamente ou en concorrencia con outras subvencións ou axudas, supere o custo dos produtos obxecto de subvención.</p>
    <p>Artigo 8. Obrigas dos beneficiarios das axudas</p>
    <p>Os centros escolares que distribúan froitas de acordo con esta resolución deberán:</p>
    <p>a) Destinar a froita subvencionada exclusivamente ao alumnado de asistencia regular ao centro escolar, nas condicións previstas na resolución de concesión da axuda, para o consumo dentro do centro escolar, durante o horario de recreo.</p>
    <p>b) Manter os produtos subministrados en correctas condicións de conservación, ata o momento da distribución ao alumnado.</p>
    <p>c) Reembolsar o valor dos produtos recibidos, polas cantidades que corresponda, en caso de comprobar que os produtos non foron subministrados ás persoas beneficiarias.</p>
    <p>d) Facilitar toda a información que lles sexa requirida polos órganos dependentes do organismo pagador, pola Intervención Xeral da Comunidade Autónoma, polo Tribunal de Contas e polo Consello de Contas, no exercicio das súas funcións de fiscalización e control do destino das axudas públicas, así como a que lle sexa solicitada por calquera órgano comunitario de inspección ou control.</p>
    <p>e) Ter visible un cartel que se axuste aos requisitos mínimos establecidos no Regulamento (CE) nº 288/2009, modificado polo Regulamento (UE) nº 34/2011, da Comisión, do 18 de xaneiro, que se reflicten no anexo I desta resolución, e que estará exposto permanentemente na entrada principal dos centros, nun lugar onde se poida ver e ler claramente.</p>
    <p>f) Manter permanentemente actualizado un rexistro das compras e subministracións aos/as alumnos/as dos produtos, que conterá como mínimo os datos que se recollen no anexo III.</p>
    <p>Artigo 9. Solicitudes de pagamento da axuda</p>
    <p>1. Os/as solicitantes autorizados/as solicitarán o pagamento da axuda conforme o modelo previsto no anexo IV desta resolución ante o servizo territorial do Fogga, ou por calquera dos modos previstos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. Poderán facer tamén a solicitude por vía telemática no enderezo web: https://sede.xunta.es</p>
    <p>2. A solicitude de pagamento farase unha vez rematado o período de subministración correspondente a un mes. Se o centro solicitou a subministración por un período superior, deberá presentar unha solicitude de pagamento por cada período mensual concedido.</p>
    <p>3. Xunto coa solicitude, os/as peticionarios/as das axudas cubrirán unha declaración de conxunto de todas as solicitudes efectuadas ás distintas administracións ou entes públicos para o mesmo proxecto, das concedidas por estas, e doutros ingresos ou recursos que financien as actividades subvencionadas.</p>
    <p>4. O prazo de presentación da solicitude de pagamento mensual rematará o último día do terceiro mes seguinte ao mes en que se subministraron os produtos. Non obstante, cando o citado prazo se supere en menos de dous meses, admitiranse as solicitudes presentadas, reducindo o seu importe nun 5% se o atraso é igual ou inferior a un mes, e nun 10% se é superior a un mes pero inferior a dous. Cando o prazo fixado se supere en dous meses, a axuda reducirase nun 1% máis por cada día adicional.</p>
    <p>5. Coa solicitude de pagamento da axuda achegaranse as correspondentes facturas (orixinal ou copia compulsada), que reflectirán, por separado, o custo total de cada produto subvencionado, así como unha proba do seu pagamento.</p>
    <p>6. O centro escolar comprométese a establecer unha conta corrente que manterá para todo o curso, salvo causa debidamente xustificada que se comunicará no prazo dun mes desde que se produza o cambio.</p>
    <p>Artigo 10. Controis das axudas</p>
    <p>O Fogga establecerá un plan de controis por período comprendido entre o 1 de agosto e o 31 de xullo, co obxecto de garantir o cumprimento da normativa aplicable a esta liña de axuda, de acordo co establecido no artigo 13 do Regulamento (CE) nº 288/2009.</p>
    <p>Artigo 11. Pagamento das axudas</p>
    <p>1. Unha vez efectuados os controis pertinentes, os servizos territoriais do Fogga remitirán a oportuna proposta sobre as solicitudes presentadas coa conformidade do subdirector xeral de xestión da PAC, na cal se certificará a adecuada xustificación da axuda e a concorrencia dos requisitos para o pagamento desta.</p>
    <p>2. O prazo máximo de pagamento das axudas será de tres meses, contados a partir do día de presentación da solicitude no rexistro do servizo territorial do Fogga, correctamente cuberta e válida.</p>
    <p>Artigo 12. Irregularidades</p>
    <p>1. A existencia de irregularidades nos tipos de produtos subministrados, na calidade sanitaria ou comercial destes, na distribución incorrecta aos/ás alumnos/as participantes, os erros cometidos na facturación e/ou na contabilidade, a falsidade de datos, a desviación dos produtos do seu destino e, en xeral, calquera impedimento, total ou parcial, para que a axuda repercuta directamente en beneficio dos/as alumnos/as, poderá implicar a suspensión ou retirada da autorización ou, se é o caso, a proposta de suspensión ou retirada, de acordo co previsto no artigo 13 desta resolución.</p>
    <p>2. Sen prexuízo do anterior, a existencia de calquera irregularidade na execución na liña de axuda prevista nesta resolución poderá dar lugar á denegación ou minoración da axuda solicitada, de conformidade co disposto no artigo 14 desta resolución.</p>
    <p>3. En todo caso, os beneficiarios das axudas están suxeitos ao réxime de infraccións e sancións en materia de subvencións previsto na Lei 9/2007, do 13 de xuño, de subvencións de Galicia.</p>
    <p>Artigo 13. Suspensión e retirada da autorización</p>
    <p>1. A autorización poderá ser suspendida por un período dun a doce meses ou retirada polo director do Fogga, atendendo á gravidade da infracción, polo incumprimento dalgún dos compromisos asumidos polo/a solicitante autorizado/a ou pola existencia das irregularidades previstas no artigo 12 desta resolución. As devanditas medidas non se imporán en caso de forza maior ou cando o Fogga determine que a infracción non se cometeu deliberadamente ou por neglixencia, ou que sexa de pouca importancia. </p>
    <p>2. No suposto de retirada, transcorrido un período mínimo de polo menos doce meses, poderá concederse unha nova autorización, por instancia do/da interesado/a, logo de valorar os antecedentes que motivaron a retirada da anterior.</p>
    <p>Artigo 14. Recuperación de pagamentos indebidos</p>
    <p>1. Procederá o reintegro, total ou parcial, do importe da axuda e dos xuros de mora producidos desde a notificación da obriga de reembolso segundo o establecido no artigo 80.2 do Regulamento (CE) nº 1122/2009, da Comisión, do 30 de novembro, no suposto de incumprimento das condicións establecidas para a súa concesión.</p>
    <p>2. De conformidade co disposto no artigo 7.1.d) do Regulamento (CE) nº 288/2009, da Comisión, do 7 de abril, en caso de fraude ou de neglixencia grave, ademais da recuperación dos pagamentos indebidos, o/a solicitante deberá aboar un importe igual á diferenza entre o importe pagado inicialmente e o importe a que ten dereito.</p>
    <p>Artigo 15. Recursos administrativos</p>
    <p>1. Contra as resolucións ditadas en aplicación desta resolución polo director do Fogga poderase interpor recurso de alzada ante o presidente do dito organismo, no prazo dun mes contado a partir do día seguinte ao da súa notificación, de conformidade co disposto nos artigos 107, 114 e 115 da Lei 30/1992, do 26 de novembro.</p>
    <p>2. Se a resolución non for expresa, o prazo será de tres meses, contados a partir do día seguinte a aquel en que se produzan os efectos do silencio administrativo.</p>
    <h2>Capítulo II<br>Convocatoria das axudas para o ano 2012</h2>
    <p>Artigo 16. Axudas obxecto da convocatoria</p>
    <p>Mediante a presente resolución convócanse para o ano 2012 as axudas para a subministración das froitas frescas incluídas no Plan de Consumo de Froita nas Escolas sinalada no artigo 3 desta resolución aos/as alumnos/as que asistan regularmente aos centros escolares.</p>
    <p>Artigo 17. Autorización como subministrador/a de produtos subvencionados e solicitude de axuda</p>
    <p>Os/as solicitantes que queiran participar na liña de axuda de subministración de produtos incluídos no Plan de Consumo de Froita nas Escolas deberán solicitalo ao Fondo Galego de Garantía Agraria, segundo o modelo que figura no anexo IIA e IIB, no prazo dun mes contado a partir do día seguinte ao da publicación da resolución no Diario Oficial de Galicia.</p>
    <p>Artigo 18. Solicitudes de pagamento</p>
    <p>As solicitudes de pagamento presentaranse na forma e no prazo dispostos no artigo 9 desta resolución, nos servizos territoriais do Fogga, ou por calquera dos modos previstos no artigo 38.4 da Lei 30/1992, do 26 de novembro.</p>
    <p>Artigo 19. Financiamento</p>
    <p>1. Estas axudas cofinanciaranse con cargo ao Fondo Europeo Agrícola de Garantía (Feaga) nunha porcentaxe dun 75% e ao orzamento da Xunta de Galicia nunha porcentaxe dun 25%.</p>
    <p>2. Esta convocatoria finánciase con cargo á aplicación orzamentaria 13.80.713F.779.0 do orzamento de gastos do Fondo Galego de Garantía Agraria para o curso 2012-2013 por importe máximo de 131.000 €.</p>
    <p>Da contía máxima serán imputables á anualidade corrente 10.000 €.</p>
    <p>As ditas dotacións orzamentarias poderán incrementarse, se for procedente, con outros fondos procedentes do Fondo Europeo Agrícola de Garantía, dos orzamentos xerais do Estado e da Comunidade Autónoma. </p>
    <p>Nese suposto tramitarase o oportuno expediente de xeración, ampliación ou transferencia de crédito.</p>
    <p>3. En todo caso, a concesión das axudas condicionarase á existencia de crédito adecuado e suficiente e limitarase ás dispoñibilidades orzamentarias.</p>
    <p>Artigo 20. Controis</p>
    <p>Para o curso escolar 2012-2013 a porcentaxe de controis sobre o terreo previstos no artigo 10 abranguerá polo menos un 5% da axuda e un 5% dos/das solicitantes.</p>
    <p>Artigo 21. Publicidade das axudas</p>
    <p>Nos termos establecidos no artigo 15 da Lei 9/2007, do 13 de xuño, de subvencións de Galicia, o Fogga publicará no Diario Oficial de Galicia as axudas concedidas. En calquera caso, de conformidade co artigo 13.4 da Lei 4/2006, do 30 de xuño, de transparencia e boas prácticas na Administración pública galega, a Consellería do Medio Rural e do Mar publicará na súa páxina web oficial as concesións das axudas reguladas nesta resolución, polo que a presentación da solicitude de axuda leva implícita a autorización para o tratamento necesario dos datos dos/das beneficiarios/as e da súa publicación na citada páxina web.</p>
    <p>Disposición adicional única. De acordo co establecido na disposición adicional primeira do Decreto 132/2006, do 27 de xullo, de creación dos rexistros de axudas, subvencións e convenios e de sancións da Xunta de Galicia, a persoa solicitante da axuda consentirá expresamente a inclusión e publicidade dos datos relevantes referidos ás axudas e subvencións recibidas, así como das sancións impostas, de ser o caso.</p>
    <p>Santiago de Compostela, 8 de xuño de 2012</p>
    <footer><p>José Álvarez Robledo<br>Director do Fondo Galego de Garantía Agraria</p></footer>
    <h2>ANEXO I</h2>
    <p>Requisitos mínimos que debe cumprir o cartel sobre o<br>Plan de Consumo de Froita nas Escolas</p>
    <p>Tamaño do cartel: A3 ou maior.</p>
    <p>Letras: 1 centímetro ou máis.</p>
    <p>Título: Plan de Consumo de Froita nas Escolas.</p>
    <p>Contido: deberá figurar, cando menos, a seguinte frase, que se adaptará en función do tipo de centro escolar:</p>
    <p>«O noso (tipo de centro escolar (xardín de infancia, centro de preescolar, escola) participa no Plan de Consumo de Froita nas Escolas coa axuda financeira da Unión Europea».</p>
    <p>O cartel levará o emblema da Unión Europea.</p>
    <h2>ANEXO III<br>Rexistro de compras e subministración de produtos</h2>
    <table>
     <tbody>
      <tr>
       <td>Data de compra</td>
       <td>Nome ou razón social do/da subministrador/a</td>
       <td>NIF do/da subministrador/a</td>
       <td>Produto</td>
       <td>Quilos</td>
      </tr>
      <tr>
       <td></td>
       <td></td>
       <td></td>
       <td></td>
       <td></td>
      </tr>
      <tr>
       <td></td>
       <td></td>
       <td></td>
       <td></td>
       <td></td>
      </tr>
     </tbody>
    </table>
    <table>
     <tbody>
      <tr>
       <td>Data de repartición</td>
       <td>Produto</td>
       <td>Nivel de ensino</td>
       <td>Número de alumnos/as aos/ás que se reparte</td>
       <td>Quilos</td>
      </tr>
      <tr>
       <td></td>
       <td></td>
       <td></td>
       <td></td>
       <td></td>
      </tr>
      <tr>
       <td></td>
       <td></td>
       <td></td>
       <td></td>
       <td></td>
      </tr>
     </tbody>
    </table>

