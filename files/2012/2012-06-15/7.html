---
date: '2012-06-15'
id: CA05-130612-0009
page: 23551
number: 114
agency: Consellería de Traballo e Benestar
section: III. Outras disposicións.
title: >-
  ORDE do 13 de xuño de 2012 pola que se modifican as ordes da Consellería de
  Traballo e Benestar do 28 e 29 de febreiro, polas que se establecen as bases
  que regulan as axudas e subvencións para o fomento do emprego a través dos
  programas de cooperación no ámbito de colaboración, respectivamente, cos
  órganos e organismos das administracións públicas distintas da local,
  universidades e entidades sen ánimo de lucro, así como coas entidades locais,
  e se procede á convocatoria para o ano 2012.
range: Orde
url: >-
  https://www.xunta.gal/dog/Publicados/2012/20120615/AnuncioCA05-130612-0009_gl.html
---
<p>No <em>Diario Oficial de Galicia</em> nº 50, do 12 de marzo, publicáronse a Orde do 28 de febreiro de 2012, pola que se establecen as bases que regulan as axudas e subvencións para o fomento do emprego a través dos programas de cooperación no ámbito de colaboración cos órganos e organismos das administracións públicas distintas da local, universidades e entidades sen ánimo de lucro e se procede á convocatoria para o ano 2012 (procedemento TR351A) e a Orde do 29 de febreiro, pola que se establecen as bases que regulan as axudas e subvencións para o fomento do emprego a través dos programas de cooperación no ámbito de colaboración coas entidades locais e se procede á súa convocatoria para o exercicio do ano 2012 (procedemento TR352A).</p>
    <p>A aprobación por parte do Consello de Ministros do Goberno de España, na súa reunión do día 30 de marzo, do proxecto de lei de orzamentos xerais do Estado para o ano 2012 supón a plasmación dun importante esforzo no control do gasto co fin de reducir o déficit público e acadar o obxectivo de estabilidade orzamentaria, cun axuste de 27.300 millóns de euros.</p>
    <p>Este importante axuste supón unha redución media de case o 17 por cento na capacidade de gasto dos ministerios e, no caso das políticas activas de emprego, implica a redución de 1.557 millóns de euros para este exercicio no conxunto do Estado, tanto para o Servizo Público de Emprego estatal como para os autonómicos.</p>
    <p>As ordes de convocatoria en materia de programas de cooperación citadas, competencia da Dirección Xeral de Promoción do Emprego da Consellería de Traballo e Benestar, ditáronse e publicáronse coa correspondente autorización do gasto con base nos créditos contidos na Lei 11/2011, do 26 de decembro, de orzamentos xerais da Comunidade Autónoma de Galicia para o ano 2012, de acordo coas previsións de fondos finalistas facilitadas polo Servizo Público de Emprego Estatal.</p>
    <p>Unha vez aprobada pola Conferencia Sectorial de Emprego e Asuntos Laborais, na súa reunión do día 24 de maio de 2012, a distribución de fondos en materia laboral dos orzamentos xerais do Estado para a súa xestión polas comunidades autónomas no ano 2012 e, en concreto, para Galicia, en materia de medidas de políticas activas de emprego, procede realizar o correspondente e necesario axuste nas diferentes partidas destinadas ao financiamento destas medidas, de conformidade coas normas e previsións da Estratexia Española de Emprego 2012-2014, aprobada polo Real decreto 1542/2011, do 31 de outubro, e do Plan Anual de Política de Emprego para 2012. </p>
    <p>Por todo o anterior e en coherencia cos principios da política orzamentaria, que implican o necesario equilibrio entre ingresos e gastos, procede, neste momento, efectuar un axuste nos créditos inicialmente asignados a este centro de gasto dos orzamentos da Comunidade Autónoma de Galicia.</p>
    <p>En consecuencia, e coa finalidade de poder cumprir con obxectivos de estabilidade orzamentaria da Facenda da Comunidade Autónoma, esta consellería vese obrigada a adoptar medidas de reaxuste dos créditos financiados con fondos finalistas de emprego autorizados para o financiamento de subvencións no exercicio de 2012 e a modificar as correspondentes ordes de convocatoria, neste caso concreto en materia de programas de cooperación.</p>
    <p>Este axuste orzamentario nos programas de cooperación leva emparellada a modificación de determinados artigos das ordes co obxecto de intentar optimizar e acadar a mellor utilización dos menores recursos dispoñibles no momento actual, de maneira que se poida chegar ao maior número posible de beneficiarios.</p>
    <p>Por outra banda, a magnitude do axuste que se realiza na presente orde impide, no caso da convocatoria dos programas de cooperación con entidades locais, o mantemento do mínimo garantido a todos os concellos que participen na convocatoria, en función do seu número de habitantes.</p>
    <p>Así pois, de acordo co exposto e co establecido na Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o seu regulamento, así como nos preceptos básicos da Lei 38/2003, do 17 de novembro, xeral de subvencións, e no Real decreto 887/2006, do 21 de xullo, polo que se aproba o Regulamento xeral de subvencións, e en virtude das atribucións que me foron conferidas,</p>
    <h2>DISPOÑO:</h2>
    <p>Artigo 1</p>
    <p>Orde do 28 de febreiro de 2012, pola que se establecen as bases que regulan as axudas e subvencións para o fomento do emprego a través dos programas de cooperación no ámbito de colaboración cos órganos e organismos das administracións públicas distintas da local, universidades e entidades sen ánimo de lucro e se procede á convocatoria para o ano 2012.</p>
    <p>1. Para o exercicio orzamentario 2012 suprímese o importe previsto no artigo 2.1 desta orde no código de proxecto 2012 00 578 nas aplicacións seguintes, anulándose, consecuentemente, a convocatoria para este tipo de entidades:</p>
    <table>
     <tbody>
      <tr>
       <td colspan="2">Aplicación</td>
       <td>Autorizado inicial</td>
       <td>Axuste</td>
       <td>Final dispoñible</td>
      </tr>
      <tr>
       <td>Organismos autónomos do Estado</td>
       <td>12.04.322A.402.0</td>
       <td>20.000,00</td>
       <td>20.000,00</td>
       <td>0,00</td>
      </tr>
      <tr>
       <td>Empresas públicas e outros entes públicos do Estado</td>
       <td>12.04.322A.403.0</td>
       <td>20.000,00</td>
       <td>20.000,00</td>
       <td>0,00</td>
      </tr>
      <tr>
       <td>Organismos autónomos da Comunidade Autónoma</td>
       <td>12.04.322A.439.0</td>
       <td>190.000,00</td>
       <td>190.000,00</td>
       <td>0,00</td>
      </tr>
      <tr>
       <td>Sociedades mercantís da Comunidade Autónoma</td>
       <td>12.04.322A.441.0</td>
       <td>120.000,00</td>
       <td>120.000,00</td>
       <td>0,00</td>
      </tr>
      <tr>
       <td>Consorcios da Comunidade Autónoma</td>
       <td>12.04.322A.442.0</td>
       <td>90.000,00</td>
       <td>90.000,00</td>
       <td>0,00</td>
      </tr>
      <tr>
       <td>Fundacións públicas da Comunidade Autónoma</td>
       <td>12.04.322A.443.0</td>
       <td>500.000,00</td>
       <td>500.000,00</td>
       <td>0,00</td>
      </tr>
      <tr>
       <td>Universidades da Comunidade Autónoma</td>
       <td>12.04.322A.444.0</td>
       <td>800.000,00</td>
       <td>800.000,00</td>
       <td>0,00</td>
      </tr>
     </tbody>
    </table>
    <p>2. Para o exercicio orzamentario 2012 axústase o importe da contía inicial prevista nesta orde no código de proxecto 2012 00 578 na aplicación e contía seguinte:</p>
    <table>
     <tbody>
      <tr>
       <td colspan="2">Aplicación</td>
       <td>Autorizado inicial</td>
       <td>Axuste</td>
       <td>Final dispoñible</td>
      </tr>
      <tr>
       <td>Entidades non lucrativas</td>
       <td>12.04.322A.481.1</td>
       <td>17.932.855,00</td>
       <td>9.732.855,00</td>
       <td>8.200.000,00</td>
      </tr>
     </tbody>
    </table>
    <p>3. Modifícase a disposición adicional primeira, que queda redactada como segue:</p>
    <p>«A concesión das axudas e subvencións reguladas nesta orde estará supeditada á existencia de crédito orzamentario na aplicación 12.04.322A.481.1 dos orzamentos xerais da Comunidade Autónoma de Galicia para o ano 2012».</p>
    <p>4. Engádese unha disposición adicional sétima coa seguinte redacción:</p>
    <p>«As actividades e ocupacións que se consideran prioritarias para a aprobación de proxectos ao abeiro da presente orde serán as relacionadas co apoio a colectivos con maiores dificultades de inserción, especialmente a persoas con discapacidade».</p>
    <p>Artigo 2</p>
    <p>Orde do 29 de febreiro pola que se establecen as bases que regulan as axudas e subvencións para o fomento do emprego a través dos programas de cooperación no ámbito de colaboración coas entidades locais e se procede á súa convocatoria para o exercicio do ano 2012.</p>
    <p>1. Para o exercicio orzamentario 2012 axústase o importe da contía inicial prevista nesta orde no código de proxecto 2012 00 578 na aplicación e contía seguinte:</p>
    <table>
     <tbody>
      <tr>
       <td colspan="2">Aplicación</td>
       <td>Autorizado inicial</td>
       <td>Axuste</td>
       <td>Final dispoñible</td>
      </tr>
      <tr>
       <td>Entidades locais</td>
       <td>12.04.322A.460.0</td>
       <td>45.132.082,00</td>
       <td>32.832.082,00</td>
       <td>12.300.000,00</td>
      </tr>
     </tbody>
    </table>
    <p>2. Modifícase o artigo 2. Financiamento, que queda redactado como segue:</p>
    <p>«1. O financiamento destes programas efectuarase con cargo aos orzamentos xerais da Comunidade Autónoma de Galicia para 2012, a través dos créditos consignados na aplicación 12.04.322A.460.0 (CP 2012 00 578) polo importe global de 12.300.000 euros. </p>
    <p>2. Os ditos créditos estimados poderán ser obxecto de modificacións como consecuencia da asignación ou da redistribución de fondos para o financiamento dos programas de fomento do emprego, coas limitacións que establezan a Conferencia Sectorial de Asuntos Laborais ou as disposicións aplicables ás axudas cofinanciadas polo Fondo Social Europeo, nos supostos e nas condicións previstas nos artigos 30 e 31 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia. </p>
    <p>3. A distribución provincial de créditos para o financiamento das axudas e subvencións previstas nesta orde procurará ser directamente proporcional ao número de persoas paradas e á evolución do paro rexistrado no período 2007-2011 e inversamente coa evolución da poboación no citado período e terá en conta o necesario equilibrio e solidariedade con aqueles territorios máis desfavorecidos.</p>
    <p>4. A contía máxima subvencionable para cada concello beneficiario será a equivalente, en número de contratacións, a 300.000 euros. </p>
    <p>5. Cando dous ou máis concellos que sexan limítrofes acorden solicitar obras ou servizos de forma coordinada, as obras ou servizos que se concedan a cada concello que teñan que ver cos servizos mancomunados terán un ámbito territorial de actuación que comprenderá e beneficiará os habitantes e os termos municipais dos concellos coordinados». </p>
    <p>3. Engádese unha disposición adicional sexta coa seguinte redacción:</p>
    <p>«Sen prexuízo do disposto no artigo 2, as actividades e ocupacións que se consideran prioritarias para a aprobación de proxectos ao abeiro da presente orde serán as relacionadas cos servizos de protección civil e da seguridade das persoas e bens».</p>
    <p>Artigo 3. Prazos de solicitude</p>
    <p>Estas modificacións non afectan os prazos establecidos nas respectivas ordes para a presentación de solicitudes nin tampouco afecta o resto do articulado das devanditas ordes.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 13 de xuño de 2012</p>
    <footer><p>Beatriz Mato Otero<br>Conselleira de Traballo e Benestar</p></footer>

