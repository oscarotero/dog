---
date: '2012-06-15'
id: CA05-130612-0007
page: 23556
number: 114
agency: Consellería de Traballo e Benestar
section: III. Outras disposicións.
title: >-
  ORDE do 13 de xuño de 2012 pola que se fai pública a minoración do importe
  existente para a concesión de axudas destinadas á programación de accións
  formativas dirixidas prioritariamente ás persoas traballadoras desempregadas
  na Comunidade Autónoma de Galicia correspondentes ao exercicio 2012,
  convocadas pola Orde do 30 de decembro de 2011.
range: Orde
url: >-
  https://www.xunta.gal/dog/Publicados/2012/20120615/AnuncioCA05-130612-0007_gl.html
---
<p>No Diario Oficial de Galicia nº 6, do 10 de xaneiro, publicouse a Orde do 30 de decembro de 2011 pola que se establecen as bases reguladoras e se procede á convocatoria pública para a programación de accións formativas dirixidas prioritariamente ás persoas traballadoras desempregadas na Comunidade Autónoma de Galicia correspondentes ao exercicio de 2012.</p>
    <p>A aprobación por parte do Consello de Ministros do Goberno de España, na súa reunión do día 30 de marzo, do proxecto de Lei de orzamentos xerais do Estado para o ano 2012, supón a plasmación dun importante esforzo no control do gasto co fin de reducir o déficit público e acadar o obxectivo de estabilidade orzamentaria, cun axuste de 27.300 millóns de euros.</p>
    <p>Este importante axuste supón unha redución media de case o 17 por cento na capacidade de gasto dos ministerios e, no caso de políticas activas de emprego, implica a redución de 1.557 millóns de euros para este exercicio no conxunto do Estado, tanto para o Servizo Público de Emprego estatal como para os autonómicos.</p>
    <p>A orde de convocatoria en materia de formación citada, competencia da Dirección Xeral de Formación e Colocación da Consellería de Traballo e Benestar, ditouse e publicouse coa correspondente autorización do gasto con base nos créditos contidos na Lei 11/2011, do 26 de decembro, de orzamentos xerais da Comunidade Autónoma de Galicia para o ano 2012, de acordo coas previsións de fondos finalistas facilitadas polo Servizo Público de Emprego estatal.</p>
    <p>Unha vez aprobada pola Conferencia Sectorial de Emprego e Asuntos Laborais, na súa reunión do día 24 de maio de 2012, a distribución de fondos en materia laboral dos orzamentos xerais do Estado para a súa xestión polas comunidades autónomas no ano 2012 e, en concreto, para Galicia, en materia de medidas de políticas activas de emprego, procede realizar o correspondente e necesario axuste nas diferentes partidas destinadas ao financiamento destas medidas, de conformidade coas normas e previsións da Estratexia española de emprego 2012-2014, aprobada polo Real decreto 1542/2011, do 31 de outubro, e do Plan anual de política de emprego para 2012. </p>
    <p>Por todo o anterior, e en coherencia cos principios da política orzamentaria, que implican o necesario equilibrio entre ingresos e gastos, procede neste momento efectuar medidas de reaxuste dos créditos financiados con fondos finalistas de emprego autorizados para o financiamento de subvencións e modificar a Orde do 30 de decembro de 2011. Así pois, de acordo co exposto e co establecido na Lei 9/2007, do 13 de xuño, de subvencións de Galicia; no Decreto 11/2009, do 8 de xaneiro, polo que se aproba o seu regulamento, así como nos preceptos básicos da Lei 38/2003, do 17 de novembro, xeral de subvencións, e no Real decreto 887/2006, do 21 de xullo, polo que se aproba o Regulamento xeral de subvencións, e en virtude das atribucións que me foron conferidas,</p>
    <h2>DISPOÑO:</h2>
    <p>Artigo único</p>
    <p>Primeiro. Minórase o importe total das axudas que se van conceder ao abeiro da Orde do 30 de decembro de 2011 nas seguintes contías e aplicacións orzamentarias:</p>
    <table>
     <tbody>
      <tr>
       <td>Aplicac.</td>
       <td>Cód. prox.</td>
       <td>Importe (€)</td>
      </tr>
      <tr>
       <td>12.05.323A.440.0</td>
       <td>2012 00617</td>
       <td>200.000,00</td>
      </tr>
      <tr>
       <td>12.05.323A.460.1</td>
       <td>2012 00617</td>
       <td>2.372.658,00</td>
      </tr>
      <tr>
       <td>12.05.323A.471.0</td>
       <td>2012 00617</td>
       <td>6.721.505,64</td>
      </tr>
      <tr>
       <td>12.05.323A.481.0</td>
       <td>2012 00617</td>
       <td>6.359.701,74</td>
      </tr>
     </tbody>
    </table>
    <p>Segundo. Esta modificación non afecta os prazos establecidos na Orde do 30 de decembro de 2011 para a presentación de solicitudes nin tampouco afecta o resto do articulado da devandita orde.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 13 de xuño de 2012</p>
    <footer><p>Beatriz Mato Otero<br>Conselleira de Traballo e Benestar</p></footer>

