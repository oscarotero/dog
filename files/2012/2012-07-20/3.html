---
date: '2012-07-20'
id: C3K1-090712-0003
page: 28958
number: 139
agency: Consellería de Sanidade
section: III. Outras disposicións.
title: >-
  ORDE do 5 de xullo de 2012 pola que se adscriben as unidades e postos de
  traballo á Xerencia de Xestión Integrada de Ourense, Verín e O Barco de
  Valdeorras e se extingue a Dirección Provincial do Servizo Galego de Saúde de
  Ourense.
range: Orde
url: >-
  https://www.xunta.gal/dog/Publicados/2012/20120720/AnuncioC3K1-090712-0003_gl.html
---
<p>O Decreto 168/2010, do 7 de outubro, regula as estruturas de Xestión Integrada como instrumentos de organización, sen personalidade xurídica propia, no ámbito periférico do Servizo Galego de Saúde.</p>
    <p>Estas estruturas organizativas asumen con total autonomía funcional a xestión dos recursos, prestacións e programas de atención sanitaria a todos os niveis.</p>
    <p>A consecuencia da nova estrutura periférica do Sergas, que está baseada na racionalidade dos recursos e na creación dunha organización eficaz e próxima ao cidadan, é a desaparición da organización provincial existente ata o momento.</p>
    <p>A disposición transitoria primeira do decreto citado establece que as actuais direccións provinciais do Servizo Galego de Saúde se extinguirán no momento en que os seus órganos, unidades administrativas e postos de traballo queden adscritos na súa totalidade á xerencia ou xerencias de Xestión Integrada que correspondan, se dispoña o efectivo funcionamento da estrutura e se produza o nomeamento das persoas responsables das respectivas xerencias integradas.</p>
    <p>No que respecta á estrutura de Xestión Integrada de Ourense, Verín e O Barco de Valdeorras foi nomeada a persoa titular da Xerencia de Xestión Integrada e resolveuse o inicio das súas actividades con data 25 de outubro de 2011. </p>
    <p>Polo tanto, procede neste momento a adscrición das unidades administrativas e postos de traballo da Dirección Provincial e a súa integración na estrutura de Xestión Integrada de Ourense, Verín e O Barco de Valdeorras, unificando deste xeito a actividade administrativa e a actividade asistencial.</p>
    <p>Na súa virtude, por proposta da Xerencia do Servizo Galego de Saúde e facendo uso das facultades que me confiren o artigo 43.3 da Lei 1/1983, do 22 de febreiro, reguladora da Xunta e da súa Presidencia, así como o Decreto 168/2010, do 7 de outubro,</p>
    <p class="dog-centrado-sin-cursiva-c-a">DISPOÑO:</p>
    <p>Artígo 1. <em>Adscripción de unidades e postos de traballo</em></p>
    <p>Adscribense as unidades e postos de traballo encadrados na Dirección Provincial de Ourense do Servizo Galego de Saúde á Xerencia de Xestión Integrada de Ourense, Verín e O Barco de Valdeorras.</p>
    <p>Artígo 2. <em>Extinción da Dirección Provincial</em></p>
    <p>De conformidade co establecido na disposición transitoria primeira do Decreto 168/2010, do 7 de outubro, e unha vez realizados todos os trámites que se indican nela, a extinción da Dirección Provincial de Ourense do Servizo Galego de Saúde producirase o día da entrada en vigor desta orde.</p>
    <p>Disposición adicional única. <em>Modificación da relación de postos de traballo</em></p>
    <p>Elaborarase a modificación da relación de postos de traballo que resulte da aplicación desta orde, que se tramitará conforme a normativa vixente.</p>
    <p>Disposición derradeira primeira. <em>Habilitación de desenvolvemento</em></p>
    <p>Facúltanse os titulares da Dirección de Asistencia Sanitaria, da Dirección de Recursos Económicos e da Dirección de Recursos Humanos do Servizo Galego de Saúde para ditar, no seu respectivo ámbito de competencias, cantas instrucións sexan necesarias para o desenvolvemento e aplicación desta orde.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día 1 de setembro de 2012.</p>
    <p>Santiago de Compostela, 5 de xullo de 2012</p>
    <footer><p>Rocío Mosquera Álvarez<br>Conselleira de Sanidade</p></footer>

