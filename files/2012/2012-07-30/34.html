---
date: '2012-07-30'
id: CA04-130612-0003
page: 30253
number: 144
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 5 de xuño de 2012, da Dirección Xeral de Industria, Enerxía e
  Minas, pola que se declara a utilidade pública, en concreto, da instalación
  solar fotovoltaica de 2.900 kW denominada Seteventos I, titularidade de
  Solidaridad Solar, S.L.
range: Resolución
url: >-
  https://www.xunta.gal/dog/Publicados/2012/20120730/AnuncioCA04-130612-0003_gl.html
---
<p>Examinado o expediente instruído por pedimento de Solidaridad Solar, S.L., relativo á declaración, en concreto, da utilidade pública da instalación solar fotovoltaica de 2.900 kW denominada Seteventos I, resultan os seguintes</p>
    <p>Antecedentes de feito.</p>
    <p>Primeiro. Con data do 11 de decembro de 2009, a Dirección Xeral de Industria, Enerxía e Minas resolveu autorizar administrativamente, aprobar o proxecto de execución e incluír no réxime especial de produción de enerxía eléctrica unha instalación solar fotovoltaica de 2.900 kW denominada Seteventos I, titularidade de Solidaridad Solar, S.L.</p>
    <p>Segundo. Con data 1 de febreiro de 2012, Solidaridad Solar, S.L. solicita a declaración de utilidade pública, en concreto, da citada instalación.</p>
    <p>Terceiro. Con data do 10 de febreiro de 2012, a Xefatura Territorial da Consellería de Economía e Industria de Lugo informa da inexistencia de limitación para a imposición de servidume de paso de enerxía eléctrica no caso da parcela afectada pola instalación eléctrica proxectada que se describe na relación de bens e dereitos afectados, para os efectos do disposto no artigo 57 da Lei 54/1997, do 27 de novembro, do sector eléctrico, e no artigo 161 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Cuarto. Por Resolución do 20 de febreiro de 2012, a Xefatura Territorial da Consellería de Economía e Industria de Lugo someteu a información pública a solicitude de declaración de utilidade pública, en concreto, da instalación solar fotovoltaica Seteventos I, que se publicou no <em>Diario Oficial de Galicia</em> do 28 de febreiro de 2012, no xornal <em>El Progreso</em> do 29 de febreiro de 2012, e no B<em>oletín Oficial</em> da provincia de Lugo do 2 de marzo de 2012, que permaneceu exposta nos taboleiros de anuncios dos concellos de Pantón e O Saviñao. Asemade, notificouse individualmente ás persoas que figuran como titulares na relación de bens e dereitos afectados (RBDA).</p>
    <p>Durante o período de información pública non se presentaron alegacións.</p>
    <p>Fundamentos de dereito.</p>
    <p>Primeiro. A Consellería de Economía e Industria é a competente para resolver este procedemento, con fundamento no Decreto 79/2009, do 19 de abril, e a súa modificación no Decreto 1/2012, do 3 de xaneiro, polo que se establece a estrutura orgánica da Xunta de Galicia, e no Decreto 13/2012, do 4 de xaneiro, polo que se fixa a estrutura orgánica dos departamentos da Xunta de Galicia, en relación co artigo 28 do Decreto 324/2009, do 14 de xuño, polo que se establece a estrutura orgánica da Consellería de Economía e Industria, que atribúe á Dirección Xeral de Industria, Enerxía e Minas a dirección, coordinación, planificación, execución, seguimento e control das competencias e funcións da consellería en materia de industria, seguranza industrial, solo industrial, metroloxía, metais preciosos, enerxía e minas.</p>
    <p>Segundo. Na tramitación tivéronse en conta as normas de procedemento contidas na Lei 54/1997, do 27 de novembro, do sector eléctrico, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>De acordo co que antecede</p>
    <footer><p>RESOLVO:</p></footer>
    <p>Primeiro. Declarar a utilidade pública, en concreto, da instalación solar fotovoltaica de 2.900 kW denominada Seteventos I, titularidade de Solidaridad Solar, S.L., segundo o previsto nos artigos 52 e 54 da Lei 54/1997, do 27 de novembro, do sector eléctrico, o que leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa, do 16 de decembro de 1954.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da súa notificación, conforme o establecido nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que achen pertinente.</p>
    <p>Santiago de Compostela, 5 de xuño de 2012</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

