---
date: '2012-05-24'
id: CA04-090312-13260
page: 19809
number: 98
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 29 de febreiro de 2012, da Dirección Xeral de Industria, Enerxía
  e Minas, pola que se autoriza administrativamente a ampliación da subestación
  de Mazaricos 220 kV-nova posición de liña Lousame 220 kV-nova posición de
  acoplamento, no termo municipal de Mazaricos (A Coruña). (Expediente IN407A
  2009/472).
range: Resolución
url: >-
  https://www.xunta.gal/dog/Publicados/2012/20120524/AnuncioCA04-090312-13260_gl.html
---
<p>Examinado o expediente instruído a pedimento da empresa Red Eléctrica de España, S.A.U., con enderezo para efectos de notificación en Paseo Conde de los Gaitanes, 177, 28109 Alcobendas (Madrid), resultan os seguintes:</p>
    <p>Antecedentes de feito.</p>
    <p>Primeiro. Con data do 23 de outubro de 2009, a citada empresa solicita a autorización administrativa, a aprobación do proxecto de execución e a declaración de utilidade pública,en concreto, da citada instalación, presentando a preceptiva documentación a que fai referencia o Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Segundo. As características técnicas básicas da instalación son as seguintes:</p>
    <p>Ampliación da subestación de Mazaricos 220 kV, consistente na instalación dunha dobre barra, coas seguintes novas posicións pertencentes á rede de transporte:</p>
    <p>– Unha posición de liña de entrada da nova liña Lousame 220 kV.</p>
    <p>– Unha posición de acoplamento e medida.</p>
    <p>– Unha posición de reserva para futuras ampliacións.</p>
    <p>Concello: Mazaricos (A Coruña).</p>
    <p>Terceiro. Con data do 30 de novembro de 2009, e de acordo co recollido no artigo 114 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, a Dirección Xeral de Política Enerxética e Minas do Ministerio de Industria, Turismo e Comercio emite informe favorable sobre a autorización do devandito proxecto.</p>
    <p>Cuarto. Con data do 1 de marzo de 2010, a Secretaría Xeral de Calidade e Avaliación Ambiental emite informe relativo á tramitación ambiental que se debe seguir en proxectos de ampliación de subestacións eléctricas existentes a 220 kV, consistentes na instalación de novas posicións dentro do recinto existente da propia subestación, como é o caso do proxecto obxecto da presente resolución, informando que este tipo de proxectos non se atopa incluído entre os recollidos na lexislación sobre avaliación de impacto ambiental.</p>
    <p>Quinto. Con data do 13 de outubro de 2011, Red Eléctrica de España, S.A.U. presenta escrito ante esta consellería en que solicita a desistencia da súa solicitude de declaración de utilidade pública, en concreto, da citada instalación, neste expediente, proseguíndose os trámites para efectos de que sexa outorgada a autorización administrativa e a aprobación do proxecto de execución.</p>
    <p>Sexto. Por Resolución do 9 de novembro de 2011, da Xefatura Territorial da Consellería de Economía e Industria da Coruña, someteuse a información pública a solicitude de autorización administrativa das instalacións eléctricas de referencia, que se publicou no DOG do 2 de decembro de 2011 e no BOP da Coruña do 28 de novembro de 2011.</p>
    <p>Sétimo. Durante o período en que se someteu a trámite de información pública non consta a presentación de alegacións.</p>
    <p>Oitavo. Separadamente, presentáronse aquelas partes do proxecto que afectan bens, instalacións, obras ou servizos, centros ou zonas dependentes doutros organismos públicos ou corporacións, co fin de que, de ser o caso, establecesen o condicionado procedente.</p>
    <p>Noveno. Con data do 7 de febreiro de 2012, os servizos técnicos da Xefatura Territorial da Consellería de Economía e Industria da Coruña emiten informe favorable sobre a solicitude obxecto deste expediente, en relación coa concesión da autorización administrativa; queda pendente o informe sobre a aprobación do proxecto de execución, á espera da súa emenda por parte da empresa promotora, en resposta aos requirimentos efectuados pola devandita xefatura territorial.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia; Decreto 79/2009, do 19 de abril e Decreto 13/2012, do 4 de xaneiro, polos que se fixa a estrutura orgánica da Xunta de Galicia e das consellerías desta (DOG do 20 de abril de 2009 e 5 de xaneiro de 2012, respectivamente), Decreto 324/2009, do 11 de xuño (DOG do 17 de xuño) polo que se establece a estrutura orgánica da Consellería de Economía e Industria, Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia, en relación co Real decreto 1955/2000, do 1 de decembro, e a Lei 54/1997, do 27 de novembro, do sector eléctrico, modificada pola Lei 17/2007, do 4 de xullo, e a Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O proxecto cumpre o disposto no Regulamento sobre centrais eléctricas, subestacións e centros de transformación, aprobado polo Real decreto 3275/1982, do 12 de novembro.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>Esta dirección xeral, de acordo co que antecede e no exercicio das competencias que ten atribuídas,</p>
    <h2>RESOLVE:</h2>
    <p>1. Autorizar administrativamente a ampliación da subestación de Mazaricos 220 kV- nova posición de liña Lousame 220 kV-nova posición de acoplamento, no termo municipal de Mazaricos (A Coruña).</p>
    <p>2. Aceptar a desistencia de Red Eléctrica de España, S.A.U. en canto á súa solicitude de declaración de utilidade pública, en concreto, da instalación eléctrica que se cita.</p>
    <p>Todo isto de acordo coas condicións seguintes:</p>
    <p>Primeira. Dentro do prazo de seis meses contados a partir da data de notificación da presente resolución, a empresa promotora deberá presentar ante a Xefatura Territorial da Consellería de Economía e Industria da Coruña o proxecto de execución corrixido, de acordo cos requirimentos de correción realizados por esa xefatura territorial, e solicitar a súa aprobación. Producirase a caducidade da presente autorización administrativa se, transcorrido o devandito prazo, o proxecto corrixido non fora presentado. O peticionario, por razóns xustificadas poderá solicitar, prórroga do prazo establecido, logo da correspondente solicitude acompañada da xustificación técnica ou a exposición da causa de forza maior causante da demora.</p>
    <p>Segunda. A Administración reserva para si o dereito de deixar sen efecto esta autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condicións impostas ou por calquera outra causa excepcional que o xustifique.</p>
    <p>Terceira. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpoñer calquera outro recurso que estimen pertinente.</p>
    <p>Santiago de Compostela, 29 de febreiro de 2012.</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

