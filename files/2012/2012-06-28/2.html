---
date: '2012-06-28'
id: C3C1-210612-0001
page: 25692
number: 123
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  DECRETO 137/2012, do 14 de xuño, polo que se declara a urxente ocupación, para
  efectos de expropiación forzosa, dos bens e dereitos necesarios para a
  realización das obras de travesía e seguranza viaria na estrada provincial
  4803, de Miño a Pontedeume, do p.q. 3,800 ao 7,100 e do 10,250 ao 10,750, no
  concello de Pontedeume.
range: Decreto
url: >-
  https://www.xunta.gal/dog/Publicados/2012/20120628/AnuncioC3C1-210612-0001_gl.html
---
<p>A Deputación Provincial da Coruña en sesión celebrada o día vinte e oito de setembro de dous mil seis, aprobou o proxecto de obras de travesía e seguranza viaria na estrada provincial 4803 de Miño a Pontedeume do p.q. 3,800 ao 7,100 e do 10,250 ao 10,750 (concello de Pontedeume) e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>Que o dito expediente tivo entrada na Consellería de Presidencia, Administracións Públicas e Xustiza e contén a xustificación acreditativa da motivación para a declaración de urxente ocupación.</p>
    <p>O expediente tratouse na comisión de secretarios xerais previa a súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala a Deputación e o informe do técnico provincial, a estrada 4803, nos tramos obxecto das obras, ten unha calzada estreita, carece de beiravías e de sendas ou beirarrúas por onde poidan transitar nas debidas condicións de seguranza os peóns.</p>
    <p>O proxecto corresponde a un traxecto dunha intensa circulación viaria, con numerosas vivendas, nunha zona costeira onde son frecuentes os desprazamentos a pé, especialmente en época estival.</p>
    <p>As obras céntranse na mellora dos tramos da estrada comprendido entre os p.q. 3,800 ao 7,100 e 10,250 ao 10,750, e consistirán na ampliación da calzada, ata un largo de sete metros, na creación de beirarrúas que posibiliten a circulación segura dos peóns e na sinalización vertical e horizontal. A actuación suporá minorar o risco de accidentes e, en consecuencia, xustifica a utilidade pública e a urxencia da ocupación dos bens e dereitos afectados.</p>
    <p>A competencia para a declaración da urxente ocupación corresponde ao Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
    <p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día catorce de xuño de dous mil doce,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de travesía e seguranza viaria na estrada provincial 4803 de Miño a Pontedeume do p.q. 3,800 ao 7,100 e do 10,250 ao 10,750 (concello de Pontedeume), debendo, se for o caso, unha vez ocupados os terreos necesarios, obter as autorizacións que foren necesarias dos organismos competentes, con carácter previo ao inicio das obras.</p>
    <p>Santiago de Compostela, catorce de xuño de dous mil doce</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>

