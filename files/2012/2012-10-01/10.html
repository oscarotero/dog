---
date: '2012-10-01'
id: G0003-200912-0004
page: 37764
number: 187
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 10 de setembro de 2012, da Xerencia de Xestión Integrada de
  Ourense, Verín e O Barco de Valdeorras, pola que se declara deserto o
  procedemento de avaliación colexiada, convocado por Resolución do 2 de xuño de
  2010 (DOG nº 118, do 23 de xuño), para a provisión dun posto vacante de xefe/a
  de Servizo de Psiquiatría.
range: Resolución
url: >-
  https://www.xunta.gal/dog/Publicados/2012/20121001/AnuncioG0003-200912-0004_gl.html
---
<p>Por Resolución do 2 de xuño de 2010 (DOG nº 118, do 23 de xuño) convocouse para a súa provisión, polo procedemento de avaliación colexiada, un posto vacante de xefe/a de Servizo de Psiquiatría.</p>
    <p>A Orde do 24 de maio de 2006 pola que se establecen as bases do procedemento para a provisión dos postos de xefatura e coordinación das institucións sanitarias do Servizo Galego de Saúde (DOG nº 106, do 5 de xuño) establece no artigo 8 que, en caso de que ningún dos aspirantes acade quince puntos na avaliación do proxecto técnico de xestión da unidade, a comisión de avaliación poderá propoñer á xerencia que se declare deserta a convocatoria.</p>
    <p>O día 12 de xullo de 2012 tivo lugar a defensa do proxecto técnico de xestión polos aspirantes sen que ningún deles acadase a citada puntuación, polo que a comisión acordou propoñer que se declarase deserta a convocatoria.</p>
    <p>Esta xerencia, de conformidade co previsto no Decreto 206/2005, do 22 de xullo (DOG nº 145, do 29 de xullo), de provisión de prazas de persoal estatutario do Servizo Galego de Saúde, e na Orde do 24 de maio de 2006 (DOG nº 106, do 5 de xuño), pola que se establecen as bases do procedemento para a provisión dos postos de xefatura e coordinación das institucións sanitarias do Servizo Galego de Saúde, e en virtude das competencias atribuídas polo Decreto 311/2009, do 28 de maio (DOG nº 109, do 5 de xuño), polo que se establece a estrutura orgánica dos servizos centrais do Servizo Galego de Saúde, e na Orde do 28 de setembro de 2011 (DOG nº 188, do 30 de setembro) pola que se desenvolve a estrutura organizativa de xestión integrada de Ourense, Verín e O Barco de Valdeorras, así como na Orde do 5 de xullo de 2012 (DOG nº 139, do 20 de xullo) sobre delegación de competencias en órganos centrais e periféricos do Servizo Galego de Saúde,</p>
    <h2>ACORDA:</h2>
    <p>Declarar deserto o posto convocado na citada convocatoria.</p>
    <p>Contra a presente resolución poderá interpoñerse, nos termos previstos na Lei 30/1992, do 26 de novembro, de réxime xurídico das administracións públicas e do procedemento administrativo común, recurso de alzada perante a Dirección de Recursos Humanos do Servizo Galego de Saúde, no prazo dun mes contado desde o día seguinte á súa publicación.</p>
    <p>Ourense, 10 de setembro de 2012</p>
    <footer><p>Eloína Núñez Masid<br>Xerente de Xestión Integrada de Ourense, Verín e O Barco de Valdeorras</p></footer>

