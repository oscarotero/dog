---
date: '2012-09-17'
id: C3C1-140912-0007
page: 36095
number: 177
agency: 'Consellería de Presidencia, Administracións Públicas e Xustiza'
section: II. Autoridades e persoal. c) Substitucións.
title: >-
  ORDE do 14 de setembro de 2012 pola que se dispón que a Secretaría Xeral da
  Presidencia se encargue do despacho dos asuntos da Secretaría Xeral da
  Igualdade, da Secretaría Xeral para o Turismo e da Dirección Xeral do Gabinete
  da Presidencia.
range: Orde
url: >-
  https://www.xunta.gal/dog/Publicados/2012/20120917/AnuncioC3C1-140912-0007_gl.html
---
<p>Por medio dos decretos 182/2012, 183/2012 e 184/2012, do 13 de setembro, disponse o cesamento, por petición propia e con efectos do 17 de setembro, dos titulares da Secretaría Xeral da Igualdade, da Secretaría Xeral para o Turismo e da Dirección Xeral do Gabinete da Presidencia, polo que cómpre prover a súa suplencia, sen prexuízo do posterior nomeamento dos novos titulares, de forma que se asegure o correcto funcionamento dos servizos e a resolución, se é o caso, dos asuntos encomendados aos devanditos órganos administrativos. </p>
    <p>Xa que logo, ao abeiro do establecido no artigo 12.2 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, na disposición adicional primeira do Decreto 325/2009, do 18 de xuño, polo que se establece a estrutura orgánica dos órganos superiores dependentes da Presidencia da Xunta de Galicia, e no artigo 3.1 do Decreto 7/2011, do 20 de xaneiro, polo que se establece a estrutura orgánica da Consellería de Presidencia, Administracións Públicas e Xustiza, </p>
    <h2>DISPOÑO:</h2>
    <p>Artigo 1 </p>
    <p>O exercicio das competencias da Secretaría Xeral da Igualdade, da Secretaría Xeral para o Turismo e da Dirección Xeral do Gabinete da Presidencia previstas no Decreto 325/2009, do 18 de xuño, polo que se establece a estrutura orgánica dos órganos superiores dependentes da Presidencia da Xunta de Galicia, será asumido polo secretario xeral da Presidencia ata que se produza a incorporación dos novos titulares aos devanditos órganos. </p>
    <p>Artigo 2</p>
    <p>Sempre que se exerzan competencias de acordo coa suplencia establecida nesta orde, deberá facerse constar así nos actos ou resolucións administrativas correspondentes. </p>
    <p>Disposición derradeira </p>
    <p>Esta orde entrará en vigor o día da súa publicación no Diario Oficial de Galicia. </p>
    <p>Santiago de Compostela, 14 de setembro de 2012</p>
    <footer><p>Alfonso Rueda Valenzuela<br>Conselleiro de Presidencia, Administracións Públicas e Xustiza</p></footer>

