---
date: '2012-11-02'
id: G0165-261012-0001
page: 41112
number: 209
agency: Consellería do Medio Rural e do Mar
section: III. Outras disposicións.
title: >-
  RESOLUCIÓN do 24 de outubro de 2012 pola que se ratifica o acordo de extinción
  e se promove a inscrición no Rexistro de Fundacións de Interese Galego da
  extinción da Fundación Mar de Galicia.
range: Resolución
url: >-
  https://www.xunta.gal/dog/Publicados/2012/20121102/AnuncioG0165-261012-0001_gl.html
---
<p>Examinado o expediente de extinción e liquidación da fundación Mar de Galicia presentado ante este protectorado de fundacións, e conforme os seguintes antecedentes e consideracións legais e técnicas,</p>
    <p>Antecedentes.</p>
    <p>1. Con data do 23 de outubro de 2012 elevouse a pública a escritura notarial do acordo social de extinción da Fundación Mar de Galicia, conforme o acordo do seu padroado do 21 de setembro de 2012.</p>
    <p>2. A dita fundación foi constituída en escritura pública outorgada en Santiago de Compostela o día 10 de marzo de 1992, ante o notario Manuel Peregil Cambón, co número trescentos oitenta do seu protocolo. Así mesmo, foi clasificada como benéfico-social pola Orde do 11 de decembro de 1992, da Consellería da Presidencia e Administración Pública (DOG núm. 253, do 30 de decembro), e declarada de interese galego pola Orde do 26 de febreiro de 1993, da Consellería de Pesca, Marisqueo e Acuicultura (DOG núm. 55, do 23 de marzo).</p>
    <p>3. A Fundación Mar de Galicia constituíuse para a realización, sen ánimo de lucro, de fins xerais de interese para o sector pesqueiro galego e, particularmente, a promoción de todas aquelas accións que, respectando as disposicións legais vixentes, fomenten o de-senvolvemento e a utilización dos medios humanos, materiais e técnicos de salvamento nas costas galegas. </p>
    <p>4. En cumprimento do disposto no artigo 114 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e pola condición da dita fundación como fundación pertencente ao sector público, a súa extinción foi autorizada polo Consello da Xunta na súa reunión do día 18 de outubro de 2012.</p>
    <p>Consideracións legais e técnicas.</p>
    <p>Primeiro. Esta consellería é competente para coñecer este expediente en uso das facultades que lle confire o artigo 44.3 da Lei 12/2006, do 1 de decembro, de fundacións de interese galego, en relación co disposto no Decreto 13/2012, do 4 de xaneiro, polo que se fixa a estrutura orgánica dos departamentos da Xunta de Galicia e o Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar e do Fondo Galego de Garantía Agraria, e co previsto na Orde do 30 de marzo de 2012, de delegación de competencias no secretario xeral técnico, secretarios xerais e xefes territoriais da Consellería do Medio Rural e do Mar e no presidente do Consello de Administración do ente público Portos de Galicia.</p>
    <p>Segundo. A posibilidade de extinción da fundación está prevista no artigo 26 dos seus estatutos, o cal establece no seu punto 1.c que «se chegado o caso de que, por insuficiencia dos medios de que dispón a fundación, ou por calquera outra circunstancia, resultase imposible o cumprimento do fin fundacional, salvo que de acordo coas previsións destes estatutos e da carta fundacional, o padroado acordase por maioría de dous terzos dos seus compoñentes, a modificación dos estatutos ou a fusión con outras fundacións».</p>
    <p>De conformidade co disposto no artigo 44.6 da citada Lei 12/2006, o acordo de extinción inscribirase no Rexistro de Fundacións de Interese Galego.</p>
    <p>Terceiro. Con data do 23 de outubro de 2012, formalizouse escritura pública diante do notario de Santiago de Compostela, José Manuel Amigo Vázquez, en que se recolle o contido da acta da sesión do padroado na cal se aproba a liquidación, documentación acreditativa da adxudicación do haber resultante, así como documentos contables referidos ao peche da contabilidade.</p>
    <p>Cuarto. De conformidade co artigo 46.4 da Lei 12/2006, aprobadas as actuacións de liquidación da fundación e adxudicado o haber resultante, estas actuacións serán comunicadas ao protectorado, que verificará as cancelacións e promoverá as inscricións que procedan, entre elas a extinción da fundación, no Rexistro de Fundacións de Interese Galego.</p>
    <p>Quinto. Conforme o disposto no artigo 50.8 do Decreto 14/2009, do 21 de xaneiro, do Regulamento de fundacións de interese galego, «realizada de conformidade a liquidación e a adxudicación do haber resultante desta, o protectorado promoverá a súa inscrición, así como a da extinción da fundación e a correspondente dilixencia de peche da folla do Rexistro de Fundacións de Interese Galego».</p>
    <p>O artigo 39.4 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, establece que, inscrita a extinción e posterior liquidación, se cancelarán de oficio os asentos da fundación extinguida.</p>
    <p>Polo exposto, á vista da documentación presentada e da normativa de aplicación, este protectorado</p>
    <footer><p>RESOLVE:</p></footer>
    <p>1º. Ratificar o acordo de extinción aprobado polo padroado da Fundación Mar de Galicia, autorizado polo Consello da Xunta na súa reunión do día 18 de outubro de 2012.</p>
    <p>2º. Ordenar a inscrición do acordo no Rexistro de Fundacións de Interese Galego, sección da Consellería do Medio Rural e do Mar.</p>
    <p>3º. Inscribir no Rexistro de Fundacións de Interese Galego a extinción da fundación e dilixenciar a baixa da fundación no rexistro.</p>
    <p>Contra a presente resolución, que esgota a vía administrativa, poderase interpoñer directamente recurso contencioso-administrativo ante o Tribunal Superior de Xustiza de Galicia, no prazo de dous meses desde a notificación, de conformidade co disposto no artigo 4 da Lei 29/1998, do 13 de xuño, reguladora da xurisdición contencioso-administrativa. Potestativamente, poderá interpoñer recurso potestativo de reposición ante o mesmo órgano que ditou o acto, no prazo dun mes desde a notificación, ou de tres meses a partir do día seguinte ao acto presunto, de conformidade co disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común. Non se poderá interpoñer o recurso contencioso-administrativo ata a resolución expresa ou presunta do recurso de reposición interposto.</p>
    <p>Santiago de Compostela, 24 de outubro de 2012</p>
    <footer><p>Francisco José Vidal-Pardo Pardo<br>Secretario xeral técnico da Consellería do Medio Rural e do Mar</p></footer>

