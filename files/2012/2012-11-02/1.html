---
date: '2012-11-02'
id: C3K1-261012-0002
page: 41105
number: 209
agency: Consellería de Sanidade
section: I. Disposicións xerais.
title: >-
  DECRETO 207/2012, do 18 de outubro, polo que se modifica o Decreto 8/2000, do
  7 de xaneiro, de organización do Sistema acreditador da formación continuada
  dos profesionais sanitarios na Comunidade Autónoma de Galicia.
range: Decreto
url: >-
  https://www.xunta.gal/dog/Publicados/2012/20121102/AnuncioC3K1-261012-0002_gl.html
---
<p>Por medio do Decreto 8/2000, do 7 de xaneiro, procedeuse a regular a organización do Sistema acreditador da formación continuada dos/as profesionais sanitarios/as na Comunidade Autónoma de Galicia, e creouse a Comisión Autonómica de Formación Continuada como órgano administrativo asesor da Consellería de Sanidade, con competencias para a acreditación da formación continuada dos/as profesionais sanitarios/as.</p>
    <p>O artigo 33 da Lei 44/2003, do 21 de novembro, de ordenación das profesións sanitarias (LOPS), determina que a formación continuada nas profesións sanitarias é o proceso de ensino e aprendizaxe activa e permanente a que teñen dereito e obriga os/as profesionais, destinado a actualizar e mellorar coñecementos, habilidades e actitudes ante a evolución científica e tecnolóxica e as demandas e necesidades, tanto sociais coma do propio sistema sanitario.</p>
    <p>O artigo 35.1 da mesma lei determina que o Ministerio de Sanidade e Consumo e os órganos competentes das comunidades autónomas, no ámbito das súas respectivas competencias, poderán acreditar actividades e programas de actuación en materia de formación continuada dos profesionais sanitarios, así como, con carácter global, centros nos que as mesmas se impartan. A acreditación, que deberá realizarse necesariamente de acordo cos requisitos, procedemento e criterios establecidos conforme o previsto no artigo 34.4.d), terá efectos en todo o territorio nacional, sexa cal sexa a Administración pública que expedise a acreditación.</p>
    <p>No mesmo artigo 35 da Lei 44/2003 aparece normativamente prevista a posibilidade de que os órganos competentes das comunidades autónomas deleguen as funcións de xestión e acreditación da formación continuada, incluíndo a expedición de certificacións individuais, noutras corporacións ou institucións de dereito público, de conformidade co que dispón a dita lei e as normas en cada caso aplicables. Os organismos de acreditación da formación continuada serán, en todo caso, independentes dos organismos encargados da provisión das actividades de formación acreditadas por aqueles.</p>
    <p>Por outra banda, o artigo 5, alínea b) da Lei 2/1974, do 13 de febreiro, sobre colexios profesionais, establece entre as funcións destes exercer cantas lles sexan encomendadas pola Administración e colaborar con esta mediante a realización de estudos, emisión de informes, elaboración de estatísticas e outras actividades relacionadas cos seus fins que lles poidan solicitar ou acorden formular por propia iniciativa.</p>
    <p>Os artigos 7 e 26 da Lei 11/2001, do 18 de setembro, de colexios profesionais da Comunidade Autónoma de Galicia, tamén recolle a posibilidade de establecer delegacións a prol das organizacións colexiais.</p>
    <p>Os colexios profesionais de médicos e os seus consellos veñen desenvolvendo unha importante tarefa e contan cunha dilatada experiencia no eido da formación dos profesionais e na actualizacións dos seus coñecementos. De feito, tal experiencia formativa posibilitou a acreditación das ensinanzas específicas da formación continuada da profesión médica a través do Sistema español da formación médica continuada (SEAFORMEC), integrado no Sistema de acreditación da Unión Europea de médicos especialistas (UEMS) e noutros sistemas acreditadores de ámbito internacional.</p>
    <p>O destacado papel e experiencia acumulada polas citadas organizacións, xunto coa súa capacidade organizativa e representativa no colectivo dos profesionais da saúde, pode constituír un recurso axeitado para a dinamización do Sistema acreditador, fomentando a participación dos profesionais no deseño e implementación da súa formación, a través das respectivas institucións corporativas.</p>
    <p>Para tal fin, procede modificar o Decreto 8/2000, do 7 de xaneiro, polo que se regula a organización do Sistema acreditador da formación continuada dos profesionais sanitarios na Comunidade Autónoma de Galicia.</p>
    <p>Na súa virtude, por proposta da conselleira de Sanidade, e logo de deliberación do Consello da Xunta de Galicia, na súa reunión do día dezaoito de outubro de dous mil doce,</p>
    <h2>DISPOÑO:</h2>
    <p>Artigo único. <em>Modificación do Decreto 8/2000, do 7 de xaneiro, polo que se regula a organización do Sistema acreditador da formación continuada dos/as profesionais sanitarios/as na Comunidade Autónoma de Galicia.</em></p>
    <p>O Decreto 8/2000, do 7 de xaneiro, polo que se regula a organización do sistema acreditador da formación continuada dos/as profesionais sanitarios/as na Comunidade Autónoma de Galicia, queda modificado como segue:</p>
    <p>Un. Engádese un artigo 3 bis ao Decreto 8/2000, do 7 de xaneiro, coa seguinte redacción:</p>
    <p>«Artigo 3 bis. <em>Delegacións intersubxectivas</em></p>
    <p>1. Mediante as correspondentes ordes de delegación intersubxectivas, e de conformidade co previsto nos artigos 7 e 26 da Lei 11/2001, do 18 de setembro, de colexios profesionais da Comunidade Autónoma de Galicia, poderase delegar nas organizacións colexiais dos profesionais da saúde e nos seus consellos o exercicio das competencias que corresponden aos órganos da Administración autonómica en materia de acreditación da formación continuada dos profesionais sanitarios.</p>
    <p>2. As ditas ordes de delegación establecerán os límites e condicións en que se exercerán as competencias que sexan obxecto de delegación.</p>
    <p>3. As delegacións que se realicen respectarán en todo caso os requisitos, procedementos e criterios establecidos pola Comisión Nacional de Formación Continuada».</p>
    <p>Disposición derrogatoria única. <em>Derrogación normativa</em></p>
    <p>Quedan derrogadas as disposicións de igual ou inferior rango en canto se opoñan ao establecido no presente decreto.</p>
    <p>Disposición derradeira primeira</p>
    <p>Facúltase a persoa titular da consellería competente en materia de sanidade para ditar cantas disposicións sexan precisas para o desenvolvemento do presente decreto.</p>
    <p>Disposición derradeira segunda</p>
    <p>O presente decreto entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, dezaoito de outubro de dous mil doce</p>
    <footer><p>Alberto Núñez Feijóo<br>Presidente</p><p>Rocío Mosquera Álvarez<br>Conselleira de Sanidade</p></footer>

