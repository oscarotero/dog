---
date: '2012-02-14'
id: CA04-200112-11257
page: 5875
number: 31
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 17 de xaneiro de 2012, da Dirección Xeral de Industria, Enerxía
  e Minas, pola que se lle outorga á empresa Gas Galicia SDG, S.A. a
  autorización administrativa, se aproba o proxecto de execución e se recoñece,
  en concreto, a utilidade pública do proxecto do gasoduto de distribución de
  gas natural denominado Ramal MOP = 16 bar O Porriño-Ponteareas e da súa
  addenda (expediente IN627A 2010/15-0).
range: Resolución
url: >-
  https://www.xunta.gal/dog/Publicados/2012/20120214/AnuncioCA04-200112-11257_gl.html
---
<p>Logo de examinar o expediente instruído por instancia da empresa Gas Galicia SDG, S.A., con CIF A15383284 e con enderezo, para os efectos de notificacións, na rúa Lisboa, s/n, edificio Área Central, local 31 HIJ, 15707 Santiago de Compostela (A Coruña), resultan os seguintes</p>
    <p>Antecedentes de feito.</p>
    <p>Primeiro. O 30.12.2010 a empresa Gas Galicia SDG, S.A. presentou a solicitude de autorización administrativa, aprobación do proxecto de execución e recoñecemento, en concreto, da utilidade pública do proxecto do gasoduto de distribución de gas natural denominado Ramal MOP = 16 bar O Porriño-Ponteareas, acompañada do preceptivo proxecto de instalacións.</p>
    <p>O 5.7.2011 a dita empresa presentou a solicitude de autorización administrativa, aprobación do proxecto de execución e recoñecemento, en concreto, da utilidade pública dunha addenda ao dito proxecto. Esta addenda ten por obxecto:</p>
    <p>– Redeseñar o trazado proxectado entre os vértices V-RP-112 e V-RP-117, de xeito que discorra por terreos que fagan factible tecnicamente a súa execución.</p>
    <p>– Definir o sistema de protección catódica, optando, dos dous incluídos na memoria do proxecto, pola instalación dunha estación de protección catódica.</p>
    <p>A autorización da infraestrutura gasista que se solicita comportará, de acordo co que establecen os artigos 103 e 105 da Lei 34/1998, do 7 de outubro, do sector de hidrocarburos, os beneficios da declaración de utilidade pública e a necesidade de ocupación urxente para os efectos de expropiación forzosa dos bens e dereitos afectados, necesarios para o establecemento destas instalacións, e da imposición e o exercicio da servidume de paso e doutras limitacións de dominio.</p>
    <p>As características desta infraestrutura gasista son as seguintes:</p>
    <p>• O gasoduto denominado Ramal MOP = 16 bar O Porriño-Ponteareas ten o seu inicio na punta de tubaxe deixada por Gas Natural Distribución SDG, S.A. como punto final do proxecto de punto de entrega de Gas Natural con MOP = 16 bar para subministración a Gas Galicia en Atios, O Porriño (Pontevedra).</p>
    <p>• O dito ramal discorrerá polos termos municipais do Porriño e Ponteareas e rematará nun armario de regulación e medida (16/5 bar), situado nun predio particular nas inmediacións do río Xinzo, no concello de Ponteareas.</p>
    <p>• Esta condución terá unha lonxitude de 13.742,5 m, realizarase en tubaxe de aceiro de 6” de diámetro e deseñarase para unha presión máxima de servizo de 16 bar. As instalacións obxecto do proxecto son as seguintes:</p>
    <p>– Conexión á tubaxe proxectada de 6" de saída da EM (estación de medida) propiedade de Gas Natural Distribución SDG, S.A., no lugar de Atios, no concello do Porriño.</p>
    <p>– Canalización de gas natural, con MOP (máxima presión de operación) = 16 bar, de 13.742,5 m de lonxitude entre O Porriño e Ponteareas e con tubaxe de aceiro de 6" e espesor de 4 mm.</p>
    <p>– Instalación de válvula de 6" soterrada e redución concéntrica de 6"×3" de entrada ao ARM (armario de regulación e medida).</p>
    <p>– Instalación dun ARM (16/5 bar) ao final da canalización, con conexións de entrada e saída.</p>
    <p>– Saída do ARM con canalización de aceiro de 4" e válvula de 4" subterránea.</p>
    <p>– Instalación de tritubo para telecomunicacións.</p>
    <p>– Instalación dunha estación de protección catódica.</p>
    <p>• O seu orzamento ascende á cantidade de dous millóns cento setenta e tres mil sesenta e un euros con cincuenta e sete céntimos (2.173.061,57 €).</p>
    <p>Segundo. O 13.1.2011 esta dirección xeral resolveu iniciar o trámite de competencia para o outorgamento da autorización administrativa do dito gasoduto, para os efectos previstos no artigo 5 do Decreto 62/2010, do 15 de abril.</p>
    <p>Esta resolución publicouse no Diario Oficial de Galicia do 9.2.2011 e, durante o prazo establecido (30 días), non se presentaron outras solicitudes en concorrencia. En consecuencia, continuouse co procedemento de outorgamento de autorización administrativa solicitada pola empresa Gas Galicia SDG, S.A.</p>
    <p>Terceiro. O 6.9.2011 a Secretaría Xeral de Calidade e Avaliación Ambiental, da Consellería de Medio Ambiente, Territorio e Infraestruturas, resolveu que non era necesario someter o proxecto da dita infraestrutura gasista ao trámite de avaliación de impacto ambiental.</p>
    <p>Cuarto. O 7.10.2011 esta dirección xeral resolveu someter á información pública a solicitude de autorización administrativa, aprobación do proxecto de execución e recoñecemento, en concreto, da utilidade pública do proxecto do gasoduto de distribución de gas natural denominado Ramal MOP = 16 bar O Porriño-Ponteareas e da súa addenda, promovidos pola empresa Gas Galicia SDG, S.A.</p>
    <p>Esta resolución publicouse no Diario Oficial de Galicia e no Boletín Oficial da provincia de Pontevedra do 31.10.2011 e nos xornais La Voz de Galicia do 1 de novembro e Faro de Vigo do 27 de outubro de 2011, e tamén estivo exposta nos taboleiros de anuncios dos concellos afectados durante un prazo de vinte días (no Porrriño desde o 19.10.2011 ao 11.11.2011; en Ponteareas desde o 4 ao 28.11.2011).</p>
    <p>Así mesmo, esta dirección xeral cursou as preceptivas notificacións individuais a todas as persoas que aparecen como interesadas no procedemento expropiatorio, e cuxos predios afectados se relacionaron no anexo da dita resolución de información pública.</p>
    <p>Durante o período de información pública legalmente establecido non se presentaron alegacións.</p>
    <p>Quinto. Así mesmo, a empresa promotora deu traslado das separatas do dito proxecto ás distintas administracións, organismos ou empresas de servizo público ou de servizos de interese xeral, con bens e dereitos ao seu cargo, afectadas pola mencionada condución de gas, para os efectos de obter a súa autorización. Na seguinte táboa relaciónanse estas entidades e recóllese un resumo da súa resposta:</p>
    <table>
     <thead>
      <tr>
       <td>N.º</td>
       <td>Entidade</td>
       <td>Resumo da resposta</td>
      </tr>
     </thead>
     <tbody>
      <tr>
       <td>1</td>
       <td>Confederación Hidrográfica do Miño-Sil, Ministerio de Medio Ambiente, e Medio Rural e Mariño</td>
       <td>Resolución do 5.9.2011: autoriza a execución do proxecto de referencia, con suxeición ás condicións especificadas.</td>
      </tr>
      <tr>
       <td>2</td>
       <td>Demarcación de Estradas do Estado en Galicia-Ministerio de Fomento</td>
       <td>Resolución do expediente A362011/0046-II: autoriza a execución do proxecto de referencia, con suxeición as condicións especificadas.</td>
      </tr>
      <tr>
       <td>3</td>
       <td>Servizo de Vías e Obras-Deputación Provincial de Pontevedra</td>
       <td>Resolución do 25.4.2011: autoriza a execución do proxecto de referencia, con suxeición ás condicións especificadas.</td>
      </tr>
      <tr>
       <td>5</td>
       <td>Dirección de Operacións e Enxeñaría de Rede Convencional-Administración de Infraestruturas Ferroviarias (Adif)</td>
       <td>Resolución do expediente 2011/05/041: autoriza a execución do proxecto de referencia, con suxeición ás condicións especificadas.</td>
      </tr>
      <tr>
       <td>6</td>
       <td>Dirección Xeral de Montes-Consellería do Medio Rural</td>
       <td>Informe do 6.6.2011: considéranse suficientes as medidas correctoras propostas no estudo de impacto ambiental.</td>
      </tr>
      <tr>
       <td>7</td>
       <td>Concello do Porriño</td>
       <td>Licenza de obra, do 12.5.2011, para a execución do proxecto de referencia, con suxeición ás condicións especificadas.</td>
      </tr>
      <tr>
       <td>8</td>
       <td>Concello de Ponteareas</td>
       <td>Licenza de obra, do 6.6.2011, para a execución do proxecto de referencia, con suxeición ás condicións especificadas.</td>
      </tr>
     </tbody>
    </table>
    <p>Sexto. A Xefatura Territorial de Pontevedra da Consellería de Economía e Industria (en adiante, xefatura territorial) emitiu informe favorable sobre o proxecto de referencia o 15.12.2011.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é a competente para resolver este expediente con fundamento no Estatuto de autonomía de Galicia, no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas, e a súa asignación á Consellería de Industria, Enerxía e Comercio, e no Decreto 324/2009, do 11 de xuño, polo que se establece a estrutura orgánica da Consellería de Economía e Industria, en relación coa Lei 34/1998, do 7 de outubro, do sector de hidrocarburos, co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural, co Decreto 62/2010, do 15 de abril, polo que se regulan o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP), e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O citado proxecto cumpre coas exixencias regulamentarias fixadas no Real decreto 919/2006, do 28 de xullo, polo que se aproba o Regulamento técnico de distribución e utilización de combustibles gasosos e as súas instrucións técnicas complementarias ICG 01 a 11.</p>
    <p>Terceiro. En canto aos bens e dereitos afectados por este gasoduto e adscritos ás distintas administracións, organismos ou empresas de servizo público ou de servizos de interese xeral, a empresa Gas Galicia SDG, S.A. procederá a realizar os correspondentes cruzamentos e afeccións de acordo coas condicións e os informes emitidos por estes ou, de ser o caso, pendentes de emitir.</p>
    <p>De conformidade cos preceptos legais citados e os demais de pertinente e xeral aplicación, esta dirección xeral</p>
    <p class="dog-centrado-sin-cursiva-c-a">RESOLVE:</p>
    <p>• Outorgarlle á empresa Gas Galicia SDG, S.A. a autorización administrativa, aprobar o proxecto de execución e recoñecer, en concreto, a utilidade pública do proxecto do gasoduto de distribución de gas natural denominado Ramal MOP = 16 bar O Porriño-Ponteareas e da súa addenda; con suxeición ás seguintes condicións:</p>
    <p>Primeira. Gas Galicia SDG, S.A. constituirá no prazo de dous meses, contados desde o momento do outorgamento da autorización, unha fianza por valor de 43.461,23 €, importe do 2% do orzamento das instalacións, para garantir o cumprimento das súas obrigas, conforme o previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro. Esta fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez se formalice a acta de posta en marcha das instalacións.</p>
    <p>Segunda. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Real decreto 1434/2002, do 27 de decembro, ao Regulamento técnico de distribución e utilización de combustibles gasosos coas súas instrucións técnicas complementarias e as normas que os complementan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Terceira. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Cuarta. As instalacións que se autorizan realizaranse de acordo coas especificacións e planos que figuran no proxecto e na súa addenda, subscritos polo enxeñeiro industrial Alfonso Vázquez Varela (colexiado n.º 1130-colexio de Galicia) e visados polo Colexio Oficial de Enxeñeiros Industriais de Galicia, na súa Delegación de Santiago de Compostela, con rexistro n.º 255/09 (data: 3.4.2009) e 177/11 (data: 30.6.2011), respectivamente.</p>
    <p>Quinta. Unha vez construídas as instalacións autorizadas, a empresa Gas Galicia SDG, S.A. deberá presentar a solicitude de posta en marcha ante a xefatura territorial, que deberá estendela, logo das comprobacións técnicas que considere oportunas. Previamente ao levantamento da acta de posta en marcha, a xefatura territorial solicitaralle á empresa distribuidora os ensaios e probas oportunas, así como o certificado de dirección e remate de obra, asinado por técnico competente, en que conste que a construción e montaxe das instalacións se efectuaron de acordo co proxecto correspondente, acreditando así mesmo, expresamente, o cumprimento das condicións técnicas e prescricións regulamentarias de aplicación.</p>
    <p>Sexta. A empresa Gas Galicia SDG, S.A. deberá iniciar a subministración de gas no prazo dun mes contado a partir da data en que a xefatura territorial formalice a acta de posta en marcha.</p>
    <p>Sétima. A autorización outórgase sen prexuízo de terceiros e independentemente das autorizacións ou licenzas de competencia doutros organismos ou entidades públicas, necesarios para realizar as instalacións aprobadas.</p>
    <p>Oitava. A Administración reserva para si o dereito a deixar sen efecto esta autorización por calquera das causas sinaladas no artigo 34.1 do Decreto 1775/1967, do 22 de xullo; por incumprimento das condicións estipuladas; pola facilitación de datos inexactos; ou por calquera outra causa legal ou regulamentaria que así o prevexa.</p>
    <p>Contra esta resolución, que non é definitiva en vía administrativa, cabe interpor recurso de alzada ante o conselleiro de Economía e Industria no prazo dun mes, contado a partir do día seguinte ao da súa notificación, conforme o establecido nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpor calquera outro recurso que consideren pertinente.</p>
    <p>Santiago de Compostela, 17 de xaneiro de 2012.</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

