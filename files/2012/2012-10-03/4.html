---
date: '2012-10-03'
id: G0165-270912-0005
page: 38049
number: 189
agency: Consellería do Medio Rural e do Mar
section: III. Outras disposicións.
title: >-
  ORDE do 27 de setembro de 2012 pola que se establecen as bases reguladoras das
  axudas para que as/os mariscadoras/es a pé poidan completar os períodos
  mínimos de cotización ao réxime especial dos traballadores do mar co obxecto
  de alcanzar a pensión de xubilación, e se procede á súa convocatoria para o
  ano 2012.
range: Orde
url: >-
  https://www.xunta.gal/dog/Publicados/2012/20121003/AnuncioG0165-270912-0005_gl.html
---
<p>A normativa reguladora da actividade de marisqueo a pé, que comprende o recollido no título IV da Lei 11/2008, do 3 de decembro, de pesca de Galicia, modificada pola Lei 6/2009, do 11 de decembro, no capítulo III do Decreto 425/1993, do 17 de decembro, polo que se refunde a normativa vixente sobre o permiso de actividade pesqueira e marisqueira, modificado polo Decreto 114/2007, do 31 de maio, así como na Orde do 15 de xullo de 2011 pola que se regula o permiso de explotación para o marisqueo a pé, establece que, con carácter xeral, as/os mariscadoras/es a pé deben cesar na súa actividade no mesmo día en que acaden os 65 anos (coa excepción prevista na disposición transitoria quinta do Decreto 425/1993). Serán dados de baixa no censo correspondente e poderán, en tales circunstancias, solicitar a correspondente pensión de xubilación, de conformidade coa normativa vixente en materia de seguridade social.</p>
    <p>Non obstante, existe un colectivo de mariscadoras/es que, ao finalizar a súa actividade profesional por acadar a idade anteriormente indicada, non pode gozar da pensión de xubilación por non ter o período mínimo de cotización requirido pola Seguridade Social.</p>
    <p>A Orde TAS/2865/2003, do 13 de outubro, pola que se regula o convenio especial no sistema da Seguridade Social, permite na actualidade dar solución e cobertura ás/aos mariscadoras/es que se atopan nesta circunstancia.</p>
    <p>A natureza desta figura fai necesario o establecemento de axudas que, con suxeición ao sinalado na Lei 9/2007, do 13 de xuño, de subvencións de Galicia, permitan colaborar no pagamento das cotizacións para completar, mediante a subscrición dun convenio deste tipo, os períodos mínimos de cotización ao réxime especial dos traballadores do mar, co obxecto de alcanzar unha pensión de xubilación.</p>
    <p>De acordo con todo o exposto, e en uso das competencias que me confire a Lei 1/1983, do 22 de febreiro, de normas reguladoras da Xunta e da súa Presidencia, e demais normativa de aplicación,</p>
    <p class="dog-centrado-sin-cursiva-c-a">DISPOÑO:</p>
    <p>Artigo 1. <em>Obxecto e ámbito de aplicación</em> </p>
    <p>1. Esta orde ten por obxecto, en primeiro lugar, establecer as bases reguladoras das axudas para que as/os mariscadoras/es a pé poidan completar os períodos mínimos de cotización ao réxime especial dos traballadores do mar, mediante a subscrición de convenio especial, co fin de alcanzar a pensión de xubilación na súa modalidade contributiva, e, en segundo lugar, establecer a súa convocatoria para o ano 2012.</p>
    <p>2. Estas axudas serán aplicables en todo o territorio da Comunidade Autónoma de Galicia.</p>
    <p>3. O prazo de vixencia desta orde abranguerá desde o 1 de novembro do ano anterior ao da convocatoria ata o 31 de outubro do ano da convocatoria.</p>
    <p>Artigo 2. <em>Beneficiarias/os das axudas</em></p>
    <p>a) Poderán solicitar as axudas reguladas nesta orde as/os mariscadoras/es que reúnan os requisitos establecidos no artigo seguinte e que no período comprendido entre o 1 de novembro do ano anterior ao da convocatoria e o 31 de outubro do ano da convocatoria teñan o permiso de explotación para o marisqueo a pé en vigor ata o día inmediato anterior á data en que fagan os 65 anos.</p>
    <p>b) Igualmente, poderán solicitar as axudas reguladas nesta orde as persoas beneficiarias destas axudas na última convocatoria que sigan cumprindo os requisitos necesarios para ser beneficiarias delas.</p>
    <p>Artigo 3. <em>Requisitos das/os beneficiarias/os</em></p>
    <p>As/os beneficiarias/os deberán:</p>
    <p>a) Ter exercido a actividade marisqueira a pé de forma ininterrompida desde o ano 2.000 ata a data en que fagan os 65 anos.</p>
    <p>b) Non ter ingresos anuais na unidade familiar superiores a 2,5 veces o indicador público da renda de efectos múltiples (IPREM).</p>
    <p>c) Estar ao día, con anterioridade a ditarse a proposta e resolución de concesión, nas súas obrigas tributarias estatais e autonómicas e coa Seguridade Social, así como non ter pendente de pagamento ningunha outra débeda, por ningún concepto, coa Administración pública da Comunidade Autónoma.</p>
    <p>Segundo o establecido no artigo 51 da Lei 11/2011, do 26 de decembro, de orzamentos xerais da Comunidade Autónoma de Galicia para o ano 2012, «quedan exentos e exentas de achegar os xustificantes do cumprimento das obrigas tributarias e fronte á Seguridade Social, e de non ter pendente de pagamento ningunha outra débeda coa Administración pública da Comunidade Autónoma, ou ser debedor ou debedora por resolución de procedencia de reintegro, os beneficiarios e as beneficiarias das subvencións seguintes: (...) i) as que non superen os 3.000 euros individualmente e se concedan con cargo aos créditos orzamentarios do capítulo VII, «Transferencias de capital», destinadas a familias e institucións sen fins de lucro», entendendo estes 3.000 euros referidos ao cómputo total da axuda.</p>
    <p>d) Asinar un convenio especial coa base mínima do grupo III, tarifa 9, do réxime especial dos traballadores do mar, ou ter asinado convenio especial de base igual ou superior a aquel.</p>
    <p>e) Non ser beneficiaria/o de ningunha outra axuda para a mesma finalidade e non ser perceptora/or de pensión de xubilación ou incapacidade permanente.</p>
    <p>f) Non estar incursa/o en prohibición que lle impida ter condición de beneficiaria/o de subvencións.</p>
    <p>Artigo 4. <em>Contía e percepción das axudas</em></p>
    <p>1. As/os beneficiarias/os percibirán unha axuda destinada a aboar o importe do convenio especial que deben subscribir coa Seguridade Social. A contía da axuda será igual ao importe de dito convenio, coa limitación dunha contía máxima de 350 € mensuais durante o período a que corresponda a convocatoria.</p>
    <p>2. O período subvencionable abranguerá entre o 1 de novembro do ano anterior ao da convocatoria e o 31 de outubro do ano da convocatoria.</p>
    <p>En todo caso, os efectos económicos virán determinados pola data de efectos do convenio especial asinado coa Seguridade Social.</p>
    <p>Artigo 5. <em> Dotación orzamentaria</em></p>
    <p>1. As axudas concederanse por importe máximo de 646.000 euros e imputaranse á aplicación 16.31.722A.780.0, proxecto 2011 00832, dos orzamentos xerais da Comunidade Autónoma de Galicia para o ano 2012.</p>
    <p>2. En todo caso, a concesión das axudas estará subordinada á existencia de crédito adecuado e suficiente. En caso de que o número de solicitudes supere o crédito dispoñible, procederase ao rateo do importe global máximo previsto entre os beneficiarios da subvención segundo o disposto no artigo 9.3 da Lei 9/2007, de subvencións de Galicia.</p>
    <p>3. Así mesmo, prevese a posibilidade de ampliar o crédito en virtude do artigo 31 desta mesma Lei 9/2007. Desta maneira, o importe consignado en cada convocatoria poderá ser ampliado en función das dispoñibilidades orzamentarias sen que iso dea lugar á apertura de novo prazo de presentación de solicitudes.</p>
    <p>Artigo 6. <em>Prazo de presentación de solicitudes</em></p>
    <p>O prazo de presentación das solicitudes será dun (1) mes contado desde o día seguinte ao da publicación desta orde.</p>
    <p>As persoas que cumpran o requisito referido no artigo 3.a) con posterioridade á publicación desta orde e reúnan todos os demais requisitos nela exixidos poderán presentar a súa solicitude no prazo dun (1) mes desde a data en que se cumpra tal requisito, e sempre durante a vixencia desta orde.</p>
    <p>Artigo 7. <em>Solicitudes</em></p>
    <p>1. As solicitudes para acceder a estas axudas poderán presentarse na oficina de Rexistro Único e Información da Xunta de Galicia ou nos lugares e formas previstos no punto 4 do artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Así mesmo, tamén se poderá presentar na sede electrónica https://sede.xunta.es</p>
    <p>2. As solicitudes formalizaranse nos impresos oficiais que se inclúen no anexo I desta orde e deberán ir acompañadas dos seguintes documentos:</p>
    <p>a) Informe da vida laboral expedido pola Tesouraría Xeral da Seguridade Social e informe expedido polo Instituto Social da Mariña ou Instituto Nacional da Seguridade Social en que conste o cómputo total (cotizados + asimilados) de días de cotización para efectos de xubilación.</p>
    <p>b) Compromiso de subscribir o convenio especial a que se refire a letra d) do artigo 3 co Instituto Social da Mariña (anexo II), ou copia do convenio especial asinado.</p>
    <p>c) Declaración de non ser beneficiario de ningunha outra axuda para a mesma finalidade e de non ser perceptor de pensión de xubilación ou incapacidade permanente (anexo III).</p>
    <p>d) Declaración responsable de non estar incurso en prohibición que lle impida ter a condición de beneficiario de subvencións (anexo IV).</p>
    <p>e) Copia compulsada da declaración do IRPF da unidade familiar do ano inmediatamente anterior ao da convocatoria ou, no caso de non tela presentado, declaración responsable de non ter ingresos superiores a 2,5 veces o IPREM (anexo VII).</p>
    <p>f) Anexo V debidamente cuberto.</p>
    <p>3. As persoas que percibiron estas axudas na última convocatoria deberán presentar, para se beneficiaren desta convocatoria, unicamente os anexos I, III, IV, V e VII, debidamente cubertos, salvo que se atopasen nalgún suposto de extinción da axuda.</p>
    <p>4. No caso de non proceder a exención referida no artigo 3.c) desta orde, de acordo co establecido no artigo 20.3 da Lei 9/2007, de subvencións de Galicia, a presentación da solicitude de concesión da axuda comportará a autorización ao órgano xestor para solicitar as certificacións que deban emitir a Axencia Estatal de Administración Tributaria, a Tesouraría Xeral da Seguridade Social e a Consellería de Facenda da Xunta de Galicia, co fin de acreditar que a/o solicitante está ao día nas obrigas tributarias e coa Seguridade Social e que non ten pendente de pagamento ningunha débeda, por ningún concepto, coa Administración pública da Comunidade Autónoma galega. Non obstante, a/o solicitante poderá denegar expresamente o consentimento, caso en que deberá presentar as certificacións. Igualmente, se por razóns técnicas ou doutra índole estes certificados non poden ser obtidos polo órgano xestor, poderán serlle requiridos á/ao interesada/o.</p>
    <p>5. As/os solicitantes deberán comunicarlle á consellería toda variación que se produza na súa situación respecto da Seguridade Social, no prazo máximo dos cinco (5) días seguintes a aquel en que esta se produza.</p>
    <p>Así mesmo, no caso de falecemento dalgunha ou dalgún solicitante, este feito deberá ser comunicado polos seus herdeiros, coa maior brevidade posible e dentro dos dez (10) días seguintes ao do falecemento, debendo presentar o certificado de defunción.</p>
    <p>Artigo 8. <em>Emenda</em></p>
    <p>1. Revisadas as solicitudes pola Dirección Xeral de Desenvolvemento Pesqueiro, poderáselles reclamar, en caso de documentación incompleta ou defecto desta, por escrito ás/aos interesadas/os que nun prazo de dez (10) días remitan cantos datos, documentos complementarios e aclaracións se consideren necesarios para poder resolver o expediente, coa indicación de que, se así non o fixer, se considerará que desistiron da súa petición, logo de resolución que deberá ser ditada nos termos previstos no artigo 42 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>2. Sen prexuízo do anterior, en calquera momento do procedemento a Consellería do Medio Rural e do Mar poderá requirir aqueles datos ou documentos complementarios que resulten necesarios para a tramitación e adopción da resolución que proceda.</p>
    <p>Artigo 9. <em>Procedemento de concesión e órgano avaliador</em></p>
    <p>1. Polo obxecto e finalidade destas axudas, que se concederán dentro dos límites orzamentarios a todas/os as/os beneficiarias/os que reúnan os requisitos exixibles, non será necesario realizar a comparación e prelación das solicitudes presentadas; este procedemento non terá a consideración de concorrencia competitiva.</p>
    <p>2. A concesión destas axudas tramitarase polo procedemento abreviado establecido no artigo 22 da Lei 9/2007, polo que non intervirá o órgano avaliador a que se refire a citada norma legal.</p>
    <p>3. Unha vez revisadas as solicitudes e comprobado que reúnen os requisitos exixidos na presente orde, a Dirección Xeral de Desenvolvemento Pesqueiro elaborará a correspondente proposta de resolución, que será remitida ao órgano competente para a resolución destas axudas.</p>
    <p>Artigo 10. <em>Resolución e aceptación</em></p>
    <p>1. Segundo o sinalado no artigo 7.1 da Lei 9/2007, do 13 de xuño, de subvencións de Galicia, a resolución destas axudas correspóndelle á conselleira do Medio Rural e do Mar. Ao abeiro do punto 3 deste mesmo artigo, e en consonancia co artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, tal resolución queda delegada no secretario xeral do Mar, tal e como aparece recollido no artigo 2 da Orde do 30 de marzo de 2012 de delegación de competencias no secretario xeral técnico, secretarios xerais e xefes territoriais da Consellería do Medio Rural e do Mar e no presidente do ente público Portos de Galicia. </p>
    <p>2. O prazo máximo para resolver e notificar a resolución do procedemento será de cinco (5) meses, que se computarán desde a data de publicación desta convocatoria, conforme o sinalado no artigo 23.4 da citada Lei 9/2007, e no artigo 1.2 da Lei 6/2001, do 29 de xuño, de adecuación da normativa da Comunidade Autónoma de Galicia á Lei 4/1999, do 13 de xaneiro.</p>
    <p>Conforme o sinalado no artigo 23.5 da Lei 9/2007, de subvencións de Galicia, o vencemento do prazo máximo sen que sexa notificada a resolución lexitima os interesados para entender desestimada por silencio administrativo a solicitude de concesión da subvención.</p>
    <p>3. A resolución notificaráselles aos interesados, conforme o establecido nos artigos 58 e 59 da Lei 30/1992, para que no prazo de dez (10) días comuniquen a súa aceptación ou o rexeitamento da axuda nas condicións expresadas nela. Transcorrido este prazo sen se producir manifestación expresa, entenderase tacitamente aceptada a axuda, segundo dispón o artigo 21.5 da Lei 9/2007, de subvencións de Galicia.</p>
    <p>Artigo 11. <em>Recursos</em></p>
    <p>Contra a resolución que se dite, que pon fin á vía administrativa, poderase interpoñer recurso potestativo de reposición, no prazo dun (1) mes, ante a conselleira do Medio Rural e do Mar, ou recurso contencioso-administrativo, ante o órgano xurisdicional competente da orde contencioso-administrativa, que se interporá no prazo de dous (2) meses, contados en ambos os dous casos desde o día seguinte ao da súa notificación, de conformidade co disposto no artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e o artigo 46.1 da Lei 29/1998, do 13 de xullo, da xurisdición contencioso-administrativa.</p>
    <p>Artigo 12. <em>Xustificación e pagamento</em></p>
    <p>1. A axuda liquidarase mensualmente, e para a súa xustificación e pagamento será imprescindible que as/os beneficiarias/os presenten, para o primeiro pagamento, copia compulsada do convenio especial asinado co Instituto Social da Mariña, xunto co anexo VI datado e asinado, xustificante acreditativo dos pagamentos das cotas do convenio realizados ata o momento e, de ser o caso, certificacións de estar ao día no cumprimento das obrigas tributarias e de Seguridade Social e de non ter débedas pendentes, por ningún concepto, coa Administración da Comunidade Autónoma.</p>
    <p>2. Para os pagamentos sucesivos bastará o xustificante acreditativo do último pagamento da cota do convenio especial asinado co Instituto Social da Mariña e, de ser o caso, certificacións de estar ao día no cumprimento das obrigas tributarias e de Seguridade Social e de non ter débedas pendentes, por ningún concepto, coa Administración da Comunidade Autónoma.</p>
    <p>Artigo 13. <em>Obrigas das persoas beneficiarias</em></p>
    <p>1. As persoas beneficiarias deberán comunicarlle á consellería calquera modificación das condicións tidas en consideración para a concesión da axuda, no prazo dos (5) cinco días seguintes a aquel en que esta se produza.</p>
    <p>2. As persoas beneficiarias someteranse ás actuacións de control, comprobación e inspección que efectúe a consellería, ás de control financeiro que correspondan á Intervención Xeral da Comunidade Autónoma e ás que a lexislación vixente lles atribúe a outros organismos da Comunidade Autónoma.</p>
    <p>3. Igualmente, someteranse ás obrigas establecidas na Lei 9/2007, de subvencións de Galicia.</p>
    <p>Artigo 14. <em>Causas de extinción da axuda</em></p>
    <p>A percepción da axuda extinguirase polas seguintes causas:</p>
    <p>a) Por quedar a/o beneficiaria/o comprendida/o, pola realización de actividade, no campo de aplicación de calquera réxime dos que integran o sistema da Seguridade Social.</p>
    <p>b) Por adquirir a condición de pensionista de xubilación ou de incapacidade permanente en calquera dos réximes do sistema da Seguridade Social.</p>
    <p>c) Por falecemento da/o beneficiaria/o.</p>
    <p>d) Por cumprir os requisitos necesarios para causar pensión de xubilación.</p>
    <p>e) Pola falta de pagamento das cotas do convenio especial asinado pola/o beneficiaria/o co Instituto Social da Mariña.</p>
    <p>Artigo 15. <em>Reintegro</em></p>
    <p>1. Procederá o reintegro total ou parcial da subvención concedida, así como do xuro de demora correspondente desde o momento do pagamento da subvención ata a data en que se acorde a procedencia do reintegro, nos supostos establecidos nos artigos 32 e 33 da Lei 9/2007, do 13 de xuño, de subvencións de Galicia.</p>
    <p>2. Para o devandito procedemento de reintegro terase en conta o establecido no capítulo II do título II da mesma lei.</p>
    <p>Disposición adicional primeira</p>
    <p>1. A Consellería do Medio Rural e do Mar publicará no <em>Diario Oficial de Galicia</em> as subvencións concedidas con suxeición a esta orde, indicando o programa e crédito orzamentario a que se imputan, beneficiaria/o, cantidade concedida e finalidade da subvención. </p>
    <p>2. Así mesmo, de conformidade co establecido no artigo 13.4 da Lei 4/2006, do 30 de xuño, de transparencia e boas prácticas na Administración pública galega, a Consellería do Medio Rural e do Mar publicará na súa páxina web oficial as concesións das ditas axudas ou subvencións, indicando a relación dos beneficiarios, o importe das axudas e a identificación da normativa reguladora, polo que a presentación da solicitude leva implícita a autorización para o tratamento necesario dos datos dos beneficiarios e da súa publicación na citada páxina web.</p>
    <p>Disposición adicional segunda</p>
    <p>En todo o non previsto nesta orde observarase o disposto na Lei 30/1992, do 26 de novembro, de réxime xurídico das administracións públicas e do procedemento administrativo común, na Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e nos preceptos básicos da Lei 38/2003, do 17 de novembro, xeral de subvencións.</p>
    <p>Disposición derradeira primeira</p>
    <p>Autorízase a persoa titular da Dirección Xeral de Desenvolvemento Pesqueiro para que dite as resolucións necesarias para o desenvolvemento e a aplicación desta orde.</p>
    <p>Disposición derradeira segunda</p>
    <p>A presente orde producirá efectos desde o día seguinte ao da súa publicación no <em>Diario Oficial de Galicia</em>. </p>
    <p>Santiago de Compostela, 27 de setembro de 2012</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

