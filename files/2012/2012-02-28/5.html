---
date: '2012-02-28'
id: G0165-210212-12490
page: 7084
number: 41
agency: Consellería do Medio Rural e do Mar
section: III. Outras disposicións.
title: >-
  DECRETO 81/2012, do 16 de febreiro, polo que se crea a Confraría de Pescadores
  de Vilaboa Pedra da Oliveira.
range: Decreto
url: >-
  https://www.xunta.gal/dog/Publicados/2012/20120228/AnuncioG0165-210212-12490_gl.html
---
<p>As confrarías de pescadores están reguladas na Lei 9/1993, do 8 de xullo, de confrarías de pescadores de Galicia e no Decreto 261/2002, do 30 de xullo, polo que se aproban as normas reguladoras das confrarías de pescadores e as súas federacións, que as configura como corporacións de dereito público que representan intereses económicos e corporativos dos profesionais do sector pesqueiro e marisqueiro e dos seus asociados dentro do seu ámbito territorial.</p>
    <p>O artigo 15 da lei e o artigo 65 do decreto prevén a creación de novas confrarías cando exista algunha zona do litoral galego non atribuído a ningunha confraría, e establecen os requisitos que se deben cumprir para a súa creación.</p>
    <p>Con este amparo legal a Asociación Profesional de Mariscadores de Vilaboa Pedra da Oliveira instou a creación dunha nova confraría de pescadores para o ámbito territorial comprendido entre Punta do Cabalo ata Punta do Aradoiro no fondo da ría de Vigo, e presentou unha solicitude asinada por 99 profesionais habilitados no ámbito territorial no que se pretende establecer, lexitimada por notario, xunto cunha memoria dos servizos que a confraría podería prestar desde o momento da súa creación, un proxecto de estatutos e un estudo económico de viabilidade vinculado aos bens e dereitos da Asociación Profesional de Mariscadores de Vilaboa Pedra da Oliveira.</p>
    <p>A Consellería do Mar comprobou que os solicitantes constitúen a maioría de profesionais exixida no artigo 15 da Lei 9/1993 e que se cumpren as demais formalidades para a creación dunha nova confraría, polo que solicitou informe ás confrarías lindantes e á Federación Provincial de Confrarías de Pontevedra. </p>
    <p>Unha vez emitidos estes informes, a Consellería do Medio Rural e do Mar propón elevar ao Consello da Xunta de Galicia o acordo para a creación da Confraría de Pescadores de Vilaboa Pedra da Oliveira.</p>
    <p>En consecuencia, por proposta da conselleira do Medio Rural e do Mar e logo de deliberación do Consello da Xunta de Galicia, na súa reunión do día dezaseis de febreiro de dous mil doce,</p>
    <h2>DISPOÑO:</h2>
    <p>Artigo 1.</p>
    <p>Créase a Confraría de Pescadores de Vilaboa Pedra da Oliveira como corporación de dereito público, dotada de personalidade xurídica e capacidade de obrar para o cumprimento dos seus fins.</p>
    <p>Artigo 2.</p>
    <p>O ámbito territorial da Confraría de Pescadores de Vilaboa Pedra da Oliveira comprende desde punta do Cabalo ata punta do Aradoiro, tendo o seu límite na pedra da Espiga, sita nas coordenadas l: 42° 17’ 28,285”, L: 8° 39’ 32,764” (ETRS89).</p>
    <p>Artigo 3.</p>
    <p>A nova confraría de pescadores estará suxeita ás disposicións da Lei 9/1993, do 8 de xullo, de confrarías de pescadores de Galicia e do Decreto 261/2002, do 30 de xullo, polo que se aproban as normas reguladoras das confrarías de pescadores e as súas federacións.</p>
    <p>Disposición derradeira.</p>
    <p>O presente decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, dezaseis de febreiro de dous mil doce.</p>
    <footer><p>Alberto Núñez Feijóo<br>Presidente</p><p>Rosa María Quintana Carballo<br>Conselleira do Medio Rural e do Mar</p></footer>

