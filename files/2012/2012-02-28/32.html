---
date: '2012-02-28'
id: CA04-231211-10307
page: 7221
number: 41
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 21 de decembro de 2011, da Dirección Xeral de Industria, Enerxía
  e Minas, pola que se autoriza administrativamente e se aproba o proxecto de
  execución  da  liña  eléctrica  de  evacuación  da  central  hidroeléctrica 
  Peares II, no termo municipal de Carballedo (expediente IN408A 001/2010-CH).
range: Resolución
url: >-
  https://www.xunta.gal/dog/Publicados/2012/20120228/AnuncioCA04-231211-10307_gl.html
---
<p>Examinado o expediente instruído a pedimento da empresa Generación Peninsular, S.L.U., con domicilio para efectos de notificación na avenida de San Luis, 77, 28033, Madrid, resultan os seguintes,</p>
    <p>Antecedentes de feito.</p>
    <p>Primeiro. Con data do 29 de xuño de 2010, Generación Peninsular, S.L.U. solicitou a autorización administrativa e a aprobación do proxecto de execución das instalacións electromecánicas da Central Hidroeléctrica Peares II.</p>
    <p>Segundo. Por Acordo do 27 de xaneiro de 2011, do Departamento Territorial da Consellería de Economía e Industria de Lugo, someteuse á información pública a petición de autorización e a aprobación do proxecto de execución e de inclusión no réxime especial de produción de enerxía eléctrica para o proxecto electromecánico da central hidroeléctrica dos Peares II, e publicouse no DOG do 18 de febreiro e no BOP de Lugo do 10 de febreiro de 2011, non tendo constancia esta dirección xeral de que, durante o período de información pública se presentase ningunha alegación.</p>
    <p>Terceiro. Con data do 6 de maio de 2011 Generación Peninsular, S.L.U. solicitou a desistencia da tramitación conxunta da liña de evacuación da Central Hidroeléctrica Peares II, comprendida no proxecto de execución Proxecto electromecánico da central hidroeléctrica dos Peares II, sendo obxecto a liña de interconexión dunha tramitación administrativa posterior.</p>
    <p>Cuarto. Por Resolución do 29 de xullo de 2011, da Dirección Xeral de Industria, Enerxía e Minas, autorizouse administrativamente e aprobouse o proxecto de execución do aproveitamento hidroeléctrico no río Miño da central dos Peares II, situado nos termos municipais de Carballedo e Pantón (Lugo), promovido pola mercantil Generación Peninsular, S.L.U., excluíndo a liña de interconexión.</p>
    <p>Quinto. Con data do 19 de outubro de 2011, Generación Peninsular, S.L.U. solicita a autorización administrativa e a aprobación do proxecto de execución da liña eléctrica de evacuación da central hidroeléctrica Peares II, presentando o preceptivo proxecto de execución.</p>
    <p>Sexto. As características técnicas básicas da instalación son as seguintes:</p>
    <p>Liña eléctrica subterránea de corrente alterna trifásica a 132 kV de tensión nominal, condutor RHE 76/132 1×630 mm2 aluminio, con illamento XLPE, en canaleta, galería e/ou bandexa (segundo o tramo), un circuíto para a evacuación da enerxía que se xere con orixe, por tanto, na central hidroeléctrica Peares II e final na nova posición de liña de 132 kV (que se vai instalar) na subestación eléctrica dos Peares de Unión Fenosa Distribución, S.A., cunha lonxitude de 1.000 m.</p>
    <p>Concello: Carballedo (Lugo).</p>
    <p>Sétimo. Con data do 16 de novembro de 2011, os servizos técnicos da Xefatura Territorial da Consellería de Economía e Industria de Lugo emiten informe favorable ao proxecto de execución da liña eléctrica de evacuación da Central Hidroeléctrica Peares II, facendo constar que a instalación descrita coincide exactamente coa sometida a información pública mediante o Acordo do 27 de xaneiro de 2011, do Departamento Territorial da Consellería de Economía e Industria de Lugo, citado no antecedente de feito segundo.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia; no Decreto 79/2009, do 19 de abril, e no Decreto 8/2011, do 28 de xaneiro, polos que se fixa a estrutura orgánica da Xunta de Galicia e das súas consellerías (DOG do 20.4.2009 e 3.2.2011, respectivamente), no Decreto 324/2009, do 11 de xuño (DOG do 17.6.2009) polo que se establece a estrutura orgánica da Consellería de Economía e Industria, no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia, en relación co Real decreto 1955/2000, do 1 de decembro, e a Lei 54/1997, do 27 de novembro, do sector eléctrico, modificada pola Lei 17/2007, do 4 de xullo e a Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. No expediente instruído para o efecto cumpríronse os trámites regulamentarios.</p>
    <p>Esta dirección xeral, de acordo co que antecede e no exercicio das competencias que ten atribuídas,</p>
    <h2>RESOLVE:</h2>
    <p>1. Autorizar administrativamente a liña eléctrica de evacuación da Central Hidroeléctrica Peares II, no termo municipal de Carballedo (Lugo).</p>
    <p>2. Aprobar o proxecto de execución e a súa modificación da instalación eléctrica que se cita.</p>
    <p>Todo isto de acordo coas condicións seguintes:</p>
    <p>Primeira. As instalacións que se autorizan terán que realizarse de acordo coas especificacións e planos que figuran no proxecto presentado pola empresa, asinado polo enxeñeiro industrial José María García Bernardo, e visado polo Colexio Oficial de Enxeñeiros Industriais de Madrid, con número de rexistro 201005987, con data do 27 de setembro de 2011, e cun orzamento total de 522.088,00 euros.</p>
    <p>Segunda. O peticionario asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguranza.</p>
    <p>Terceira. En todo momento se deberá cumprir canto establecen os regulamentos técnicos de aplicación, así como as demais normativas e directrices vixentes aplicables e, en particular, canto establece o Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguranza en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa da Dirección Xeral de Industria, Enerxía e Minas. Así mesmo, a Xefatura Territorial da Consellería de Economía e Industria de Lugo, poderá autorizar as modificacións de detalle do proxecto que resulten procedentes, e debe comunicar a esta dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Unha vez construídas as instalacións autorizadas, a Xefatura Territorial da Consellería de Economía e Industria de Lugo inspeccionará a totalidade das obras e montaxes efectuadas e verificará o cumprimento dos compromisos contraídos pola empresa promotora.</p>
    <p>Sexta. A Administración reserva para si o dereito de deixar sen efecto esta autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condicións impostas ou por calquera outra causa excepcional que o xustifique.</p>
    <p>Sétima. Esta autorización dáse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, cabe interpor recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 21 de decembro de 2011.</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

