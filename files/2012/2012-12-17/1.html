---
date: '2012-12-17'
id: CA02-101212-0003
page: 46885
number: 239
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 7 de decembro de 2012 sobre a aprobación definitiva do Plan xeral de
  ordenación municipal do concello de Verín.
range: Orde
url: >-
  https://www.xunta.gal/dog/Publicados/2012/20121217/AnuncioCA02-101212-0003_gl.html
---
<p>O concello de Verín remite o Plan xeral de ordenación municipal, en solicitude da súa aprobación definitiva, conforme o previsto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia. </p>
    <p>I. Antecedentes.</p>
    <p>1. Por Orde desta Consellería de Medio Ambiente, Territorio e Infraestruturas, con data do 29 de outubro de 2012, resolveuse non aprobar definitivamente o Plan xeral de ordenación municipal do concello de Verín, formulándose unha serie de obxeccións que hai que emendar.</p>
    <p>2. En cumprimento da deficiencia documental observada, consta a emisión de informe do Servizo de Montes da Consellería do Medio Rural e Montes con data do 6.11.2012.</p>
    <p>3. O Concello Pleno de Verín, en sesión ordinaria do 16 de novembro de 2012, aprobou provisionalmente o PXOM.</p>
    <p>II. Análise e consideracións.</p>
    <p>Unha vez analizada a documentación aprobada provisionalmente, con data do 16.11.2012, en relación coas consideracións contidas na anterior Orde da CMATI, do 29 de outubro pasado, cómpre sinalar o seguinte; e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>II.1. Modelo de ordenación. Clasificación do solo.</p>
    <p>Púidose comprobar que as consideracións contidas na Orde, con data do 29.10.2012, foron tidas en conta, no documento sometido ao acordo plenario con data do 16.11.2012.</p>
    <p>II.2. Solo de núcleo rural.</p>
    <p>O plan xustifica individualizadamente, no punto 6.1.2.1. da Memoria, a consolidación edificatoria mínima exixida no artigo 13.3.b da LOUG para os núcleos rurais comúns conforme os graos previstos na ordenanza. </p>
    <p>Porén, constátase un erro xeneralizado nos planos de clasificación dos núcleos rurais, xa que non coinciden os graos previstos para a análise de modelo poboacional (onde se calcula o grao de consolidación dos núcleos) cos dos planos de clasificación e cualificación de solo grafados cun superíndice (cuxa aplicación derivaría na falta de cumprimento da consolidación legal mínima).</p>
    <p>Xa que logo, cómpre substituír os graos errados sinalados nos planos de clasificación e cualificación de solo dos núcleos rurais; polos correctos previstos na análise de modelo poboacional.</p>
    <p>II.3. Outras cuestións.</p>
    <p>Considerando que no solo urbanizable SUE-01, ademais do uso global característico maioritario dotacional, se prevé tamén o uso global terciario-hoteleiro, deberán manterse, se é o caso, as reservas mínimas correspondentes ao uso hoteleiro, conforme o establecido ao respecto no artigo 47.2. da LOUG.</p>
    <p>Por conseguinte, na ficha individualizada do sector constará a cesión dos terreos do Sistema Local de Equipamentos.</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto no artigo 89 da LOUG, e no artigo 1 do Decreto 316/2009, do 4 de xuño, polo que se establece a estrutura orgánica da CMATI.</p>
    <p>III. Resolución.</p>
    <p>En consecuencia, e visto o que antecede,</p>
    <h2>RESÓLVESE:</h2>
    <p>1º. Outorgar a aprobación definitiva ao Plan xeral de ordenación municipal do Concello de Verín, de acordo co establecido no artigo 85.7.a da Lei 9/2002, de ordenación urbanística e de protección do medio rural de Galicia; con suxeición estrita ás consideracións sinaladas nos puntos II.2 e II.3 anteriores.</p>
    <p>2º. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas do PXOM aprobado definitivamente.</p>
    <p>3º. Notifíquese esta orde ao Concello e publíquese no <em>Diario Oficial de Galicia</em>.</p>
    <p>4º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 7 de decembro de 2012</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

