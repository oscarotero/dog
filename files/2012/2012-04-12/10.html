---
date: '2012-04-12'
id: O150-020412-14323
page: 13047
number: 70
agency: Escola Galega de Administración Pública
section: III. Outras disposicións.
title: >-
  RESOLUCIÓN do 29 de marzo de 2012 pola que se convocan as Xornadas sobre
  protección xurídica e discapacidade.
range: Resolución
url: >-
  https://www.xunta.gal/dog/Publicados/2012/20120412/AnuncioO150-020412-14323_gl.html
---
<p>Dentro do plan de actividades da Escola Galega de Administración Pública para o ano 2012 e de acordo coas funcións atribuídas pola Lei 4/1987, do 27 de maio, de creación da Escola, e pola Lei 10/1989, do 10 de xullo, de modificación da anterior, convócanse, en colaboración coa Consellería de Traballo e Benestar, a Dirección Xeral de Xustiza e a Fundación Gavela, as Xornadas sobre protección xurídica e discapacidade, conforme as seguintes bases:</p>
    <p>1. Obxectivos.</p>
    <p>O obxectivo destas xornadas é facilitar aos profesionais vinculados á discapacidade, en maior ou menor medida, desde un ou outro ámbito de actuación, coñecementos actualizados sobre a protección xurídica das persoas con discapacidade conforme a Convención, así como crear un foro de encontro e intercambio das entidades e profesionais que en Galicia dirixen a súa actividade ás persoas con capacidade modificada xudicialmente asumindo medidas de apoio e protección (fundamentalmente, entidades tutelares).</p>
    <p>Poden destacarse, por tanto, como principais obxectivos destas xornadas os seguintes:</p>
    <p>– Actualizar os coñecementos dos profesionais e entidades vinculadas ao sector con base nas últimas modificacións xurídicas que afectan a discapacidade, en especial, por mor da Convención Internacional de Dereitos de Nova York.</p>
    <p>– Mellorar as competencias dos profesionais no ámbito da protección xurídica á discapacidade.</p>
    <p>– Facilitar información sobre modelos para o exercicio de medidas de protección xurídica desde entidades tutelares.</p>
    <p>– Propiciar un punto de encontro entre o ámbito xurídico e o da discapacidade en que se aborden as cuestións relativas á protección xurídica.</p>
    <p>2. Contidos.</p>
    <p>Canto aos contidos, o propósito é que se desenvolva unha acción caracterizada pola actualización, calidade, multidisciplinariedade e especialización e serán impartidos por profesionais en activo de recoñecido prestixio. </p>
    <p>Serán tratados, entre outros, os seguintes temas:</p>
    <p>– A Convención internacional de dereitos das persoas con discapacidade.</p>
    <p>– O proceso sobre a capacidade das persoas desde o punto de vista xurídico.</p>
    <p>– A capacidade das persoas e a súa vinculación no proceso de atención desde os centros e servizos de atención á dependencia.</p>
    <p>– O exercicio de medidas de protección para persoas con discapacidade desde institucións tutelares: Fundación Tutelar de Persoas con Enfermidade Mental, FECLEM.</p>
    <p>– O exercicio de medidas de protección desde unha institución tutelar pública: Fundación Pública Galega para a Tutela de Persoas Adultas, FUNGA.</p>
    <p>– Presentación de entidades tutelares en Galicia.</p>
    <p>3. Destinatarios.</p>
    <p>Profesionais, tanto do ámbito da atención a colectivos desfavorecidos como do ámbito xurídico.</p>
    <p>Entidades vinculadas á atención a colectivos desfavorecidos, especialmente ao ámbito da discapacidade.</p>
    <p>Entidades e profesionais vinculados ao exercicio de medidas de protección xurídica.</p>
    <p>Profesionais e interesados en xeral na materia.</p>
    <p>4. Desenvolvemento.</p>
    <p>Estas xornadas desenvolveranse na Escola Galega de Administración Pública (EGAP) os días 3 e 4 de maio de 2012.</p>
    <p>Duración: 7 horas lectivas, en horario de mañá.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Solicitudes.</p>
    <p>As solicitudes irán dirixidas ao director da Escola Galega de Administración Pública (Polígono das Fontiñas, rúa Madrid, 2-4, 15707 Santiago de Compostela), segundo o modelo que figura como anexo a esta convocatoria, e serán presentadas no Rexistro Xeral da EGAP, ou ben de calquera das formas previstas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. Serán admitidas inscricións por medio de fax enviado ao número 981 54 63 30 ou por correo electrónico dirixido ao enderezo novas.egap@xunta.es</p>
    <p>As persoas solicitantes poderán obter a confirmación da súa admisión chamando por teléfono, das 8.30 ás 14.30 horas, aos seguintes números: 981 54 62 41/881 99 70 14.</p>
    <p>7. Prazo.</p>
    <p>O prazo de presentación de solicitudes finalizará o día 30 de abril de 2012.</p>
    <p>8. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento destas xornadas, así como a facultade de cancelalas se o escaso número de solicitudes non xustificar a súa realización.</p>
    <p>9. Certificado de asistencia.</p>
    <p>Será entregado un certificado de asistencia ao final das xornadas a aquelas persoas inscritas que participasen asiduamente, e sempre que a súa asistencia sexa igual ou superior ao 85% das horas lectivas programadas. Neste documento aparecerán de forma expresa o contido, a data e o lugar de realización destas xornadas.</p>
    <p>Santiago de Compostela, 29 de marzo de 2012.</p>
    <footer><p>Pablo Figueroa Dorrego<br>Director da Escola Galega de Administración Pública</p></footer>
    <h2>FOLLA DE INSCRICIÓN</h2>
    <table>
     <tbody>
      <tr>
       <td>1. SOLICITANTE.</td>
      </tr>
      <tr>
       <td>Apelidos Nome DNI</td>
      </tr>
     </tbody>
    </table>
    <table>
     <tbody>
      <tr>
       <td>2. DATOS PROFESIONAIS.</td>
      </tr>
      <tr>
       <td>Posto de traballo/profesión Corpo, subgrupo ou escala (1) Nivel (2)</td>
      </tr>
      <tr>
       <td>Entidade en que presta servizos: (3)</td>
      </tr>
      <tr>
       <td>Enderezo do posto de traballo:
        Rúa n.º Localidade Provincia CP Tfno.
        Correo electrónico:</td>
      </tr>
     </tbody>
    </table>
    <table>
     <tbody>
      <tr>
       <td>3. ACTIVIDADE SOLICITADA</td>
      </tr>
      <tr>
       <td>Solicita asistir ás «Xornadas sobre protección xurídica e discapacidade» que se desenvolverán na Escola Galega de Administración Pública (EGAP) os días 3 e 4 de maio de 2012.
        Sinatura
        .................................................., ......... de....................................... de 2012.
        Os datos de carácter persoal contidos no impreso poderán ser incluídos nun ficheiro para o seu tratamento por este órgano administrativo, como titular responsable del, no uso das funcións propias que teñen atribuídas e no ámbito das súas competencias. Así mesmo, infórmase da posibilidade de exercer os dereitos de acceso, rectificación, cancelación e oposición, todo isto de conformidade co disposto no artigo 5 da Lei orgánica 15/1999, de protección de datos de carácter persoal (BOE n.º 298, do 14 de diciembre).</td>
      </tr>
     </tbody>
    </table>
    <p>(1, 2 e 3): cubrir só en caso de ser funcionario ou funcionaria.</p>
    <p>Director da EGAP. Polígono das Fontiñas, rúa Madrid, 2-4, 15707 Santiago de Compostela (A Coruña).</p>

