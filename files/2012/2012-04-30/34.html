---
date: '2012-04-30'
id: CA04-150212-12279
page: 15770
number: 82
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 7 de febreiro de 2012, da Dirección Xeral de Industria, Enerxía
  e Minas, pola que se somete a información pública o proxecto de autorización
  administrativa para a distribución de gas natural no termo municipal de Foz
  (Lugo), promovido pola empresa Gas Galicia SDG, S.A.
range: Resolución
url: >-
  https://www.xunta.gal/dog/Publicados/2012/20120430/AnuncioCA04-150212-12279_gl.html
---
<p>A respecto da autorización para a distribución de gas natural canalizado no termo municipal de Foz (Lugo), e ante as solicitudes presentadas en concorrencia por dúas empresas (Gas Galicia SDG, S.A. e Endesa Gas Distribución, S.A.U.), a Dirección Xeral de Industria, Enerxía e Minas resolveu o 15 de novembro de 2010 o trámite de competencia a favor de Gas Galicia SDG, S.A., o que implica continuar coa tramitación do procedemento de autorización administrativa unicamente con esta empresa.</p>
    <p>Aínda que o proxecto de autorización administrativa de Gas Galicia SDG, S.A. xa foi sometido ao trámite de información pública, mediante resolución da Dirección Xeral de Industria, Enerxía e Minas do 8 de febreiro de 2008 (publicada no <em>Diario Oficial de Galicia</em> do 21 de febreiro, no <em>Boletín Oficial</em> da provincia de Lugo do 18 de marzo e nos xornais <em>La Voz de Galicia</em> e <em>El Progreso</em> do 23 de febreiro de 2008, e exposta no taboleiro de anuncios do Concello de Foz do 14 de febreiro ao 28 de marzo de 2008), cómpre realizar novamente este trámite de información pública porque o novo proxecto recolle modificacións substanciais respecto do que foi sometido á devandita información pública.</p>
    <p>Por tanto, e para os efectos previstos no artigo 73 da Lei 34/1998, do 7 de outubro, do sector de hidrocarburos, no artigo 78 do Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural, e no artigo 1 do Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP), sométese a información pública o seguinte proxecto de autorización administrativa:</p>
    <p>Peticionario: Gas Galicia SDG, S.A., con CIF A15383284 e con enderezo, para os efectos de notificacións, na rúa Lisboa, s/n, edificio Área Central, local 31-HIJ, 15707 Santiago de Compostela (A Coruña).</p>
    <p>Obxecto da petición: autorización administrativa para a distribución de gas natural canalizado no termo municipal de Foz (Lugo), de conformidade co proxecto presentado para o efecto.</p>
    <p>Descrición das instalacións:</p>
    <p>A subministración de gas natural proxéctase a través dunha instalación de GNL (gas natural licuado) que se situará nunha parcela catalogada, segundo o planeamento urbanístico actual, como SNU/N en zona anexa ao cemiterio de Foz. A rede de distribución proxectada, que aparece reflectida nos planos de planta de trazado incluídos no proxecto, está formada por:</p>
    <p>– Unha rede básica de distribución en rango de presión 2 &lt; MOP (presión máxima de operación) ≤ 5 bar, que parte do punto de subministración e chega ás inmediacións do núcleo urbano de Foz.</p>
    <p>– E unha rede secundaria de distribución (en diámetro inferior a 160 mm), no mesmo rango de presión, que parte da rede básica cara aos distintos puntos de consumo.</p>
    <p>Esta rede deséñase en polietileno de alta densidade PE 100 SDR 17,6 de diámetro variable de DN160 a DN63, segundo necesidades, e a súa lonxitude será de 11.843 m (2.090 m da rede básica e 9.753 m da rede secundaria).</p>
    <p>Termo municipal: a solicitude de autorización administrativa afecta o termo municipal de Foz, na provincia de Lugo.</p>
    <p>Orzamento: setecentos oitenta e sete mil oitocentos setenta e nove euros con oitenta e un céntimos (787.879,81 €).</p>
    <p>O que se fai público para coñecemento xeral e para que todas aquelas persoas, naturais ou xurídicas, que se consideren prexudicadas nos seus dereitos poidan presentar as súas alegacións no prazo de 20 días, a partir da data de publicación deste anuncio, e poden examinar o proxecto de autorización administrativa na Dirección Xeral de Industria, Enerxía e Minas, edificio administrativo San Caetano, bloque 5, 4.º andar - 15781 Santiago de Compostela, así como na Xefatura Territorial de Lugo da Consellería de Economía e Industria, rolda da Muralla, 70 - 27071 Lugo.</p>
    <p>Santiago de Compostela, 7 de febreiro de 2012.</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

