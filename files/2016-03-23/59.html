---
date: '2016-03-23'
id: G2018-030316-0005
page: 10831
number: 57
agency: Universidade de Santiago de Compostela
section: VI. Anuncios. a) Administración autonómica.
title: >-
  RESOLUCIÓN do 12 de febreiro de 2016 pola que se ordena a publicación do
  acordo de encomenda de xestión á Sociedade Xestora de Intereses da USC
  Unixest, S.L.
range: Resolución
url: >-
  https://www.xunta.gal/dog/Publicados/2016/20160323/AnuncioG2018-030316-0005_gl.html
---
<p>Con data do 10 de febreiro de 2016, subscribiuse entre a USC e Unixest, S.L. o acordo de encomenda de xestión para a expedición de suplementos europeos ao título.</p>
    <p>En cumprimento do establecido no artigo 15.3 da Lei 30/1992, do 26 de novembro, de réxime xurídico das administracións públicas e do procedemento administrativo común (LRXAP-PAC), procede a publicación no Diario Oficial de Galicia do referido acordo, que figurará como anexo a esta resolución.</p>
    <p>Santiago de Compostela, 12 de febreiro de 2016</p>
    <footer><p>P.D. (Resolución do 22.9.2015; DOG do 5 de outubro)<br>José Manuel Villanueva Prieto<br>Xerente da Universidade de Santiago de Compostela</p></footer>
    <h2>ANEXO<br>Acordo de encomenda de xestión á Sociedade de Intereses da USC Unixest, S.L. para a expedición de suplementos europeos ao título</h2>
    <p>Santiago de Compostela, 10 de febreiro de 2016.</p>
    <h2>Reunidos:</h2>
    <p>Dunha parte o reitor, actuando en nome e representación da Universidade de Santiago de Compostela (USC), en virtude das facultades legais que lle confire a Lei orgánica 6/2001 de universidades, do 21 de decembro e os estatutos da USC, aprobados polo Decreto 14/2014, do 30 de xaneiro, por delegación do reitor (Resolución reitoral do 22 de setembro de 2015; DOG do 5 de outubro), o xerente, José Manuel Villanueva Prieto.</p>
    <p>Por outra banda, José Pereira Fariña, conselleiro delegado de Unixest, S.L. e con poderes suficientes para a realización deste acordo en virtude da escritura pública do 27 de xuño de 2014 (Rexistro Mercantil do 1 xullo).</p>
    <h2>Expoñen:</h2>
    <p>Primeiro.</p>
    <p>A USC é unha entidade de dereito público que asume e desenvolve as súas funcións como servizo público esencial á comunidade mediante o estudo, a docencia, a investigación e a transferencia do coñecemento, actividades para as cales goza de autonomía.</p>
    <p>Segundo.</p>
    <p>A Sociedade Xestora de Intereses da Universidade de Santiago de Compostela, S.L. constituíuse no ano 1999 como medio propio da USC, que é socio único. Esta sociedade réxese polos seus estatutos, polos preceptos da Lei de sociedades de responsabilidade limitada e demais disposicións vixentes sobre a materia.</p>
    <p>Terceiro.</p>
    <p>A sociedade ten por obxecto a «prestación por conta da Universidade de Santiago de Compostela de servizos de carácter cultural, organizativo e de xestión» e a «realización de actividades de produción e/ou comercialización de produtos que poidan ser de interese para a USC, e especialmente produtos de imaxe corporativa, representación, etc.».</p>
    <p>Unha das liñas de negocio desta sociedade, aprobada polos seus órganos de goberno, é a de achegar solucións informáticas para a educación, dentro da cal se elaborou o programa informático Xescampus, actualmente implantado como sistema de xestión da área académica da USC.</p>
    <p>Cuarto.</p>
    <p>A expedición do suplemento europeo ao título é unha obriga das universidades, que deben entregar este documento xunto co título para cada un dos egresados das titulacións adaptadas ao EEES. Para o cumprimiento deste obxectivo, aquelas deben dispoñer dos medios materiais e humanos para a súa execución.</p>
    <p>Non obstante o anterior, ata a data a USC non puido expedir os SET xa que as guías de implantación non foron aprobadas ata setembro de 2015 polo Ministerio de Educación Cultura e Deporte.</p>
    <p>Dado que na elaboración das guías e na definición da estrutura de datos do Ministerio tivo Unixest un papel moi importante, debe ser esta empresa a que acometa os traballos para a posta en marcha da expedición do SET tanto en soporte papel como informático e poña ao día a entrega dos SET na USC á vista do atraso acumulado desde a publicación do Real decreto 22/2015, do 23 de xaneiro, de requisitos de expedición do suplemento europeo.</p>
    <p>Quinto.</p>
    <p>Na actualidade, a USC ten pendente de expedir arredor de 12.000 SET, polo que se require unha actuación urxente neste eido. Ademais, os resultados serán incorporados ao correspondente módulo/módulos de expedición de títulos en Xescampus para favorecer a expedición ordinaria do SET a partir do remate desta encomenda.</p>
    <p>Sexto.</p>
    <p>O artigo 15 da LRXAP-PAC establece que a realización de actividades de carácter material, técnico ou de servizos da competencia dos órganos administrativos ou das entidades de dereito público poden ser encomendadas a outros órganos ou entidades públicas ou persoas físicas ou xurídicas suxeitas a dereito privado por razóns de eficacia ou cando non posúan os medios técnicos idóneos para o seu desempeño.</p>
    <p>Por iso, esta encomenda efectúase de conformidade co disposto no citado artigo por ambas as dúas razóns, dado que Unixest é medio propio da USC e é a encargada do desenvolvemento da aplicación Xescampus.</p>
    <p>Por todo iso, ambas as dúas partes acordan subscribir a presente encomenda de xestión de acordo coas seguintes</p>
    <h2>Cláusulas:</h2>
    <p>Primeira. Ámbito de aplicación subxectivo</p>
    <p>Son partes do presente acordo a USC, como entidade encomendante, e a Sociedade Xestora de Intereses da USC (Unixest, S.L.) como entidade encomendataria.</p>
    <p>Segunda. Obxecto</p>
    <p>O obxecto da encomenda é a realización dun plan piloto para a expedición do suplemento europeo ao título de grao e máster da USC en formato papel e electrónico.</p>
    <p>Terceira. Titularidade e actividades encomendadas</p>
    <p>A presente encomenda de xestión non supón cesión da titularidade da competencia nin dos elementos substantivos do seu exercicio, e é responsabilidade da USC ditar cantos actos ou resolucións de carácter xurídico lle dean soporte ou nos cales se integre a concreta actividade material obxecto da encomenda.</p>
    <p>Estes traballos abranguen:</p>
    <p>• O deseño da estrutura de datos.</p>
    <p>• A revisión dos datos personalizados dos alumnos.</p>
    <p>• A impresión dos SET.</p>
    <p>• O deseño e elaboración do e-SET e a súa posta á disposición na sede electrónica da USC.</p>
    <p>O datos das titulacións serán achegados pola USC. Os datos do alumnado procederán dos expedientes académicos, e Unixest será a encargada do tratamento de datos.</p>
    <p>A implantación do e-SET estará condicionada á coordinación coas plataformas de Administración electrónica da USC, en particular ao portal institucional de sinatura e á sede electrónica. Para estes efectos, é necesario establecer un protocolo de traballo coa Área de Tecnoloxías da Información e as Comunicacións (ATIC) para que se implementen os cambios necesarios.</p>
    <p>Cuarta. Recursos, coordinación e seguimento</p>
    <p>A USC designa como representante no deseño, seguimento e implantación dos traballos contidos nesta encomenda a Carlos A. Gómez Otero, secretario xeral adxunto.</p>
    <p>Para a coordinación e interlocución do desenvolvemento dos traballos e necesidades descritas na presente encomenda, Unixest designará a Manuel Rodríguez Ruano como coordinador, que actuará diante da USC como responsable funcional deste proxecto, ao cal dedicará os recursos necesarios para garantir en todo momento tanto a interlocución adecuada coa USC como a coordinación do persoal dedicado a este proxecto.</p>
    <p>Quinta. Datos de carácter persoal</p>
    <p>O persoal de Unixest, que durante o desenvolvemento das tarefas da encomenda terá acceso a datos de carácter persoal, polo que terá a consideración de encargado de tratamento tal e como se define na letra g) do artigo 3 de Lei orgánica 15/1999, do 13 de decembro, de protección de datos de carácter persoal, declarará expresamente que coñece quedar obrigado ao cumprimento do disposto na citada lei, especialmente no indicado nos seus artigos 9, 10 e 12. Neste sentido, deberá ter en conta as seguintes obrigas:</p>
    <p>a) Unixest adoptará as medidas de seguridade que lle correspondan segundo o Real decreto 1720/2007, do 21 de decembro, polo que se aproba o Regulamento de desenvolvemento da LOPD.</p>
    <p>b) Unixest comprométese explicitamente a formar e informar todas as persoas que empregue para a execución da encomenda e das obrigas que de tales normas dimanan.</p>
    <p>c) Igualmente, serán de aplicación as disposicións de desenvolvemento das normas anteriores que se atopen ou entren en vigor durante a execución desta encomenda.</p>
    <p>d) Unixest e o persoal a que encargue a realización das tarefas gardarán segredo profesional sobre todas as informacións, documentos e asuntos a que teña acceso ou coñecemento durante a vixencia da encomenda, e estarán obrigados a non facer públicos ou allear cantos datos coñezan como consecuencia ou con ocasión da súa execución, mesmo despois de finalizar o prazo contractual.</p>
    <p>e) Se Unixest achega equipamentos informáticos, unha vez finalizadas as tarefas, previamente á retirada deles, deberá borrar toda a información utilizada ou que derive da execución da encomenda, mediante o procedemento técnico adecuado. A destrución da documentación de apoio, se non se considera indispensable, efectuarase mediante máquina destrutora de papel ou calquera outro medio que garanta que sexa ilexible; esta operación efectuarase no lugar onde se realicen os traballos.</p>
    <p>f) A documentación entregarase a Unixest para o exclusivo fin da realización das tarefas obxecto desta encomenda, e quedará prohibido para Unixest e para o persoal encargado da súa realización a súa reprodución por calquera medio e a cesión total ou parcial a calquera persoa física ou xurídica. O anterior esténdese, así mesmo, ao produto das ditas tarefas.</p>
    <p>g) Unixest comprométese a non dar información e datos proporcionados pola USC para calquera outro uso non previsto nesta encomenda. En particular, non proporcionará a terceiras persoas copia de tales documentos ou datos, sen autorización escrita da USC.</p>
    <p>h) Todos os estudos e documentos elaborados durante a execución desta encomenda serán propiedade da USC, que poderá reproducilos, publicalos e divulgalos, total ou parcialmente, sen que Unixest se poida opor á súa difusión ou utilización.</p>
    <p>Sexta. Produtos e servizos entregados</p>
    <p>Como resultado dos traballos, Unixest deberá entregar:</p>
    <p>• Un máximo de 12.000 SET de grao e máster en papel e en formato electrónico, personalizados por alumno.</p>
    <p>• Preparación da documentación e aplicacións para a expedición ordinaria dos SET.</p>
    <p>A entrega dos documentos de formato papel realizarase na Sección de Títulos para a súa entrega aos interesados. Os de formato electrónico entregaranse nun arquivo pdf para a súa inserción na sede electrónica da USC.</p>
    <p>No caso de que a empresa non dispoña de medios de impresión, poderá formalizar contrato cunha empresa especializada.</p>
    <p>Sétima. Prazo</p>
    <p>O prazo máximo de entrega dos SET será decembro de 2017.</p>
    <p>Oitava. Modificación</p>
    <p>Este acordo poderá ser modificado por acordo expreso das partes asinantes, de acordo cos procedementos que exixa a normativa vixente.</p>
    <p>Novena. Réxime económico e financeiro da encomenda</p>
    <p>1. Para a execución desta encomenda, a USC aboará a Unixest, S.L. a cantidade de 90.000 €, que será imputada á partida orzamentaria 8075301822609.</p>
    <p>Por tratarse dunha encomenda a un medio propio, non está suxeita a IVE.</p>
    <p>O custo da encomenda poderá ser aboado gradualmente, por unidade en papel de SET expedida e entregada, a un prezo de 7,5 euros por unidade.</p>
    <p>Para estes efectos, a Secretaría Xeral da USC realizará unha certificación do número de SET entregados e Unixest emitirá a correspondente factura polo número de SET certificados, que será visada e aceptada pola Xerencia da USC previamente ao seu aboamento.</p>
    <p>2. Por tratarse a entidade encomendataria dun medio propio da USC, non se exixe a presentación de ningunha garantía.</p>
    <p>Décima. Réxime xurídico</p>
    <p>Este acordo ten o carácter administrativo recollido no artigo 15 da LRXAP-PAC.</p>
    <p>Décimo primeira. Xurisdición competente</p>
    <p>As cuestións litixiosas da presente encomenda serán resoltas pola USC. As que non poidan ser resoltas por ela, someteranse aos tribunais do contencioso-administrativo de Santiago de Compostela</p>
    <p>Décimo segunda. Exclusións</p>
    <p>A USC queda excluída das relacións xurídicas laborais ou de calquera outra índole que Unixest, S.L. poida establecer con terceiros.</p>
    <p>Décimo terceira. Publicidade</p>
    <p>Este acordo publicarase no Diario Oficial de Galicia.</p>
    <p>En proba de conformidade, ambas as dúas partes asinan o presente acordo por duplicado exemplar no lugar e data arriba indicados.</p>
    <table>
     <tbody>
      <tr>
       <td>José Manuel Villanueva Prieto</td>
       <td>José Pereira Fariña</td>
      </tr>
      <tr>
       <td>Xerente da Universidade&lt;br&gt;de Santiago de Compostela</td>
       <td>Conselleiro delegado de Unixest, S.L.</td>
      </tr>
     </tbody>
    </table>

