---
date: '2014-09-12'
id: G0164-080914-0001
page: 38388
number: 174
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 4 de setembro de 2014, da Dirección Xeral de Educación,
  Formación Profesional e Innovación Educativa, pola que se fai pública a
  convocatoria para acreditar centros e persoas coordinadoras e titoras para o
  desenvolvemento do prácticum correspondente ao máster en Profesorado de
  Educación Secundaria Obrigatoria e Bacharelato, Formación Profesional e
  Ensinanzas de Idiomas, na Comunidade Autónoma de Galicia para o curso 2014/15.
range: Resolución
url: >-
  https://www.xunta.gal/dog/Publicados/2014/20140912/AnuncioG0164-080914-0001_gl.html
---
<p>O Real decreto 1834/2008, do 8 de novembro, polo que se definen as condicións de formación para o exercicio da docencia na educación secundaria obrigatoria, o bacharelato, a formación profesional e as ensinanzas de réxime especial e se establecen as especialidades dos corpos docentes de ensino secundario, dispón, no seu artigo 9, que para exercer a docencia nestes ámbitos será necesario estar en posesión dun título oficial de máster que acredite a formación pedagóxica e didáctica de acordo co exixido pola Lei orgánica 2/2006, do 3 de maio.</p>
    <p>O Real decreto 1393/2007, do 29 de outubro, de ordenación das ensinanzas universitarias, estableceu a organización e o contido dos títulos oficiais de máster universitario. Con posterioridade, a Orde ministerial ECI/3858/2007, do 27 de decembro (BOE do 29 de decembro), determinou os requisitos para a verificación dos títulos universitarios oficiais que habilitan para o exercicio das profesións de profesor de educación secundaria obrigatoria e bacharelato, formación profesional e ensino de idiomas, dispoñendo unha fase de prácticum obrigatoria que se realizará en colaboración coas institucións educativas establecida mediante convenios entre as universidades e as administracións educativas.</p>
    <p>A Orde do 18 de abril de 2011 (DOG do 13 de maio) establece o procedemento para acreditar centros e persoas coordinadoras e titoras para o desenvolvemento do prácticum correspondente ao máster en Profesorado de Educación Secundaria Obrigatoria e Bacharelato, Formación Profesional e Ensinanzas de Idiomas, na Comunidade Autónoma de Galicia.</p>
    <p>Nos artigos 2, 3 e 4 da citada orde, descríbense os procedementos de regulamentación de centros de prácticas, persoas titoras de prácticas e as persoas coordinadoras de prácticas.</p>
    <p>Para tal fin e de acordo co anteriormente exposto, esta dirección xeral</p>
    <footer><p>DISPÓN:</p></footer>
    <p>Artigo 1. <em>Obxecto</em></p>
    <p>O obxecto da presente resolución é abrir o procedemento para acreditar centros e persoas coordinadoras e titoras para o curso 2014/15 para o desenvolvemento do prácticum correspondente ao máster en Profesorado de Educación Secundaria Obrigatoria e Bacharelato, Formación Profesional e Ensinanzas de Idiomas, na Comunidade Autónoma galega.</p>
    <p>Artigo 2. <em>Solicitudes e documentación</em></p>
    <p>Os centros e persoas, coordinadoras e titoras, que desexen acreditarse para o desenvolvemento do prácticum correspondente ao máster en Profesorado deberán solicitar a súa alta á dirección do centro que a rexistrará na aplicación Xade seguindo o itinerario: «Profesorado&gt;Datos profesionais&gt;Traballo no centro», onde existirán dúas opcións: «Coordinador prácticum máster profesorado» e «Voluntario para titorizar prácticum máster profesorado». </p>
    <p>Ademais, a persoa directora do centro, ou, por delegación súa, a persoa encargada da xefatura de estudos, ou da secretaría, asinarán e remitirán ao enderezo formacion.fprofe@edu.xunta.es, unha listaxe coas persoas que participan, e que poderán obter directamente da aplicación Xade.</p>
    <p>Para as escolas oficiais de idiomas, escolas de arte e superior de deseño e os conservatorios profesionais de música e danza enviarán a súa solicitude ao enderezo electrónico formacion.fprofe@edu.xunta.es. Nesta solicitude indicarán os nomes do coordidador e dos titores cos correspondentes datos de DNI e especialidades. </p>
    <p>Artigo 3. <em>Centros acreditados</em></p>
    <p>As listaxes dos centros acreditados e das súas persoas coordinadoras e titoras e especialidades ofertadas faranse públicas nas xefaturas territoriais, así como no portal educativo da Consellería de Cultura, Educación e Ordenación Universitaria: www.edu.xunta.es</p>
    <p>Artigo 4. <em>Selección dos centros</em></p>
    <p>A Consellería de Cultura, Educación e Ordenación Universitaria remitirá estas solicitudes, unha vez revisadas, ás universidades correspondentes.</p>
    <p>As universidades, unha vez analizadas as solicitudes, formularán, de acordo coas súas necesidades, a proposta de centros e persoas coordinadoras e titoras seleccionados pola comisión de seguimento do prácticum correspondente, segundo o establecido no artigo 7 da Orde do 18 de abril de 2011.</p>
    <p>Artigo 5. <em>Prazo de presentación</em></p>
    <p>O prazo de presentación das solicitudes dará comezo o día seguinte ao da súa publicación e rematará o día 6 de outubro de 2014. Tendo ata o 31 de outubro de 2014 para realizar as alegacións que se consideren ás listas publicadas.</p>
    <p>Artigo 6. <em>Réxime de recursos</em></p>
    <p>Contra esta resolución, que pon fin á vía administrativa, poderá interpoñerse recurso de reposición ante o mesmo órgano que a ditou, no prazo dun mes contado a partir do día seguinte ao da súa publicación no <em>Diario Oficial de Galicia</em>, ou directamente, recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da súa publicación.</p>
    <p>Disposición derradeira primeira</p>
    <p>Facúltase a Dirección Xeral de Educación, Formación Profesional e Innovación Educativa e á Dirección Xeral de Centros e Recursos Humanos para adoptar os acordos e ditar as resolucións conxuntas que consideren oportunas no desenvolvemento desta resolución.</p>
    <p>Disposición derradeira segunda</p>
    <p>A presente resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 4 de setembro de 2014</p>
    <footer><p>Manuel Corredoira López<br>Director xeral de Educación, Formación Profesional e Innovación Educativa</p></footer>

