---
date: '2003-06-26'
id: 14A92
page: 8
number: 123
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 20 de xuño de 2003 pola que se establecen as condicións da emisión de
  obrigacións da Comunidade Autónoma de Galicia por importe de 200 millóns de
  euros.
range: Orde
url: 'https://www.xunta.gal/dog/Publicados/2003/20030626/Anuncio14A92_gl.html'
---
<p>Con base no artigo 28 da Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003, o Consello da Xunta de Galicia, por Decreto 145/2003, do 31 de xaneiro, autorizou a realización das operacións financeiras recollidas na indicada lei mediante a emisión de débeda pública ou a concertación de créditos, facultando, así mesmo, o conselleiro de Economía e Facenda para que estableza as condicións das ditas operacións e dicte as disposicións necesarias para tal efecto.</p>
<p>Mediante acordo do Consello de Ministros do 13 de xuño de 2003, obtívose a autorización establecida no artigo 14.3º da Lei orgánica 8/1980, do 22 de setembro, de financiamento das comunidades autónomas.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Emitir débeda pública da Comunidade Autónoma de Galicia por un importe de 200 millóns de euros. Esta emisión realízase baixo a forma de obrigacións da Xunta de Galicia, representada mediante anotacións en conta, ó abeiro dos artigos 55 e seguintes da Lei 24/1988, do 28 de xullo, do mercado de valores, coas modificacións introducidas pola Lei 44/2002, do 22 de novembro, de medidas de reforma do sistema financeiro, e da Lei 41/1999, do 12 de novembro, sobre sistemas de pagamento e liquidación de valores.</p>
<p>A emisión de débeda pública que autoriza esta orde terá as características que se detallan a continuación:</p>
<p>Importe: 200 millóns de euros.</p>
<p>Data de emisión: 1º de xullo de 2003.</p>
<p>Data de desembolso: 1º de xullo de 2003.</p>
<p>Prezo da emisión: á par, libre de gastos para o subscritor.</p>
<p>Nominal das obrigacións: 1.000 euros.</p>
<p>Subscrición: será realizada directamente polas entidades financeiras aseguradoras da emisión, actuando en nome propio ou por conta de terceiras persoas, desde o día 20 de xuño ata o 30 de xuño de 2003.</p>
<p>Cupón: o pagamento do cupón será anual e vencerá o día 1 de xullo de cada ano. A Xunta de Galicia pagará no seu vencemento os cupóns polo seu impor</p>
<p>te líquido. Se o posuidor é un investidor non residente que non opere en España mediante establecemento permanente, procederase á devolución de oficio das retencións practicadas, segundo o procedemento establecido na Resolución da Dirección Xeral de Política Financeira e Tesouro desta consellería, do 22-10-1993 (DOG do 8 de novembro). Así mesmo, procederase á devolución de oficio das retencións practicadas ós investidores suxeitos pasivos do imposto de sociedades, así como ós investidores non residentes que operen en España a través de establecemento permanente, segundo o procedemento establecido na Resolución da Dirección Xeral de Política Financeira e Tesouro do 3-7-2001 (DOG do 9 de xullo).</p>
<p>Cotizacións: solicitarase a inscrición desta débeda pública no mercado de débeda pública de anotacións Iberclear, na forma prevista nos artigos 55 e seguintes da Lei 24/1988, do 28 de xullo, de mercado de valores, e nos demais preceptos legais aplicables na materia.</p>
<p>Fiscalidade: de conformidade co previsto no artigo 14.5º da Lei orgánica 8/1980, do 22 de setembro, de financiamento das comunidades autónomas, esta emisión goza dos mesmos beneficios e condicións que a débeda pública do Estado.</p>
<p>Amortización: dunha soa vez á par, ós dez anos da data de emisión.</p>
<p>Tipo de xuro: 3,80%.</p>
<p>Liquidez: as entidades aseguradoras garanten durante a vida da emisión a liquidez das obrigacións.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 20 de xuño de 2003.</p>
<p>Jose Antonio Orza Fernández</p>
<p>Conselleiro de Economía e Facenda</p>

