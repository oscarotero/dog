---
date: '2015-12-30'
id: O3G1-231215-0004
page: 52606
number: 248
agency: Instituto Enerxético de Galicia
section: III. Outras disposicións.
title: >-
  RESOLUCIÓN do 23  de decembro de 2015 pola que se aproban as bases reguladoras
  das subvencións para a creación, mellora e ampliación de pequenas
  infraestruturas para proxectos de equipamentos térmicos de biomasa destinadas
  a particulares, e cofinanciadas co Fondo Europeo Agrícola de Desenvolvemento
  Rural (Feader) no marco do Programa de desenvolvemento rural (PDR)de  Galicia
  2014-2020, e se anuncia a convocatoria anticipada para o ano 2016 (IN417H,
  INA17I)
range: Resolución
url: >-
  https://www.xunta.gal/dog/Publicados/2015/20151230/AnuncioO3G1-231215-0004_gl.html
---
<p>O Programa de desenvolvemento rural de Galicia 2014-2020 (PDR), aprobado pola Comisión Europea por Decisión de Execución da Comisión C (2015) 8144, do 18 de novembro de 2015, prevé na medida 7 actuacións dirixidas á mellora dos servizos básicos e renovación de poboacións nas zonas rurais. Esas medidas están financiadas, igual que as restantes que integran o PDR, polo Fondo Europeo Agrícola de Desenvolvemento Rural (Feader), xunto con fondos da Comunidade Autónoma de Galicia e da Administración Xeral do Estado.</p>
    <p>Dado que a promoción do desenvolvemento rural galego debe abordarse desde unha perspectiva integral, previse, dando continuidade á liña de proxectos dinamizadores das áreas rurais de Galicia, o apoio a actuacións con fins de aforro enerxético e fomento do uso das enerxías renovables.</p>
    <p>O Instituto Enerxético de Galicia (Inega) é un ente de dereito público creado especificamente mediante a Lei 3/1999, do 11 de marzo, que presta soporte á consellería competente en materia enerxética, e entre cuxas funcións destacan a de incidir na utilización racional da enerxía, así como diversificar as fontes enerxéticas e reducir, na medida do posible, a dependencia exterior.</p>
    <p>Neste contexto danse as condicións para que o Inega xestione e tramite a presente liña de subvencións, co obxectivo de fomentar o aforro enerxético a través da utilización de fontes de enerxía renovables como é o caso da biomasa forestal.</p>
    <p> Máis concretamente, preténdese fomentar a utilización da biomasa forestal con fins enerxéticos, o que implica toda unha serie de vantaxes tanto sociais coma ambientais, económicas e enerxéticas. Non se debe esquecer que a biomasa é unha enerxía renovable cun reducido impacto ambiental que, polo seu carácter de recurso autóctono, favorece, dentro do campo enerxético, o autoabastecemento e a seguridade da subministración a prezos competitivos.</p>
    <p>Precisamente o uso térmico da biomasa pode representar para Galicia un gran xacemento de nova actividade, e por iso, a Xunta de Galicia entende que é preciso facer unha aposta firme e realista de cara a futuro, materializando esta a través da concesión de subvencións, en réxime de concorrencia competitiva. As subvencións centraranse na submedida 7.2. Creación, mellora e expansión de infraestruturas a pequena escala, incluíndo enerxía renovable e aforro enerxético do PDR 2014-2020.</p>
    <p>De acordo co anterior</p>
    <h2>RESOLVO:</h2>
    <p>Artigo 1. Obxecto</p>
    <p>1. Aprobar as bases reguladoras das subvencións a proxectos dinamizadores das áreas rurais de Galicia 2016 para proxectos de equipamentos térmicos de biomasa, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2014-2020, que se xuntan a esta resolución como anexo I.</p>
    <p>2. Seleccionar as entidades colaboradoras que participarán na súa xestión.</p>
    <p>3. Aprobar os formularios para a xestión da convocatoria do ano 2016 que se xuntan a esta resolución como anexos II a VII.</p>
    <p>4. Publicar o convenio de colaboración para as axudas a particulares para proxectos dinamizadores das áreas rurais de Galicia para proxectos de equipamentos térmicos de biomasa, ao cal deben adherirse as entidades colaboradoras.</p>
    <p>5. Convocar para o ano 2016, en réxime de concorrencia competitiva, segundo o disposto no artigo 19.1 da Lei 9/2007, do 13 de xuño, de subvencións de Galicia, as subvencións aos proxectos dinamizadores das áreas rurais de Galicia para proxectos de equipamentos térmicos de biomasa.</p>
    <p>Artigo 2. Financiamento</p>
    <p>1. A dotación máxima para financiar esta convocatoria é de 3.000.000 € que se distribuirá do seguinte xeito:</p>
    <table>
     <tbody>
      <tr>
       <td>Medida 7.2. Creación, mellora e expansión de infraestruturas a pequena escala, incluíndo enerxía renovable e aforro enerxético</td>
       <td>Anualidade 2016</td>
       <td>Aplicación orzamentaria</td>
      </tr>
      <tr>
       <td>Biomasa</td>
       <td>3.000.000 €</td>
       <td></td>
      </tr>
      <tr>
       <td>Axudas a persoas físicas e as súas agrupacións</td>
       <td>3.000.000 €</td>
       <td>08.A2.733A.780.1</td>
      </tr>
     </tbody>
    </table>
    <p>2. A contía indicada poderá incrementarse en función das solicitudes presentadas e sempre que teña lugar unha xeración, ampliación ou incorporación de crédito ou existan remanentes doutras convocatorias financiadas con cargo ao mesmo crédito ou a créditos incluídos no mesmo programa, segundo recolle o artigo 31 da Lei 9/2007, do 13 de xuño, de subvencións de Galicia, e o artigo 30 do Decreto 11/2009, do 8 de xaneiro, polo que se aproba o Regulamento de dita Lei. O aludido incremento debe publicarse no DOG e na páxina web do Inega (www.inega.es)</p>
    <p>3. Este crédito está cofinanciado con fondos da seguinte procedencia: un 75 % polo Fondo Europeo Agrícola de Desenvolvemento Rural (Feader) no marco da medida 7 actuacións dirixidas á mellora dos Servizos básicos e renovación de poboacións nas zonas rurais e da submedida 2 Creación, mellora e expansión de infraestruturas a pequena escala, incluíndo enerxía renovable e aforro enerxético do Programa de desenvolvemento rural de Galicia 2014– 2020, un 7,50 % polos orzamentos xerais do Estado e un 17,50 % polos Orzamentos da Comunidade Autónoma.</p>
    <p>4. O crédito máximo, segundo a tipoloxía desta tecnoloxía será o seguinte:</p>
    <table>
     <tbody>
      <tr>
       <td>Tipoloxía</td>
       <td>Orzamento</td>
      </tr>
      <tr>
       <td>Grupo A1-A2</td>
       <td>400.000 €</td>
      </tr>
      <tr>
       <td>Grupo B1-B2-B3</td>
       <td>2.600.000 €</td>
      </tr>
      <tr>
       <td>Total</td>
       <td>3.000.000 €</td>
      </tr>
     </tbody>
    </table>
    <p>5. A presente convocatoria tramítase polo procedemento anticipado de gasto. O outorgamento das subvencións queda condicionado á existencia de crédito adecuado e suficiente no momento da resolución de concesión.</p>
    <p>Artigo 3. Prazo para presentar as solicitudes e a documentación</p>
    <p>As solicitudes presentaranse polas entidades colaboradoras segundo o modelo do anexo III desta resolución, xunto coa documentación que se indica nas bases reguladoras.</p>
    <p>As solicitudes deberán presentarse exclusivamente por vía electrónica a través do formulario normalizado accesible desde a sede electrónica da xunta de Galicia, https://sede.xunta.es, ou ben desde a páxina web do Inega (http://www.inega.es) de acordo co establecido nos artigos 27 da Lei 11/2007, do 22 de xuño, de acceso dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>As entidades colaboradoras contarán co un prazo de quince (15) días hábiles, a partir do 15 de xaneiro de 2016, para solicitar a súa adhesión.</p>
    <p>O prazo de presentación de solicitudes será de un (1) mes contado desde o día seguinte ao de remate do prazo de adhesión das entidades colaboradoras. Se o último día do prazo fose inhábil entenderase prorrogado ao primeiro día hábil seguinte.</p>
    <p>Artigo 4. Prazo de resolución das solicitudes</p>
    <p>O prazo para ditar resolución expresa e notificala as entidades colaboradoras será de catro (4) meses contados desde o día seguinte a aquel no que remate o prazo de presentación de solicitudes. Se transcorrese o prazo sen que recaese resolución expresa as entidades colaboradoras poderán entender desestimadas as súas solicitudes por silencio administrativo, de conformidade co artigo 23.5 da Lei 9/2007, do 13 de xuño, de subvencións de Galicia.</p>
    <p>Artigo 5. Prazos de execución e xustificación dos investimentos</p>
    <p>Os investimentos xustificaranse documentalmente de acordo co disposto nas bases reguladoras. O prazo límite para a execución dos investimentos vinculados aos proxectos subvencionados e para a xustificación dos gastos será o 30 de setembro de 2016. O feito de non xustificar correctamente ditos investimentos devirá en perda do dereito ao cobro da axuda concedida.</p>
    <p>Disposición adicional primeira</p>
    <p>Contra esta resolución, que pon fin á vía administrativa, cabe interpor potestativamente recurso de reposición ante o director do Inega, no prazo dun mes contado desde o día seguinte ao da publicación desta resolución no DOG, ou recurso contencioso-administrativo ante o órgano xurisdicional competente, no prazo de dous meses contados desde o día seguinte ao da citada publicación no DOG.</p>
    <p>Disposición adicional segunda. Información aos interesados</p>
    <p>Sobre este procedemento administrativo poderase obter documentación normalizada ou información adicional a través dos seguintes medios:</p>
    <p>a) Na páxina web do Inega (www.inega.es).</p>
    <p>b) No teléfono 981 54 15 00 (Inega).</p>
    <p>c) Presencialmente, no Inega (rúa Avelino Pousa Antelo, 5, San Lázaro, 15703 Santiago de Compostela), previa cita no teléfono 981 54 15 00.</p>
    <p>Disposición derradeira primeira</p>
    <p>O director do Inega poderá ditar os actos necesarios para asegurar a correcta execución desta convocatoria.</p>
    <p>Disposición derradeira segunda</p>
    <p>Esta resolución será aplicable desde o día da súa publicación no Diario Oficial de Galicia.</p>
    <p>Santiago de Compostela, 23 de decembro de 2015</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>
    <h2>ANEXO I<br>Bases reguladoras das subvencións a proxectos dinamizadores <br>das áreas rurais de Galicia para proxectos de equipamentos térmicos<br>de biomasa, cofinanciadas co Fondo Europeo Agrícola de Desenvolvemento<br>Rural (Feader) no marco do PDR de Galicia 2014-2020</h2>
    <p>Artigo 1. Obxecto</p>
    <p>O obxecto destas subvencións é apoiar proxectos promovidos polos particulares e as súas agrupacións e asociacións con fins de aforro enerxético e fomento do uso das enerxías renovables. Os proxectos limitaranse a instalacións para o quecemento dun fluído mediante equipamentos que utilicen biomasa como combustible.</p>
    <p>Artigo 2. Requisitos e regras xerais</p>
    <p>Todos os proxectos deberán cumprir os requisitos seguintes:</p>
    <p>1. Que non estean iniciados na data de presentación da solicitude da axuda. Os solicitantes poderán iniciar a execución do proxecto unha vez presentada a solicitude de axuda.</p>
    <p>2. Que se desenvolvan nas zonas rurais de Galicia. A definición de zona rural realizarase por eliminación daquelas zonas consideradas densamente poboadas (urbanas) no seu territorio. No caso de Galicia, só teñen esa consideración de zonas urbanas os 7 concellos dos núcleos de poboación máis grandes da comunidade autónoma (A Coruña, Lugo, Ourense, Pontevedra, Vigo, Ferrol e Santiago de Compostela). A Autoridade de xestión, xunto co Instituto Galego de Estatística, perfila as cuadrículas de estudo (1 km2) dentro de cada unha das zonas urbanas a nivel parroquia (unidade de poboación significativa do medio rural galego) definindo parroquias rurais, intermedias ou urbanas. As parroquias definidas como rurais ou intermedias serán admisibles aos efectos do fondo Feader.</p>
    <p>Esta información pode ser consultada nos propios concellos ou na web:</p>
    <p>http://www.planeamentourbanistico.xunta.es.</p>
    <p>3. Que sexan finalistas, é dicir, que no momento da certificación final cumpran os obxectivos e funcións para os que foron aprobados</p>
    <p>4. Que sexan viables tecnicamente.</p>
    <p>5. Que se axusten á normativa sectorial (comunitaria, estatal e autonómica) en materia enerxética.</p>
    <p>6. Que se axusten ás especificacións indicadas nas presentes bases.</p>
    <p>7. Que o solicitante ou a entidade colaboradora non teñan sido sancionados pola Consellería de Economía, emprego e Industria pola comisión de infraccións en materia de subvencións no prazo de un ano se a infracción foi cualificada como leve, de dous anos se a infracción foi cualificada como grave ou tres anos se a infracción foi cualificada como moi grave. Os prazos computaranse desde a data de remate do prazo de presentación das solicitudes.</p>
    <p>8. A entidade colaboradora no caso de pago indebido quedará obrigada a reembolsar o importe en cuestión, ao que se engadirán, no seu caso, os intereses. Non se aplicará a obriga de reembolso si o pago e froito dun error da autoridade competente ou de outra autoridade sen que a entidade colaboradora puidera detectar razoablemente ese erro (artigo 7.1 e 3 do Regulamento (UE) 809/2014, da Comisión, do 17 de xullo de 2014).</p>
    <p>Con carácter xeral os supostos de retirada total e parcial da axuda e a imposición de sancións administrativas o beneficiario e as entidades colaboradoras veñen reguladas no artigo 63 do Regulamento (UE) 809/2014, da Comisión, do 17 de xullo de 2014.</p>
    <p>Artigo 3. Conceptos subvencionables</p>
    <p>Serán subvencionables:</p>
    <p>1. O custo do equipamento térmico e os seus accesorios principais do mesmo (sistema de regulación e control, sistemas de limpeza, depuración de fumes , extracción cinzas).</p>
    <p>2. Resto de accesorios da instalación para o correcto funcionamento de sistema.</p>
    <p>3. O custo do sistema de almacenamento do combustible.</p>
    <p>4. O custe do sistema de alimentación do combustible.</p>
    <p>5. O custe de montaxe e conexionado.</p>
    <p>O IVE, excepto cando non sexa recuperable conforme a lexislación nacional sobre IVA.</p>
    <p>En todo caso, os beneficiarios que gocen da exención do IVE, deberán acreditar esta circunstancia mediante a presentación do correspondente certificado emitido pola administración tributaria.</p>
    <p>Non son subvencionables:</p>
    <p>1. Os gastos de funcionamento da actividade subvencionada e material funxible en xeral.</p>
    <p>2. Os gastos anteriores á presentación da solicitude.</p>
    <p>3. A reposición ou mera substitución de equipamentos existentes. A estes efectos enténdese por gastos de reposición ou substitución aqueles que se limiten a substituír unha máquina existente ou parte da mesma por unha máquina nova e moderna sen ampliar a capacidade de produción en máis dun 25 % ou introducir cambios fundamentais na natureza da produción ou tecnoloxía correspondente).</p>
    <p>4. Equipamento e materiais de segunda man.</p>
    <p>5. A simple reposición ou substitución de equipamento e maquinaria.</p>
    <p>6. As obras de mantemento e os gastos de aluguer.</p>
    <p>7. As taxas e licenzas administrativas.</p>
    <p>8. As partidas de gastos xerais e beneficio industrial, a excepción dos proxectos de promoción pública, cando estas partidas formen parte do prezo de licitación de acordo coa normativa de contratación administrativa.</p>
    <p>9. As conducións de distribución interior do calor e os equipos emisores, salvo cando estes sexan parte activa do circuíto de xeración térmica.</p>
    <p>Artigo 4. Normas específicas</p>
    <p>1. Co obxectivo de garantir ao máximo aproveitamento enerxético do combustible e minimizar as emisións de substancias contaminantes á atmosfera, os equipos de xeración de calor deberán ser instalacións con avanzadas prestacións operativas, con elevados niveis de eficiencia enerxética e cun bo comportamento con respecto ao medio ambiente.</p>
    <p>A tal efecto, as instalacións financiadas deben cumprir cos requisitos establecidos no Real decreto 1027/2007, de 20 de xullo, polo que se aproba o Regulamento de Instalacións Térmicas de Edificios (RITE) respecto a instalacións de biomasa térmica, coas condicións establecidas no documento recoñecido do RITE sobre biomasa térmica, así como calquera outra normativa enerxética nacional, rexional ou local que lles sexa de aplicación.</p>
    <p>En relación ás estufas de aire e outros equipamentos que non requiran o cumprimento do Real decreto 1027/2007, esixirase que o solicitante presente unha xustificación técnica de que o rendemento do equipamento térmico e superior o 75 %.</p>
    <p>2. O investimento elixible máximo por potencia unitaria (sen IVE) estará limitado polas características do sistema segundo a seguinte táboa:</p>
    <table>
     <tbody>
      <tr>
       <td>Tipoloxía</td>
       <td>Tipo de equipo xerador</td>
       <td>Rango de potencias</td>
       <td>Custo elixible máximo por potencia sen IVE (€/kW)</td>
      </tr>
      <tr>
       <td rowspan="2">A1</td>
       <td rowspan="2">Estufas de aire, cociñas calefactoras e xeradores de aire quente</td>
       <td>P ≤ 25 kW</td>
       <td>225-5 P</td>
      </tr>
      <tr>
       <td>P &amp;gt; 25 kW</td>
       <td>100</td>
      </tr>
      <tr>
       <td>A2</td>
       <td>Cambio de queimador en equipo existente que non sexa de biomasa</td>
       <td></td>
       <td>50</td>
      </tr>
      <tr>
       <td rowspan="3">B1</td>
       <td rowspan="3">Caldeiras sen sistema de alimentación automática e volume de acumulación de combustible V &amp;lt; 250 litros</td>
       <td>P ≤ 20 kW</td>
       <td>300-5 P</td>
      </tr>
      <tr>
       <td>20 kW &amp;lt; P ≤ 40 kW</td>
       <td>250-2,5 P</td>
      </tr>
      <tr>
       <td>P &amp;gt; 40 kW</td>
       <td>150</td>
      </tr>
      <tr>
       <td rowspan="3">B2</td>
       <td rowspan="3">Caldeiras con sistema de alimentación automática e volume de acumulación de combustible V ≥ 250 litros e V &amp;lt; 1.000 litros</td>
       <td>P ≤ 40 kW</td>
       <td>300</td>
      </tr>
      <tr>
       <td>40 kW &amp;lt; P ≤ 440 kW</td>
       <td>310-(P/4)</td>
      </tr>
      <tr>
       <td>P &amp;gt; 440 kW</td>
       <td>200</td>
      </tr>
      <tr>
       <td rowspan="3">B3</td>
       <td rowspan="3">Caldeiras con sistema de alimentación automática e volume de acumulación de combustible con V ≥ 1.000 litros</td>
       <td>P ≤ 40 kW</td>
       <td>325</td>
      </tr>
      <tr>
       <td>40 kW &amp;lt; P ≤ 440 kW</td>
       <td>335-(P/4)</td>
      </tr>
      <tr>
       <td>P &amp;gt; 440 kW</td>
       <td>225</td>
      </tr>
     </tbody>
    </table>
    <p>P: potencia nominal total do sistema de caldeira(s) (kW)</p>
    <p>V: capacidade do sistema externo de acumulación de combustible (litros)</p>
    <p>Nas tipoloxías B1, B2 e B3, no caso de que a caldeira incorpore un sistema de limpeza automática de intercambiador, o custo elixible máximo por potencia unitaria (sen IVE) poderá incrementarse en 50 €/kW adicionais.</p>
    <p>O Inega comprobará (con referencia dos orzamentos presentados, tarifas oficiais e outra información dispoñible) que o orzamento do equipamento térmico se corresponde co valor de mercado minorando o custe presentado no caso de que existan diverxencias.</p>
    <p>Para o resto dos conceptos subvencionables o importe destes apartados poderá ser corrixido unha vez valorado o orzamento presentado.</p>
    <p>Non se admitirán nunha mesma solicitude varias caldeiras de distintas tipoloxías.</p>
    <p>Artigo 5. Compatibilidade das subvencións</p>
    <p>1. As subvencións reguladas nestas bases están financiadas con fondos Feader e, polo tanto, serán incompatibles con calquera outra axuda que, para o mesmo proxecto ou finalidade, leve cofinanciamento comunitario, independentemente do fondo de procedencia e a súa tipoloxía (subvención directa, bonificación de xuros, ...).</p>
    <p>2. Coa salvedade anterior, as subvencións concedidas ao abeiro destas bases reguladoras serán compatibles con outras axudas, subvencións ou recursos destinados á mesma finalidade, tanto de orixe pública como privada. A intensidade máxima das axudas con fondos públicos non excederá do 75 % do importe elixible do proxecto.</p>
    <p>3. O incumprimento do disposto neste artigo considerarase unha alteración das condicións tidas en conta para a concesión da axuda, e poderá dar lugar á modificación da resolución de concesión nos termos previstos no artigo 23 destas bases reguladoras.</p>
    <p>Artigo 6. Entidades colaboradoras</p>
    <p>1.As entidades colaboradoras actuarán de enlace entre os solicitantes das axudas e o Inega. Serán as encargadas da venda, promoción e instalación dos equipos indicados no artigo 3.</p>
    <p>Na súa relación co Inega, as entidades colaboradoras realizarán as seguintes funcións:</p>
    <p>a) Comprobación inicial dos requisitos dos solicitantes da axuda.</p>
    <p>b) Realización ante o Inega dos trámites para solicitar a axuda.</p>
    <p>c) Desenvolvemento das accións vinculadas a convocatoria.</p>
    <p>d) Xustificación da axuda e a súa certificación ante o Inega.</p>
    <p>2. Para os efectos destas axudas, poderán ser entidades colaboradoras as entidades privadas con personalidade xurídica, validamente constituídas, así como os empresarios individuais sempre que, en ámbolos dous casos, teñan o seu domicilio social ou algún centro de traballo na Comunidade Autónoma de Galicia e que acrediten as condicións de solvencia técnica e económica que se establecen neste artigo.</p>
    <p>Para lograr a solvencia técnica e económica, as entidades colaboradoras deberán dispor dos medios tecnolóxicos precisos que garantan o acceso á aplicación informática habilitada para a xestión de selección de entidades colaboradoras e para a tramitación das solicitudes de axuda, así coma, a utilización de medios electrónicos nas comunicacións entre as entidades colaboradoras e o Inega. As características técnicas esixibles poderán consultarse na paxina web do Inega (www.inega.es).</p>
    <p>Será necesario que as entidades colaboradoras estean dadas de alta na Consellería de Economía, emprego e industria como empresas de instalacións térmicas en edificios.</p>
    <p>3. Poderán adquirir a condición de entidade colaboradora aquelas entidades que reúnan os requisitos establecidos neste artigo e que o soliciten no prazo que se indica no artigo 4 desta resolución, contado a partir do día seguinte ao da publicación des resolución no <em>Diario Oficial de Galicia</em>.</p>
    <p>4. Non poderán obter a condición de entidade colaboradora aquelas das sinaladas no punto 2 deste artigo, nas que concorra algunha das circunstancias previstas no artigo 10.2 e 3 da Lei 9/2007, do 13 de xuño, de subvencións de Galicia e na súa normativa de desenvolvemento.</p>
    <p>5. As entidades colaboradoras seleccionaranse de acordo co procedemento que se establece no artigo 7 destas bases, con suxeición á normativa que resulte de aplicación.</p>
    <p>De conformidade coa Lei 9/2007, do 13 de xuño, de subvencións de Galicia, as entidades colaboradoras deberán formalizar o convenio de colaboración entre elas e o Inega, no que se regularán as condicións e obrigas asumidas por aquelas, cuxo modelo figura no anexo VII destas bases. O dito convenio posuirá o contido mínimo previsto no artigo 13 da Lei de subvencións.</p>
    <p>6. Son obrigas das entidades colaboradoras, sen prexuízo do disposto no artigo 12 da Lei 9/2007, do 13 de xuño, de subvencións de Galicia:</p>
    <p>a) Encontrarse ao día no pagamento das obrigas coa Facenda Pública do Estado, da Administración autonómica así como coa Seguridade Social.</p>
    <p>b) Someterse ás actuacións de comprobación e control financeiro dos órganos competentes da administración autonómica, estatal e comunitaria no exercicio das súas funcións.</p>
    <p>c) Conservar os xustificantes orixinais e o resto da documentación relacionada coa axuda outorgada durante un período de cinco anos desde a súa concesión, e deberán restituír as cantidades percibidas nos casos en que concorra causa de reintegro</p>
    <p>d) Remitir copia dixitalizada de dita documentación ao Inega.</p>
    <p>e) Deixar clara constancia nos seus rexistros contables das operacións subvencionadas así como dos importes aboados polo Inega, de acordo co establecido no artigo 13.2.j) da Lei 9/2007, do 13 de xuño, de subvencións de Galicia.</p>
    <p>7. As entidades colaboradoras adheridas asumirán os seguintes compromisos:</p>
    <p>a) Cubrir convenientemente os formularios de solicitude de axuda (anexo III) a través da aplicación informática que se habilite para o efecto.</p>
    <p>b) Vender no marco da iniciativa só os equipos que cumpran coas condicións establecidas nas bases.</p>
    <p>c) Facilitar ao Inega canta información e documentación precise para verificar a correcta aplicación das subvencións.</p>
    <p>d) Aplicar os descontos correspondentes á subvención conforme ao establecido nas bases, o cal se reflectirá adecuadamente na correspondente factura.</p>
    <p>e) Cumprir coa normativa establecida para o desenvolvemento do convocatoria, en concreto a autorización ou inscrición no rexistro correspondente da consellería competente en materia de industria.</p>
    <p>Artigo 7. Adhesión de entidades colaboradoras</p>
    <p>1. Solicitude de adhesión.</p>
    <p>A primeira vez que a entidade colaboradora acceda a aplicación asignarase un usuario e un contrasinal. Este usuario e contrasinal serán os válidos para consultar o estado da solicitude de adhesión, para cubrir as solicitudes de axuda e para ver o seu estado.</p>
    <p>A entidade colaboradora deberá acceder a aplicación informática dispoñible na páxina web do Inega (http://www.inega.es) ou desde a sede electrónica da Xunta de Galicia (http://sede.xunta.es) para cubrir a solicitude de adhesión (anexo II) e o convenio de colaboración (anexo X), xerarase un documento en formato pdf con estes dous anexos -o segundo por duplicado-.</p>
    <p>Unha vez xerada a solicitude normalizada (anexo II), deberá presentala por vía electrónica de conformidade ao establecido nos artigos 27 da Lei 11/2007, do 22 de xuño, de acceso dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>As copias dos documentos gozarán da mesma validez e eficacia que os orixinais sempre que exista constancia de que sexan auténticas.</p>
    <p>O formulario de solicitude deberá vir acompañado da seguinte documentación</p>
    <p>1º. Orixinal ou copia compulsada do documento acreditativo de poder suficiente do representante legal da entidade.</p>
    <p>2º. Copia do derradeiro recibo do imposto de actividades económicas (IAE) ou no seu caso, declaración responsable de exención de pagamento segundo figura no anexo II.</p>
    <p>3º. Dous orixinais do convenio de colaboración (anexo X) debidamente asinados pola entidade colaboradora.</p>
    <p>Unha vez asinado polo Inega a entidade colaboradora poderá acceder ao citado convenio no taboleiro.</p>
    <p>4º. Copia do NIF da entidade colaboradora no caso de non autorizar a consulta.</p>
    <p>5º. De conformidade co artigo 35.2 da Lei 11/2007, os interesados deberán achegar coa solicitude as copias dixitalizadas dos documentos, responsabilizándose e garantindo a persoa que asina a solicitude a fidelidade dos ditos documentos co orixinal mediante o emprego da sinatura electrónica. O Inega poderá requirir a exhibición do documento ou da información orixinal. A achega de tales copias implica a autorización para que a Administración acceda e trate a información persoal contida en tales documentos.</p>
    <p>Para achegar xunto coa solicitude os documentos en formato electrónico, o solicitante deberá previamente dixitalizar os documentos orixinais obtendo arquivos en formato pdf. A aplicación informática permitirá anexar estes arquivos en formato pdf sempre que cada arquivo individual non supere os 5 MB. No caso de que un documento pdf ocupe máis do dito tamaño, deberá xerarse con menor tamaño.Calquera outro formato de arquivo distinto do pdf non será aceptado pola aplicación informática nin será considerado como documentación presentada.</p>
    <p>2. Prazo de presentación das solicitudes.</p>
    <p>O prazo para a presentación das solicitudes de adhesión será o establecido no artigo 3 da resolución de convocatoria.</p>
    <p>3. Emenda.</p>
    <p>De conformidade co establecido no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, se a solicitude non reúne os requisitos exixidos, requirirase á entidade colaboradora, para que, nun prazo de 10 días hábiles, emende a falta ou presente os documentos preceptivos exixidos, con indicación de que, de non facelo así, se lle terá por desistido da súa petición, logo de resolución que deberá ser ditada nos termos previstos no artigo 42 da devandita lei.</p>
    <p>Igual requirimento se efectuará por parte do Inega no suposto de resultado negativo da consulta cos organismos seguintes: Axencia Estatal da Administración Tributaria(AEAT); Tesouraría Xeral da Seguridade Social; Consellería de Facenda; Rexistro Mercantil e outros rexistros públicos, así como na verificación do NIF.</p>
    <p>De conformidade coa Lei 11/2007, do 22 de xuño, de acceso electrónico dos cidadáns aos servizos públicos así como do Decreto 198/2010, do 2 de decembro, polo que se regula o desenvolvemento da administración electrónica na Xunta de Galicia e nas entidades dela dependentes, e segundo o establecido no artigo 7 en canto á solvencia técnica das entidades colaboradoras, utilizaranse medios electrónicos para as notificacións, de maneira que, cando existindo constancia da posta a disposición da notificación, transcorresen 10 días naturais sen que se acceda ao seu contido, entenderase que a notificación foi rexeitada cos efectos previstos no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común, salvo que de oficio ou por instancia do destinatario se comprobe a imposibilidade técnica ou material de acceso.</p>
    <p>A práctica dos requirimentos electrónicos farase da seguinte maneira:</p>
    <p>a) Enviaráselle a entidade colaboradora á dirección de correo electrónico que facilitara na adhesión un aviso que lle informará da posta a disposición do requirimento.</p>
    <p>b) Pode acceder ao citado requirimento no taboleiro dispoñible na aplicación co seu usuario e contrasinal.</p>
    <p>A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das Administracións públicas e do procedemento administrativo común.</p>
    <p>4. Instrución do procedemento e audiencia.</p>
    <p>Logo de revisar as solicitudes e as emendas feitas, e inmediatamente antes da resolución, porase de manifesto as entidades colaboradoras para que, nun prazo de 10 días hábiles, poidan formular alegacións e presentar os documentos e xustificacións que estimen pertinentes.</p>
    <p>Poderase prescindir do trámite ao que se refire o parágrafo anterior cando non figuren no procedemento nin se vaian ter en conta na resolución outros feitos nin outras alegacións ou probas que as aducidas polo interesado.</p>
    <p>5. Competencia.</p>
    <p>É competente para a instrución do procedemento de selección de entidades colaboradoras a Xerencia do Inega; e para a súa resolución o director do Inega.</p>
    <p>6. Resolución.</p>
    <p>O prazo máximo para resolver sobre as adhesións é de 25 días hábiles desde a publicación desta Resolución no <em>Diario Oficial de Galicia</em> (DOG) . Pasado o devandito prazo as entidades colaboradoras poderán entender desestimadas as súas solicitudes por silencio administrativo. A resolución ditarase individualmente para cada unha das solicitudes, e notificarase seguindo estritamente a súa orde de presentación, salvo que se deba emendar, momento en que se terá en conta a data de presentación da emenda.</p>
    <p>Aqueles expedientes que reúnan todos os requisitos e a documentación necesaria serán adheridos a este programa.</p>
    <p>7. Notificación das resolucións.</p>
    <p>a) Todas as resolucións serán notificadas de acordo co establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>De conformidade coa Lei 11/2007, do 22 de xuño, de acceso electrónico dos cidadáns aos servizos públicos así como do Decreto 198/2010, do 2 de decembro, polo que se regula o desenvolvemento da administración electrónica na Xunta de Galicia e nas entidades dela dependentes, e segundo o establecido no artigo 2 en canto á solvencia técnica das entidades colaboradoras, utilizaranse medios electrónicos para as notificacións, de maneira que, cando existindo constancia da posta a disposición da notificación, haxan transcorridos 10 días naturais sen que se acceda ao seu contido, entenderase que a notificación foi rexeitada cos efectos previstos no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común, salvo que de oficio ou por instancia do destinatario se comprobe a imposibilidade técnica ou material de acceso.</p>
    <p>b) As notificacións electrónicas só poderán practicarse cando así o manifeste expresamente a persoa destinataria ou despois da aceptación da proposta do correspondente órgano ou organismo público.</p>
    <p>c) Na páxina web do Inega (www.inega.es) poderá consultarse a listaxe de entidades colaboradoras adheridas ao programa.</p>
    <p>Ademais, a adhesión destas entidades colaboradoras será obxecto de publicación no <em>Diario Oficial de Galicia</em>.</p>
    <p>Artigo 8. Beneficiarios</p>
    <p>Poderán ser beneficiarios das subvencións as persoas físicas de dereito privado, propietarios o titulares de calquera dereito sobre inmobles de dereito residencial, comunidades ou mancomunidades de veciños, sempre que as actuacións subvencionables descritas no artigo 3 se realice en vivendas ou edificios do sector residencial sitas na Comunidade Autónoma de Galicia. Así mesmo, as agrupación de persoas físicas, privadas sen personalidade.</p>
    <p>Os beneficiarios obríganse a facilitar canta información lles sexa requirida polo Inega en exercicio das funcións de fiscalización do destino da axuda.</p>
    <p>Artigo 9. Obrigas dos beneficiarios</p>
    <p>1. Son obrigas dos beneficiarios as establecidas no artigo 11 da Lei 9/2007, de 13 de xuño, de subvencións de Galicia e, en particular, as seguintes:</p>
    <p>a) As descritas no artigo 6, letras a), b), c), d), deberes comúns as entidades colaboradoras.</p>
    <p>b) Proporcionarlle a entidade colaboradora todos os documentos necesarios para poder tramitar as axudas establecidas nestas bases, así como acreditar os requisitos ou condicións que determinen a concesión da axuda, no prazo sinalado na convocatoria ou, excepcionalmente, o que se sinale na resolución, cando esta sexa consecuencia da estimación dun recurso.</p>
    <p>O solicitante ten que facilitarlle a entidade colaboradora seleccionada as outras dúas ofertas que necesariamente teñen que acompañar a solicitude de axuda.</p>
    <p>As ofertas presentadas teñen que ser sempre con carácter previo á contratación do compromiso para a prestación do servizo ou a entrega do ben.</p>
    <p>c) Acreditar ante a entidade colaboradora, con anterioridade a ditarse a proposta de resolución de concesión, así como antes das correspondentes propostas de pagamento, que está ao día nas súas obrigas tributarias estatais e autonómicas e da Seguridade Social e que non ten pendente de pagamento ningunha outra débeda, por ningún concepto, coa Administración pública da Comunidade Autónoma.</p>
    <p>d) Realizar o pagamento das facturas emitidas pola entidade colaboradora antes da data en que deban presentarse ante o Inega. O pagamento corresponderá ao importe total da factura emitida pola entidade colaboradora descontando a axuda outorgada polo Inega. Este pagamento debe estar debidamente documentado mediante xustificante bancario, tal e como se establece no artigo 20 destas bases.</p>
    <p>e) Cando non poida executar o proxecto deberá renunciar á subvención. A renuncia efectuarase pola entidade colaboradora, mediante a presentación do anexo VI que se xunta a título informativo. Este anexo estará dispoñible na páxina web do Inega (http://www.inega.es).</p>
    <p>f) O beneficiario está obrigado a respectar o destino do investimento, polo menos, os cinco (5) anos posteriores á data da resolución de pagamento final, salvo que existan prazos de maior amplitude aplicables no ámbito da Xunta de Galicia para proxectos determinados, caso no que se aplicarán estes.</p>
    <p>g) Os bens subvencionados quedarán afectos á actividade subvencionada un mínimo de cinco (5) anos desde a resolución de pagamento final, salvo que existan prazos de maior amplitude aplicables no ámbito da Xunta de Galicia para proxectos determinados, caso no que se aplicarán estes.</p>
    <p>h) Conservar os documentos xustificativos da aplicación dos fondos recibidos, incluídos os documentos electrónicos, que podan ser obxecto das actuacións de comprobación e control.</p>
    <p>i) Levar un sistema de contabilidade separado ou ben un código contable axeitado para todas as transaccións relativas ao proxecto subvencionado.</p>
    <p>j) Comunicarlle ao Inega a obtención de outras subvencións, axudas, ingresos ou recursos que financien as actividades subvencionadas, así como a modificación das circunstancias que fundamentasen a concesión da subvención. Esta comunicación deberá efectuarse no momento en que se coñeza, e en todo caso, con anterioridade á xustificación da aplicación dada aos fondos.</p>
    <p>k) Proceder ao reintegro dos fondos percibidos nos supostos establecidos no artigo 33 da Lei 9/2007, de 13 de xuño, de subvencións de Galicia.</p>
    <p>l) Cumprir as medidas en materia de información e comunicación, sobre o apoio procedente dos fondos Feader, recollidas no punto 2 da parte 1 do anexo III do Regulamento de execución (UE) 808/2014, da Comisión do 17 de xullo de 2014, polo que se establecen disposicións de aplicación do Regulamento (UE) 1305/2013, do Parlamento Europeo e do Consello, do 17 de decembro de 2013, relativo a axuda ao desenvolvemento rural a través de Fondo Europeo Agrícola de desenvolvemento Rural (Feader).</p>
    <p>Cando unha operación financie no marco do Feader, o beneficiario asegurarase que as partes que interveñen na operación foron informadas de dito financiamento. O beneficiario anunciará claramente que a operación que se está executando foi seleccionada no marco do PDR Galicia cofinanciado polo Feader.</p>
    <p>8. No marco das medidas de desenvolvemento rural comprometerase a proporcionar á Autoridade de xestión, ós avaliadores designados ou a outros organismos en que dita autoridade delegara a realización deste tipo de tarefas, toda a información necesaria para poder realizar o seguimento e avaliación do programa, en particular en relación co cumprimento de determinados obxectivos e prioridades (artigo 71 do Regulamento (UE) 1305/2013 do Parlamento Europeo e do Consello, de 17 de decembro de 2013).</p>
    <p>2. Non poderán ter a condición de beneficiarias as persoas ou entidades en que concorra algunha das circunstancias previstas nos números 2 e 3 do artigo 10 da citada Lei 9/2007, do 13 de xuño, de subvencións de Galicia.</p>
    <p>Artigo 10. Consentimentos e autorizacións</p>
    <p>1. De conformidade co artigo 13.4 da Lei 4/2006, do 30 de xuño, de transparencia e boas prácticas na administración pública galega, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a consellería publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puidesen impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>2. Ademais, de acordo co establecido na disposición adicional primeira do Decreto 132/2006, do 27 de xullo, de creación dos rexistros de axudas, subvencións e convenios e de sancións da Xunta de Galicia, a presentación da solicitude de axuda leva consigo o consentimento para que os datos relevantes referidos ás axudas e subvencións recibidas, así como as sancións impostas, de ser o caso, sexan incluídos e feitos públicos no citado rexistro, que depende da Consellería de Facenda.</p>
    <p>3. A presentación da solicitude de concesión de subvención polo beneficiario ou representantes do beneficiario a través da entidade colaboradora comportará a autorización ao órgano xestor para solicitar as certificacións que deberá emitir a Axencia Estatal da Administración Tributaria, a Tesourería Xeral da Seguridade Social e a consellería competente en materia de facenda da Xunta de Galicia segundo o establecido no artigo 20.3 da Lei 9/2007, do 13 de xuño, de subvencións de Galicia. Non obstante, a persoa solicitante poderá denegar expresamente o consentimento, debendo presentar entón a certificación nos termos previstos regulamentariamente.</p>
    <p>4. A tramitación dos procedementos require a incorporación de datos en poder das administracións públicas. Polo tanto, os modelos de solicitude incluirán autorización expresa ao órgano xestor para realizar as comprobacións oportunas que acrediten a veracidade dos datos. No caso de que non se autorice ao órgano xestor para realizar esta operación, deberán achegarse os documentos comprobantes dos datos, nos termos exixidos polas normas reguladoras do procedemento.</p>
    <p>Artigo 11. Presentación de solicitudes</p>
    <p>1. As entidades colaboradoras adheridas son as encargadas de tramitar o procedemento (presentar a solicitude e presentar a documentación xustificativa da actuación).</p>
    <p>O comprador dirixirase a unha entidade colaboradora e elixirá un equipo térmico de biomasa que cumpra os requisitos mínimos exixidos no artigo 3 destas bases.</p>
    <p>Na páxina web do Inega (www.inega.es) estará dispoñible unha listaxe de entidades colaboradoras adheridas a convocatoria de axudas para equipos térmicos de biomasa.</p>
    <p>2. Unha vez elixido o equipo térmico de biomasa, a entidade colaboradora terá que:</p>
    <p>a) Comprobar que o comprador cumpre cos requisitos establecidos no artigo 8 para poder ser beneficiario da axuda.</p>
    <p>b) Cubrirá a solicitude para ese comprador, regulada no artigo desta convocatoria, mediante a aplicación informática habilitada para o efecto e accesible desde a sede electrónica da Xunta de Galicia ou ben desde a paxina web do Inega (www.inega.es). A aplicación solicitará a inclusión da documentación necesaria, e xerará a solicitude do beneficiario por duplicado.</p>
    <p>3. A solicitude imprímese por duplicado obrigatoriamente desde a aplicación informática, correspondendo un exemplar ao comprador e outro á entidade colaboradora.</p>
    <p>4. A entidade colaboradora presentará telemáticamente desde a aplicación a solicitude de axuda unha vez asinada polo beneficiario, mediante o formulario normalizado accesible desde a citada aplicación informática e que se xunta como (anexo III).</p>
    <p>Co envío da solicitude (anexo III) deberase incluír dixitalmente a documentación complementaria en formato PDF con tamaño máximo por arquivo individual de 5 MB.</p>
    <p>5. Autorización para a representación segundo o anexo IV.</p>
    <p>6. Acreditar da titularidade dos terreos ou inmobles sobre os que se vai executar o proxecto, ou da dispoñibilidade dos mesmos durante un período mínimo de cinco anos que permitan concretar a situación da finca ou inmoble sobre o terreo.</p>
    <p>Os documentos admitidos para acreditar a titularidade son: titulo de propiedade (copia compulsada ou copia simple, certificado catastral, recibo de pagamento do IBI (emitido polo concello ou polo organismo encargado de xestionan o imposto), contrato de arrendamento ou cesión de uso, acompañado de documento que acredite a titularidade do arrendador ou cedente.</p>
    <p>7. No suposto de que o solicitante sexa unha persoa física deberá achegar copia do NIF/NIE so no caso de non autorizar a súa consulta.</p>
    <p>8. No suposto de que o solicitante sexa unha agrupación de persoas físicas, privadas sen personalidade, o representante deberá asinar a solicitude achegando a seguinte documentación:</p>
    <p>a) Documentación que acredite a súa constitución.</p>
    <p>b) Documentación que acredite a representación con que se actúa.</p>
    <p>c) Documento no que consten os compromisos de execución asumidos por cada un dos integrantes, así como o importe de subvención que vai a aplicar cada un deles, que terán igualmente a condición de beneficiarios mediante a presentación do anexo V, que se xunta a título informativo. Este anexo deberá cumprimentarse a través da aplicación informática accesible desde a sede electrónica da Xunta de Galicia, https://sede.xunta.es, ou ben desde a páxina web do Inega (http://www.inega.es).</p>
    <p>9. No caso de que unha comunidade de veciños sexa a solicitante, de conformidade co artigo 13.3 da Lei 49/1960, do 21 de xullo, sobre propiedade horizontal, o/a presidente/a ostentará a representación da comunidade neste procedemento e será a persoa asinante da documentación , e deberá presentar:</p>
    <p>a) O acta de constitución da comunidade de propietarios coa relación dos propietarios e a determinación da cota de participación respectiva.</p>
    <p>b) Certificación do acordo adoptado pola maioría legalmente establecida pola correspondente comunidade de propietarios aceptando as bases da convocatoria, comprometéndose a execución das respectivas obras e facultando ao presidente ou administrador de fincas para formular a solicitude de subvención.</p>
    <p>c) Acta onde conste o nomeamento do presidente ou certificado expedido polo secretario da comunidade referente a este extremo, ou certificación do administrador de fincas que xestione a comunidade.</p>
    <p>d) Documento no que consten os compromisos de execución asumidos por cada un dos integrantes, así como o importe de subvención que vai a aplicar cada un deles, que terán igualmente a condición de beneficiarios mediante a presentación do anexo V, que se xunta a título informativo. Este anexo deberá cumprimentarse a través da aplicación informática accesible desde a sede electrónica da Xunta de Galicia, https://sede.xunta.es, ou ben desde a páxina web do Inega (http://www.inega.es).</p>
    <p>10. Memoria técnica da actuación</p>
    <p>a) Descrición da instalación proxectada segundo o modelo dispoñible na web do Inega (www.inega.es) , unha memoria técnica na que se describirá, de forma detallada, os sistemas da caldeira, os compoñentes principais da instalación térmica e do sistema de alimentación de combustible.</p>
    <p>b) Planos de situación no que se indique a localización dos equipamentos. Fotografía de vista aérea na que se indique de forma apreciable a edificación onde se executará a instalación (SIXPAC, CATASTRO, etc). Croques ou planos no que se localicen os equipamentos na edificación.</p>
    <p>c) Folla de características da caldeira utilizada.</p>
    <p>d) No caso de que esta caldeira non se atope na base de datos do Inega, declaración de conformidade da caldeira segundo a normativa vixente.</p>
    <p>11. Con independencia do importe do gasto subvencionable, e na procura da moderación de custos propostos, é obrigatorio presentar tres ofertas da instalación que se pretende levar a cabo.</p>
    <p>As ofertas deberán ser comparables desde un punto de vista técnico-económico, correspondendo a instalacións con características similares. No caso de que non se escolla a oferta máis vantaxosa desde un punto de vista económico, deberá estar debidamente xustificada a elección, fundamentándose en criterios técnico-económicos. No caso de que a xustificación non sexa a axeitada poderá tomarse como investimento elixible o orzamento correspondente á oferta máis económica.</p>
    <p>A oferta seleccionada deberá corresponder a unha das entidades colaboradoras adheridas.</p>
    <p>Deberá remitirse o contido de cada unha das ofertas, e non se admitirá o certificado, informe, invitacións realizadas ou documento similar indicando que se solicitaron e se tiveron en conta tales ofertas na elección da proposta escollida sen que se concrete o seu alcance.</p>
    <p>Non será necesario acreditar as 3 ofertas no suposto de que polas especiais características dos gastos que se subvencionan non exista no mercado suficiente número de entidades que o subministren ou presten, debendo o beneficiario neste suposto prestar declaración expresa motivada en tal sentido.</p>
    <p>12. A documentación complementaria presentarase electrónicamente utilizando calquera procedemento de copia dixitalizada de documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño, de acceso electrónico dos cidadáns aos servizos públicos e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>Artigo 12. Non obrigatoriedade de presentar determinada documentación</p>
    <p>Non será necesario que os solicitantes presenten a documentación que xa conste en poder do Inega, sempre que indiquen o código de expediente ou outros datos que permitan localizala e non transcorresen máis de cinco anos desde a finalización do procedemento ao que correspondan.</p>
    <p>Artigo 13. Instrución do procedemento de concesión das axudas</p>
    <p>1. A Xerencia do Inega será o órgano competente para a instrución do procedemento administrativo de concesión das subvencións e corresponde ao director do Inega ditar as diferentes resolucións que se deriven de dito procedemento.</p>
    <p>2. De conformidade co establecido no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, se a instancia non viñese acompañada da documentación citada no artigo 11 requirirase á entidade colaboradora, para que, nun prazo de 10 días hábiles, emende a falta ou presente os documentos preceptivos exixidos, con indicación de que, de non facelo así, se lle terá por desistido da súa petición, logo de resolución que deberá ser ditada nos termos previstos no artigo 42 da devandita lei.</p>
    <p>Igual requirimento se efectuará por parte do Inega no suposto de resultado negativo da consulta cos organismos seguintes: Axencia Estatal da Administración Tributaria(AEAT); Tesouraría Xeral da Seguridade Social; Consellería de Facenda; Rexistro Mercantil e outros rexistros públicos, así como na verificación do NIF.</p>
    <p>3. De conformidade coa Lei 11/2007, do 22 de xuño, de acceso electrónico dos cidadáns aos servizos públicos así como do Decreto 198/2010, do 2 de decembro, polo que se regula o desenvolvemento da administración electrónica na Xunta de Galicia e nas entidades dela dependentes, e segundo o establecido no artigo 7 en canto á solvencia técnica das entidades colaboradoras, utilizaranse medios electrónicos para os requirimentos de emenda, de xeito que, cando existindo constancia da posta a disposición da notificación, transcorresen 10 días naturais sen que se acceda ao seu contido, entenderase que a notificación foi rexeitada cos efectos previstos no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común, salvo que de oficio ou por instancia do destinatario se comprobe a imposibilidade técnica ou material de acceso.</p>
    <p>A práctica dos requirimentos electrónicos farase da seguinte maneira:</p>
    <p>c) Enviaráselle ao interesado ao enderezo de correo electrónico que facilitara na adhesión un aviso que lle informará da posta a disposición do requirimento.</p>
    <p>d) Pode acceder ao citado requirimento no taboleiro dispoñible na aplicación co seu usuario e contrasinal.</p>
    <p>4. A documentación a que se refire a emenda, deberá presentarse por vía electrónica a través da sede electrónica da Xunta de Galicia, http://sede.xunta.es, e da páxina web do Inega, (http://www.inega.es), de conformidade ao establecido nos artigos 27 da Lei 11/2007, do 22 de xuño, de acceso dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>5. Sen prexuízo do disposto no paragrafo anterior, poderá requirirse a entidade colaboradora para que achegue aqueles datos, documentos complementarios ou aclaracións que resulten necesarios na tramitación e resolución do procedemento.</p>
    <p>6. Unha vez revisadas as solicitudes e as emendas feitas, os expedientes administrativos que reúnan todos os requisitos e a documentación necesaria serán remitidos á comisión encargada da súa valoración. Aqueles que non cumpran coas esixencias contidas nestas bases ou na normativa de aplicación, ou que non conteñan a documentación necesaria, serán obxecto de resolución de inadmisión a trámite ou de denegación, dependendo da circunstancia que concorra en cada caso.</p>
    <p>7. Recibida a acta cos resultados de valoración das solicitudes presentadas emitida pola Comisión de valoración, elevará a correspondente proposta de resolución ao órgano competente para resolver.</p>
    <p>Artigo 14. Comisión de valoración</p>
    <p>1. Será o órgano colexiado encargado de avaliar as solicitudes de acordo cos criterios obxectivos fixados no artigo seguinte.</p>
    <p>2. A composición da comisión de valoración será a seguinte:</p>
    <p>a) Presidente: o director do departamento de Enerxías e Planificación Enerxética.</p>
    <p>b) Un xefe de área do Inega.</p>
    <p>c) Dous técnicos do Inega .</p>
    <p>3. No documento co resultado da avaliación que elabore a comisión figurarán de xeito individualizado os solicitantes propostos para obter a subvención, especificándose a puntuación que lles corresponde así como o importe da subvención para cada un deles, ata esgotar o crédito dispoñible nos diferentes tipos de actuacións que se subvencionan.</p>
    <p>15. Criterios de valoración.</p>
    <p>De acordo co documento de Criterios de selección de operacións PDR Galicia 2014_2020 aprobado no comité de seguimento do PDR Galicia 2014-2020, os criterios de selección destas bases axústanse ao recollido no apartado 7.2.2 que establecen as puntuacións deses apartados.</p>
    <p>1.Características técnicas dos principais equipos (ata 50 puntos).</p>
    <p>a) Prestacións segundo as características do equipo xerador (ata 30 puntos).</p>
    <p>Valorarase tecnicamente distintas características do equipo xerador: o tipo de fogar, o illamento do fogar, as características do queimador do equipo térmico, a regulación e control da caldeira e o sistema de canalización do fluído térmico.</p>
    <p>b) Calidade enerxética do combustible empregado polo equipo (ata 10 puntos).</p>
    <p>Valorarase este apartado tendo en conta o combustible utilizado:</p>
    <p>– Pellet: 10 puntos</p>
    <p>– Estelas: 6 puntos</p>
    <p>– Leña 3: puntos</p>
    <p>– Residuos forestais e outros tipos de biomasa: 1 punto</p>
    <p>c) Sistema de limpeza automática do intercambiador (10 puntos).</p>
    <p>2. Grao de utilización da instalación (ata 25 puntos).</p>
    <p>a) Grao de utilización da instalación segundo o uso (ata 5 puntos).</p>
    <p>– Uso de calefacción e auga quente sanitaria (AQS): 5 puntos.</p>
    <p>– Uso de calefacción: 3 puntos.</p>
    <p>– Uso de AQS: 1 punto.</p>
    <p>b) Grao de autonomía do almacenamento de biomasa na instalación (ata 5 puntos).</p>
    <p>– Volume do silo con alimentación automática superior a 1000 litros: 5 puntos.</p>
    <p>– Volume do silo con alimentación automática e volume de acumulación de combustible V ≥ 250 litros e V &lt; 1.000 litros: 3 puntos.</p>
    <p>– Volume do silo con alimentación automática inferior a 250 litros: 1 punto.</p>
    <p>– Silo ou sistema de almacenamento da biomasa sen alimentación automática inferior a 250 litros: 0 puntos.</p>
    <p>c) Zona climática do concello segundo o código técnico da edificación (CTE/HE1) (ata 10 puntos). Os proxectos situados en concellos definidos, tendo en conta a súa altitude, como zona E terán 10 puntos, os da zona D 7 puntos os da zona C 4 puntos e os da zona B 1 punto.</p>
    <p>d) Rateo investimento/potencia da instalación (ata 5 puntos). Avaliarase en relación aos rateos de investimento máximo elixible por potencia do proxecto segundo bases. Outórgase 0 puntos aos proxectos cuxo rateo inversión/potencia supere un 120 % do custe máximo elixible que lle corresponde polas súas características e a puntuación máxima para aqueles cuxo rateo sexa inferior ao 80 % do custe máximo elixible. O resto dos proxectos puntuaranse proporcionalmente.</p>
    <p>3. Localización xeográfica do proxecto (ata 25 puntos).</p>
    <p>Renda do concello (ata 25 puntos) valoraranse os proxectos que se desenvolvan en zonas economicamente menos favorecidas, utilizando os datos mais recentes dispoñibles polo IGE da renda dispoñible bruta por habitante dos municipios galegos. Outórgase 0 puntos aos proxectos situados no concello que teña a máxima renda dispoñible bruta por habitante de Galicia, e a puntuación máxima ao de menor. O resto dos proxectos puntuaranse proporcionalmente.</p>
    <p>Artigo 16. Intensidade da axuda e contías máximas</p>
    <p>1. A intensidade máxima da axuda, segundo tipo de beneficiario, será do 50 %.</p>
    <p>2. A contía máxima da axuda por proxecto será de 50.000 €</p>
    <p>3. A contía máxima por entidade colaboradora será de 120.000 € e o número máximo de proxectos subvencionados 30.</p>
    <p>Artigo 17. Resolución das solicitudes</p>
    <p>1. Elaborada a relación prevista no artigo 14.A.3 destas bases, e sempre con anterioridade á resolución do procedemento, efectuarase o trámite de audiencia, por un prazo de 10 días. Cando non figuren no procedemento nin sexan tidos en conta outros feitos nin outras alegacións e probas que as aducidas polos interesados, prescindirase do trámite de audiencia.</p>
    <p>2. O prazo máximo para resolver e notificar a resolución do procedemento será o establecido no artigo 4 da resolución de convocatoria.</p>
    <p>3. No suposto de ampliación do crédito e ata o límite do crédito dispoñible, estarase ao sinalado no artigo 33.7 do Decreto 11/2009, do 8 de xaneiro, polo que se aproba o regulamento da Lei de subvencións de Galicia.</p>
    <p>4. Con carácter xeral, non se enviarán notificacións postais e de conformidade co establecido no artigo 59.6.b) da indicada lei, no caso das resolucións de concesión da subvención poderase substituír a notificación individual pola publicación no DOG e na páxina web do Inega. Nesta publicación especificarase a data da convocatoria, o beneficiario, a cantidade concedida e a finalidade da subvención outorgada.</p>
    <p>Deberase tamén informar aos beneficiarios de que esta actuación subvencionase con fondos Feader dentro do Programa de desenvolvemento rural de Galicia 2014-2020 (PDR), medida 7 «actuacións dirixidas á mellora dos Servizos básicos e renovación de poboacións nas zonas rurais».</p>
    <p>Artigo 18. Aceptación e renuncia</p>
    <p>1. Transcorridos dez (10) días hábiles a partir do seguinte ao da publicación da proposta de resolución definitiva sen que a entidade colaboradora comunique expresamente a renuncia á subvención, entenderase que o solicitante acepta a subvención, e desde ese momento adquirirá a condición de beneficiario.</p>
    <p>2. No caso de que o beneficiario dunha subvención desexe renunciar á axuda concedida para a súa solicitude, deberá comunicarllo a entidade colaboradora que presentará un escrito, polos medios establecidos no artigo 11.4 destas bases reguladoras, comunicando este feito co fin de proceder ao arquivo do expediente.</p>
    <p>No caso de que se comunicase a renuncia, ditarase a correspondente resolución que se notificará, de conformidade co procedemento establecido no artigo 13 destas bases reguladoras.</p>
    <p>Artigo 19. Prazos de execución das instalacións</p>
    <p>A execución da instalación deberá respectar a data de inicio establecida no artigo 2.1 do anexo I destas bases e a data de finalización establecida no artigo 5 da resolución de convocatoria para a xustificación.</p>
    <p>Artigo 20. Xustificación da subvención</p>
    <p>1. A documentación correspondente á xustificación do investimento realizado presentarase pola entidade colaboradora de forma electrónica.</p>
    <p>2. Tal e como dispón o artigo 46 do Decreto 11/2009, do 8 de xaneiro, polo que se aproba o Regulamento da Lei de subvención de Galicia, cando o órgano administrativo competente para a comprobación da subvención aprecie a existencia de defectos emendables nas xustificacións presentadas polas entidades colaboradoras, porao no seu coñecemento e concederalle un prazo de dez (10) días para a súa corrección. Os requirimentos de emenda serán notificados tal e como se establece no artigo 13.2 destas bases reguladoras.</p>
    <p>3. No suposto de que transcorrese o prazo establecido para a xustificación sen terse presentado documentación algunha, requirirase igualmente a entidade colaboradora para que no prazo improrrogable de dez (10) días hábiles a presente. Igual requirimento se efectuará por parte do Inega no suposto de resultado negativo da consulta cos seguintes organismos: Axencia Estatal da Administración Tributaria (AEAT), Tesourería Xeral da Seguridade Social e Consellería de Facenda, así como a verificación do NIF do solicitante (persoa física).</p>
    <p>A presentación da xustificación no prazo adicional de dez (10) días non eximirá das sancións que, conforme a Lei correspondan.</p>
    <p> Artigo 21. Documentación xustificativa do investimento</p>
    <p>1. Os documentos de xustificación deberán presentarse dentro do prazo establecido no artigo 18 destas bases reguladoras, debendo estar, nese momento, os investimentos plenamente realizados, operativos e verificables.</p>
    <p>2. Para o cobramento da subvención concedida, a entidade colaboradora deberá presentará toda a documentación que se sinala nos puntos seguintes deste artigo e solicitará o pagamento mediante a presentación do anexo VII, que se xunta a título informativo. Este anexo deberá cumprimentarse a través da aplicación informática accesible desde a sede electrónica da Xunta de Galicia, https://sede.xunta.es, ou ben desde a páxina web do Inega (http://www.inega.es).</p>
    <p>As entidades colaboradoras adheridas cobrarán o prezo resultante de restarlle ao prezo da actuación subvencionable (IVE incluído) o desconto da axuda establecida no artigo 15, tal e como se especifica no anexo V.</p>
    <p>3. Para xustificar cada un dos gastos realizados achegaranse as facturas ou documentos probatorios de valor equivalente e os documentos xustificativos que aseguren a efectividade do pagamento.</p>
    <p>A factura deberá reflectir con claridade os seguintes datos:</p>
    <p>– Data de emisión.</p>
    <p>– Nome e NIF/NIE do beneficiario.</p>
    <p>– Enderezo onde se realiza a obra.</p>
    <p>– Descrición detallada da totalidade do equipamento instalado de acordo coa solicitude.</p>
    <p>– Base impoñible, IVE, total da base impoñible máis IVE.</p>
    <p>– Desconto da axuda para proxectos dinamizadores das áreas rurais de Galicia para proxectos de equipamentos térmicos de biomasa do Inega 2016.</p>
    <p>– Total que ten que pagar o beneficiario (o beneficiario ten que pagar o total menos o desconto do plan).</p>
    <p>A factura deberá estar asinada pola entidade colaboradora. Non se admiten as facturas que non cumpran co indicado o que se manipulen.</p>
    <p>4. Considéranse documentos xustificativos do pago das facturas os xustificantes bancarios do pagamento realizados polo beneficiario (transferencia bancaria, xustificante bancario de ingreso de efectivo polo portelo, certificación bancaria), no que conste o número da factura obxecto de pagamento, a identificación da persoa que realiza o pagamento, que deberá coincidir co beneficiario da axuda, e a identificación da persoa, empresa ou entidade que recibe o pago, e o concepto do pago e o número da factura. No caso da banca electrónica deberá vir selado pola entidade financeira.</p>
    <p>Segundo o disposto no artigo 42.3. do Decreto 11/2009, do 8 de xaneiro , polo que se aproba o Regulamento da Lei 9/2007, de subvencións de Galicia, poderase aceptar a cesión do dereito de cobramento da subvención a favor dos acredores por razón do gasto realizado.</p>
    <p>5. Non se admitirán os supostos de autofacturación e, en relación coas empresas ou entidades vinculadas co beneficiario que executasen total ou parcialmente as actuacións subvencionadas, deberán concorrer as dúas circunstancias previstas no artigo 27.7.d) da Lei 9/2007, do 13 de xuño, de subvencións de Galicia:</p>
    <p>a) Que a contratación se realice de acordo coas condicións normais de mercado.</p>
    <p>b) Que se obteña a pertinente autorización por parte do órgano xestor.</p>
    <p>En ningún caso poderá concertar o beneficiario a execución total ou parcial das actividades subvencionadas nos supostos contemplados nas letras a), b) e c) do artigo 27.7 da Lei 9/2007, do 13 de xuño, de subvencións de Galicia.</p>
    <p>6. Non se admitirán pagos en metálico.</p>
    <p>7. No caso dunha factura cuxo pago se xustifique mediante varios documentos de pago, cada un destes deberá facer referencia á factura á cal se imputa o pago.</p>
    <p>8. Achegaranse fotografías dos principais equipamentos instalados.</p>
    <p>9. Declaración complementaria do conxunto de axudas solicitadas para as mesmas actuacións subvencionadas, tanto as aprobadas e concedidas como as pendentes de resolución, das distintas administracións públicas ou calquera dos seus organismos, entes públicos ou privados, nacionais ou internacionais (anexo IX).</p>
    <p>10. Xustificación de ter dado cumprimento ás obrigas establecidas no artigo 9.1.a en relación coa publicidade que o beneficiario lle deberá dar ao financiamento do investimento que se subvenciona.</p>
    <p>11. A entidade colaboradora presentará un certificado no que se indique a data de finalización da instalación subvencionada asinado polo técnico competente. Tamén presentará unha declaración responsable de haber presentado a solicitude de inscrición no rexistro correspondente da consellería competente en materia de industria, sempre que sexa obrigatorio para a posta en servizo da instalación.</p>
    <p>12. Naqueles proxectos de potencia superior aos 70 kW achegarase o correspondente certificado de dirección de obra e nestes casos o proxecto técnico da instalación executada. A data deste certificado deberá de estar comprendida, igualmente, dentro do reiterado período de execución das inversións .</p>
    <p>Artigo 22. Modificación da resolución de concesión da subvención</p>
    <p>1. Toda alteración das circunstancias tidas en conta para a concesión da subvención poderá dar lugar á modificación da subvención concedida debendo a entidade colaboradora notificalo mediante a presentación do anexo VIII que se xunta a título informativo. Este anexo deberá cumprimentarse a través da aplicación informática accesible desde a sede electrónica da Xunta de Galicia, https://sede.xunta.es, ou ben desde a páxina web do Inega (http://www.inega.es).</p>
    <p>En particular, a variación do orzamento aceptado polo Inega e a obtención concorrente de subvencións, axudas ou recursos outorgados por outras administracións ou entes públicos ou privados, nacionais ou internacionais, poderá dar lugar á modificación da subvención concedida. Tamén dará lugar á modificación da subvención a alteración das condicións establecidas na resolución de adxudicación da subvención. Unha vez recaída a resolución de concesión e, en todo caso, cun límite de 20 días hábiles antes da data de finalización do prazo para xustificar o investimento, a entidade colaboradora poderá solicitar a modificación do seu contido.</p>
    <p>2. Para a modificación da resolución de concesión non poderán ser tidos en conta requisitos ou circunstancias que debendo concorrer no momento en que se ditou a resolución tiveron lugar con posterioridade a ela.</p>
    <p>3. As entidades colaboradoras terán a obriga de comunicar ao Inega calquera alteración das circunstancias tidas en conta para a concesión da subvención.</p>
    <p>4. A modificación poderase autorizar sempre que:</p>
    <p>a) a modificación solicitada non desvirtúe a finalidade da axuda e non supoña incremento do orzamento.</p>
    <p>b) non exista prexuízo a terceiros.</p>
    <p>c) os novos elementos e circunstancias que motivan a modificación, de concorrer na concesión inicial, non supuxeran a denegación da axuda.</p>
    <p>Artigo 23. Incumprimentos xerais do proxecto</p>
    <p>1. Incumprimento total. Se a xustifica conceptos, partidas e/ou elementos subvencionables aprobados que representen menos do 60 % do importe total do investimento subvencionable, se entenderá que non acadou os obxectivos propostos na solicitude e, polo tanto, determinará a perda do dereito ao cobramento da subvención concedida.</p>
    <p>2. Incumprimento parcial. Se a xustificación é igual ou superior ao 60 %, pero sen acadar o 100 % do investimento subvencionable, a entidade colaboradora percibirá a subvención proporcional correspondente ao investimento xustificado admisible, sempre que cumpra o resto das condicións de concesión e a finalidade ou obxectivos para os que se concedeu a axuda.</p>
    <p>Artigo 24. Importe a pagar a entidade colabora</p>
    <p>1. Os pagos calcularanse sobre a base dos importes que se consideren admisibles durante a comprobación efectuada polo Inega.</p>
    <p>O Inega examinará a solicitude de pago presentada e determinará os importes admisibles. Ademais, fixará:</p>
    <p>a) O importe a pagar a entidade colaboradora en función da solicitude de pago e a decisión de concesión.</p>
    <p>b) O importe a pagar a entidade colaboradora tras o exame da admisibilidade do custo que figura na solicitude de pago.</p>
    <p>Se o importe fixado conforme a letra a) supera o importe fixado conforme a letra b) do mesmo parágrafo en máis dun 10 % aplicarase unha redución ao importe fixado conforme a letra b). A Cantidade a reintegrar será igual á diferenza entre eses dous importes, pero non irá máis alá da retirada total da axuda.</p>
    <p>2. O reintegro mencionada no apartado 1 aplicarase aos gastos non admisibles detectados durante as comprobacións efectuadas polo Inega. Os custes examinados serán os custes acumulados contraídos con respecto a operación de que se trate. Isto entenderase sen prexuízo dos resultados dos anteriores controis das operacións de que se trate (artigo 63 do Regulamento (UE) 809/2014 da Comisión).</p>
    <p>Artigo 25. Datos de carácter persoal</p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autorízase polas persoas interesadas mediante a presentación das solicitudes, serán incluídos nun ficheiro denominado concesión de subvencións cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a xerencia. Os dereitos de acceso, rectificación, cancelación e oposición poderanse exercer ante a Xerencia, mediante o envío dunha comunicación ao seguinte enderezo: rúa Avelino Pousa Antelo , nº 5, Santiago de Compostela (A Coruña) ou a través dun correo electrónico a inega.info@xunta.es .</p>
    <p>A cesión de datos de carácter persoal que se debe efectuar á Intervención Xeral da Administración do Estado, que é o órgano responsable da administración e custodia da base de datos nacional de subvencións, non requirirá o consentimento do afectado.</p>
    <p>Artigo 26. Comprobación de investimentos</p>
    <p>As operacións de investimento, de ser o caso de acordo co Plan Galego de Controis Feader en vigor, incluirán unha visita in situ para comprobar o remate da operación obxecto da solicitude de pago. Os gastos xustificados deben coincidir cos compromisos adquiridos segundo a resolución de concesión da subvención.</p>
    <p>Tendo en conta que se trata de instalacións de pouca potencia e inversión e ó tratarse de axudas destinadas a persoas físicas non se contempla a realización de acta de non inicio.</p>
    <p>Artigo 27. Moderación de costos</p>
    <p>En aplicación do disposto no artigo 30.5 da Lei 9/2007, do 13 de xuño, de subvencións de Galicia, e do artigo 48.2.d do Regulamento 809/2014 da Comisión, do 17 de xullo, polo que se establecen as disposicións de aplicación do Regulamento (CE) nº 1306/2013 do Parlamento Europeo e do Consello, o órgano instrutor poderá comprobar en calquera momento, e particularmente nas fases de instrución e de xustificación, a moderación dos custos ou valor de mercado dos gastos subvencionables e xustificados mediante a comparación de ofertas comerciais ou de custos de proxectos similares, prezos coñecidos de mercado ou por calquera dos medios previstos no artigo 30.5 da LSG.</p>
    <p>Artigo 28. Reintegro da subvención e réxime sancionador</p>
    <p>1.- Procederá o reintegro das contías percibidas indebidamente e a esixencia dos xuros de demora nos supostos previstos no artigo 33.1 da LSG. Estes xuros calcularanse en función do tempo transcorrido entre a finalización do prazo de pago para o beneficiario indicado na orde de recuperación, que non poderá fixarse en máis de 60 días, e a data de reembolso ou dedución (Regulamento (UE) nº 809/2014 da Comisión, do 17 de xullo).</p>
    <p>2. Tendo en conta o artigo 14.1.n da LSG, se o incumprimento atane ao mantemento do ben, a cantidade a reintegrar será proporcional ao incumprimento non podendo superar o 5 % do importe total.</p>
    <p>3. O procedemento de reintegro tramitarase nos termos previstos no artigo 77 do Decreto 11/2009.</p>
    <p>4. O Inega reservase para sí o dereito a realizar cantas comprobacións, inspección e demais medidas de control que se estimen oportunos para velar pola correcta aplicación dos recursos públicos, e os beneficiarios someteranse as actuacións de control que realice o Inega para o seguimento dos proxectos aprobados e as de control financeiro que correspondan a Intervención Xeral da Comunidade Autónoma, ás actuacións de comprobación previstas na lexislación do Tribunal de Contas e do Consello de Contas, así como, no seu caso as dos servizos financeiros da Comisión Europea e do Tribunal de Contas Europeo.</p>
    <p>Se no curso destas verificacións se detectara que os beneficiarios da subvencións ou as entidades colaboradora adheridas incumpriron algunha das condicións establecidas nesta bases reguladoras, resolverase a adhesión, o que implicará a perda dos beneficios e, no seu caso o deber de reintegrar as cantidades obtidas indebidamente cos intereses legais que correspondan, sen prexuízo das accións legais e sancións que correspondan.</p>
    <p>5. Cando se realizaran descontos por parte dos instaladores adheridos, en concepto de axuda para proxectos dinamizadores das áreas rurais de Galicia para proxectos de equipamentos térmicos de biomasa, a titulares dunha solicitude e se comprobara posteriormente polo Inega, que non se cumpriron as condicións establecidas para recibir a mencionada axuda por parte dos beneficiarios, ou no seu caso, que houbo incumprimento por algunha das entidades colaboradoras das bases da convocatoria, a entidade asumirá os mencionados descontos e non poderá reclamarllos ao Inega nin ao beneficiario da axuda.</p>
    <p>Ademais, o incumprimento por parte dunha entidade colaboradora adherida consistente en aprazar o desconto da axuda ao cliente final ata despois de que o Inega llo ingrese a el, en lugar de descontarllo no momento do pagamento, suporá o incumprimento destas bases coas consecuencias previstas neste artigo.</p>
    <p>6. Para facer efectiva a devolución a que se refire o número anterior tramitarase o oportuno procedemento de reintegro, que se axustará ó previsto no título II da Lei 9/2007. Do 13 de xuño, de subvencións de Galicia.</p>
    <p>7. As entidades colaboradoras e os beneficiarios das subvención, de ser o caso, estarán suxeitos ao réxime sancionador previsto no título IV da Lei 9/2007, do 13 de xuño, de subvencións de Galicia e desenvolto no título VI do Decreto 11/2009, do 8 de xaneiro, polo que se aproba o regulamento da Lei 9/2007 e ao disposto no título V do Regulamento de execución (UE) nº 809/2014 de la comisión, de 17 de xullo de 2014, polo que se establecen as disposicións de aplicación do Regulamento (CE) nº 1306/2013 do Parlamento Europeo e do Consello.</p>
    <p>Artigo 29. Non execución ou xustificación do proxecto</p>
    <p>Aquelas entidades colaboradoras na tramitación da axuda que á data máxima de remate e xustificación da operación prevista no artigo 19 non houbera comunicado a renuncia expresamente á mesma e non executaran nin xustificaran o proxecto, sen causa debidamente xustificada e comunicada ao Inega, quedarán excluídos das dúas seguintes convocatorias para proxectos dinamizadores das áreas rurais de Galicia nas que podan actuar como entidade colaboradora.</p>
    <p>Artigo 30. Normativa de aplicación</p>
    <p>1. Na medida en que as subvencións concedidas ao abeiro destas bases reguladoras están previstas pola UE, rexeranse, entre outras, polas seguintes normas:</p>
    <p>a) Programa de desenvolvemento rural de Galicia 2014-2020, aprobado por Decisión da Comisión C (2015) 8144, do 18 de novembro de 2015.</p>
    <p>b) Regulamento (UE) nº 1305/2013, do Parlamento e do Consello, do 17 de decembro de 2013, relativo á axuda ao desenvolvemento rural a través do Fondo Europeo Agrario de Desenvolvemento Rural (Feader) e polo que se derroga o Regulamento (CE) nº 1698/2005.</p>
    <p>c) Regulamento (CE) nº 1974/2006, da Comisión, do 15 de decembro de 2006, polo que se establecen disposicións de aplicación do Regulamento (CE) nº 1698/2005 relativo á axuda ao desenvolvemento rural a través do Feader, modificado polos Regulamentos (CE) nº 1175/2008, do 27 de novembro, 363/2009, do 4 de maio, 482/2009, do 8 de xuño, 108/2010, do 8 de febreiro, e 679/2011, do 14 de xullo, da Comisión.</p>
    <p>d) Regulamento (UE) nº 809/2014 da Comisión, do 17 de xullo de 2014, polo que se establecen disposicións de aplicación do Regulamento (UE) nº 1306/2013 do Parlamento Europeo e do Consello no que se refire ao sistema integrado de xestión e control, as medidas de desenvolvemento rural e a condicionalidade.</p>
    <p>e) Real decreto lexislativo 3/2011, do 14 de novembro, polo que se aproba o texto refundido da Lei 30/2007, do 30 de outubro, de contratos do sector público.</p>
    <p>2. Así mesmo, rexeranse pola normativa aplicable ás axudas e subvencións na Comunidade Autónoma, en particular a seguinte:</p>
    <p>a) Lei 9/2007, do 13 de xuño, de subvencións de Galicia.</p>
    <p>b) Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>c) Lei 38/2003, do 17 de novembro, xeral de subvencións.</p>
    <p>d) Real decreto 887/2006, do 21 de xullo, polo que se aproba o Regulamento da Lei 38/2003, do 17 de novembro, xeral de subvencións.</p>
    <p>e) Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 31. Réxime de recursos</p>
    <p>As resolucións dos procedementos instruídos ao abeiro destas bases esgotan a vía administrativa, e contra elas cabe interpor os seguintes recursos:</p>
    <p>1. Potestativamente, recurso de reposición ante o director do Inega, no prazo dun mes a contar desde o día seguinte ao da recepción da notificación, se a resolución é expresa. Se non o é, o prazo será de tres meses a contar desde o día seguinte a aquel no que se produzan os efectos do silencio administrativo.</p>
    <p>2. Directamente, recurso contencioso-administrativo ante o órgano xurisdicional competente, no prazo de dous meses contados desde o día seguinte ao da notificación, se a resolución é expresa. Se non o é, o prazo será de seis meses, contados desde o día seguinte a aquel no que se entenda desestimada a solicitude por silencio administrativo.</p>

