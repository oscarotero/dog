---
date: '1997-06-17'
id: 79FE
page: 5
number: 115
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 14 de maio de 1997, da Delegación Provincial da Coruña, pola que
  se dispón a inscrición no rexistro e a publicación, no Diario Oficial de
  Galicia, do convenio colectivo da empresa Hotel Tryp María Pita.
range: Resolución
url: 'https://www.xunta.gal/dog/Publicados/1997/19970617/Anuncio79FE_gl.html'
---
<p>Visto o expediente do convenio colectivo da empresa Hotel Tryp María Pita que tivo entrada nesta delegación provincial o día 11-4-1997, subscrito en representación da parte económica pola empresa e da parte social polo comité de empresa o día 5-3-1997, de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo. Esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 14 de maio de 1997.</p>
<p>Mª Reyes Carabel Pedreira</p>
<p>Delegada provincial da Coruña</p>
<p>Convenio colectivo entre a empresa Tryp, S.A.</p>
<p>e o seu establecemento Hotel María Pita</p>
<p>Capítulo I</p>
<p>Disposicións xerais</p>
<p>Artigo 1º.-Ámbito funcional e de aplicación.</p>
<p>O presente convenio afecta e obriga á empresa TRYP SA e ós traballadores que presten os seus servicios no Hotel María Pita ou a aqueles que durante a vixencia deste convenio se incorporen a el.</p>
<p>Artigo 2º.-Partes asinantes.</p>
<p>-En representación da empresa:</p>
<p>José Sanz Alberola.</p>
<p>Tomás Baztarrica Azagra.</p>
<p>-En representación dos traballadores:</p>
<p>Juan Ramón Uña Acedo.</p>
<p>Miguel Ángel Fernández Rubio.</p>
<p>Artigo 3º.-Vixencia e duración.</p>
<p>O convenio terá unha duración de dous anos, desde o un de xaneiro de 1997 ata o 31 de decembro de 1998.</p>
<p>Con independencia da data en que apareza publicado este convenio no Diario Oficial de Galicia, terá efectos retroactivos ó día 1 de xaneiro de 1997.</p>
<p>Salvo denuncia expresa e válida, o convenio prorrogarase automaticamente por prazos iguais ó da súa duración inicial. Enténdese por denuncia válida a efectuada por escrito certificado dirixido á outra parte cunha antelación mínima de dous meses á data de expiración do convenio ou prórroga, se é o caso.</p>
<p>Artigo 4º.-Absorción e compensacións.</p>
<p>As condicións establecidas neste convenio consideradas en cómputo anual e globalmente poderán ser compensadas coas xa existentes no momento de entrada en vigor, calquera que sexa a súa orixe, procedencia, causa ou natureza delas.</p>
<p>Igualmente, as condicións establecidas neste convenio poderán ser absorbidas por outras condicións superiores fixadas por disposición legal, contrato individual, concesións voluntarias, etc. que puidesen aplicarse no sucesivo, calquera que sexa a súa orixe, procedencia, causa ou natureza delas.</p>
<p>Artigo 5º.-Vinculación á totalidade.</p>
<p>As condicións pactadas neste convenio forman un todo orgánico e indivisible e, en consecuencia, a nulidade ou invalidez dalgunha das súas cláusulas ou condicións levará consigo a nulidade da totalidade do convenio, que deberá ser negociado de novo.</p>
<p>Artigo 6º.-Comisión paritaria.</p>
<p>As partes asinantes acordan establecer unha comisión paritaria, como órgano de interpretación, conciliación e vixilancia do cumprimento do convenio e do desenvolvemento e regulación das relacións laborais.</p>
<p>A dita comisión estará formada por dúas persoas designadas pola empresa e por dous membros da representación dos traballadores, e deberá constituírse no prazo de trinta días a partir do asinamento do presente convenio.</p>
<p>Capítulo II</p>
<p>Contratación, cesamentos, mobilidade, ascensos</p>
<p>Artigo 7º.-Organización do traballo.</p>
<p>A organización do traballo, de conformidade coa lexislación vixente, correspóndelle á dirección da empresa.</p>
<p>As relacións laborais enténdense en todo momento na mutua confianza e respecto entre empresa e traballadores.</p>
<p>Artigo 8º.-Normas comúns de contratación.</p>
<p>A empresa poderá contratar traballadores de acordo coas modalidades previstas na lexislación vixente ou coas que en calquera momento poidan existir.</p>
<p>Os contratos de traballo que se subscriban por escrito serán rexistrados na oficina de emprego do INEM no prazo máximo de 20 días desde o inicio da relación laboral. Unha copia do contrato rexistrado deberá entregárselle ó traballador no prazo máximo de 15 días desde o día seguinte ó do seu rexistro.</p>
<p>De acordo co previsto na lexislación vixente, a empresa entregará unha copia básica do contrato á repre</p>
<p>sentación legal dos traballadores, excepto dos contratos de dirección.</p>
<p>Artigo 9º.-Contratos formativos.</p>
<p>Os aprendices que se contraten a partir da data percibirán unha retribución bruta de 69.024 ptas. (sesenta e nove mil vintecatro) mensuais. En caso de incapacidade laboral transitoria, a empresa non aboará as cantidades recollidas no artigo 25, posto que non percibe ninguha compensación.</p>
<p>Respecto dos contratos en prácticas, a súa retribución será do 60% e do 75% para o 1º e o 2º ano, respectivamente, da retribución que para cada categoría profesional estea fixada neste convenio.</p>
<p>Artigo 10º.-Período de proba.</p>
<p>Poderá concertarse por escrito un período de proba que non excederá de 90 días laborais para os xefes ou 2º xefes de departamento, nin de 30 días laborables para o resto de categorías profesionais, calquera que sexa a modalidade da contratación utilizada.</p>
<p>Durante este período calquera das partes poderán resolve-lo contrato de traballo sen aviso previo e sen dereito a ningunha indemnización.</p>
<p>Artigo 11º.-Cesamento voluntario. Prazo de aviso previo.</p>
<p>Cando un traballador cese na empresa voluntariamente, deberá comunicarllo por escrito, de acordo cos seguintes prazos de aviso previo:</p>
<p>a) Trinta días para xefe e segundo xefe de departamento.</p>
<p>b) Quince días para o resto do persoal.</p>
<p>O incumprimento por parte do traballador da obriga de avisar previamente coa obrigada antelación dará dereito á empresa a descontar na liquidación deste o importe do salario dun día por cada atraso no aviso.</p>
<p>Recibido o aviso coa antelación referida, a empresa estará obrigada a liquidar, ó finaliza-lo prazo, os conceptos fixos que poidan ser calculados ata ese momento. O resto deles seranlles aboados no momento habitual do pagamento.</p>
<p>O incumprimento desta obriga imputable á empresa levará aparellado o dereito do traballador a ser indemnizado co importe dun día de salario por cada un de atraso ata o límite máximo dos días de aviso previo.</p>
<p>Artigo 12º.-Ascensos.</p>
<p>Os ascensos de categoría produciranse tendo en conta a formación e capacidade, dentro das facultades organizativas da empresa. A categoría de xefe ou 2º xefe de departamento será de libre designación da empresa. Para o resto de categorías solicitarase informe previo da representación dos traballadores.</p>
<p>Artigo 13º.-Polivalencia funcional.</p>
<p>O traballador poderá ser contratado coa condición de polivalente, dentro ou fóra do mesmo grupo profesional, respectando a súa dignidade e capacidade técnica para desempeñalo.</p>
<p>Páctase a polivalencia de funcións que se describen a continuación. A precitada polivalencia funcional non</p>
<p>xerará o dereito a reclama-la categoría profesional superior nin a diferencia retributiva.</p>
<p>En todo caso, ademais das funcións que lle son propias de cada categoría ou departamento, asumiranse as seguintes funcións:</p>
<p>-Recepción, teléfonos e conserxería. Ademais das funcións propias, asumirán a reclamación de créditos, apoio á Comercial, mozo de equipaxes, etc.</p>
<p>-Mozo de equipaxes, mozo de cuarto, porteiro, axudante de camareiro. Ademais das propias, asumirán as funcións de atende-lo teléfono e a conserxería, realizar xestións fóra do hotel, vixilancia de noite, pequenos traballos de mantemento, axudarán ó departamento correspondente á montaxe de salóns, etc.</p>
<p>-Camareira de pisos, limpadora, lenceira, fregadora. Ademais das propias, realizarán as de cada unha das respectivas categorías, retirar e leva-las bandexas ó office da planta, subir e baixa-la roupa, saca-lo lixo, etc.</p>
<p>-Restaurante e bar. Realizarán, ademais das propias, as de montaxe de salóns, retirar pedidos do almacén, servicio de cuartos, montaxe de buffet de almorzos, atende-la cafetería, preparación de postres, etc.</p>
<p>-Cafetería. Realizarán, ademais das súas propias, as de axudar en cociña, saca-lo lixo, retira-los pedidos do almacén, axudar a monta-lo buffet de almorzos, etc.</p>
<p>-Cociña. Páctase a polivalencia dentro dela, cubrindo ademais o office e a pratería.</p>
<p>-Servicio técnico. Realizarán tódalas funcións inherentes á fontanería, electricidade, calefacción, pintura, carpintería, etc., mesmo as de mozos de equipaxes cando sexa necesario.</p>
<p>Capítulo III</p>
<p>Xornada. Descanso semanal. Vacacións. Excedencias. Horas extraordinarias</p>
<p>Artigo 14º.-Xornada.</p>
<p>Durante a vixencia deste convenio, a xornada máxima anual será de 1.824 horas de traballo efectivo, equivalente a aplicar en cómputo anual a xornada de 40 horas semanais de media; polo tanto, o seu cómputo, distribución e control será anual.</p>
<p>Por traballo efectivo, entenderase que o traballador deberá encontrarse, tanto ó comezo como ó final da xornada laboral, no seu posto de traballo en condicións de realiza-las súas funcións profesionais.</p>
<p>Nas xornadas continuadas que excedan de 5 horas de duración haberá un descanso de 20 minutos que se considera tempo de traballo efectivo. Se este tempo de descanso se destinase para a toma dalgunha comida poderá ampliarse en 10 minutos, entendéndose que cando supere os 20 minutos irá por conta do traballador, e deberao recuperar dentro da mesma xornada.</p>
<p>En caso de necesidades de servicio por grupos, banquetes, vacacións, incapacidade temporal, contratacións non previstas, etc. por petición da empresa, prolongarase a xornada.</p>
<p>As prolongacións estarán compensadas con reduccións de xornada ou a súa equivalencia en períodos de descanso.</p>
<p>Polas necesidades a que fai referencia o apartado anterior, a empresa poderá cambia-las quendas e días de libranza. Igualmente, e polas citadas necesidades, a empresa poderá parti-las referidas quendas de traballo.</p>
<p>Artigo 15º.-Descanso semanal.</p>
<p>Polas precitadas necesidades do servicio poderanse acumula-las dúas festas de descanso semanal en períodos de dúas semanas.</p>
<p>Artigo 16º.-Calendario laboral.</p>
<p>A elaboración e fixación do calendario laboral anual é facultade da dirección da empresa, en función das súas situacións económicas, técnicas, organizativas e de producción, que o elaborará nos trinta primeiros días hábiles de cada ano. Establecerase co comité de empresa.</p>
<p>No caso de desacordo, a empresa e os representantes dos traballadores someterano á arbitraxe da autoridade laboral.</p>
<p>Artigo 17º.-Vacacións.</p>
<p>O persoal afectado polo presente convenio desfrutará de 30 días naturais de vacacións ó ano, dentro do ano natural, que se poderán desfrutar en bloque ou fraccionados en dous períodos segundo necesidades de traballo. Aqueles que non leven un ano de traballo efectivo terán dereito a desfruta-la parte proporcional, computanto para estes efectos o ano natural.</p>
<p>Poderanse excluí-los meses de maio, xullo, agosto, setembro e outubro, por se-los de maior ocupación do hotel.</p>
<p>A situación de incapacidade laboral transitoria ou accidente de traballo non interromperá o desfrute do período vacacional, unha vez estea preestablecido o calendario.</p>
<p>Con independencia das vacacións, os traballadores desfrutarán dos días non laborables legalmente establecidos.</p>
<p>Artigo 18º.-Permisos retribuídos.</p>
<p>O traballador, logo do aviso e xustificación, poderá ausentarse con dereito a remuneración por algún dos motivos e polo tempo seguinte:</p>
<p>a) Quince días naturais en caso de matrimonio.</p>
<p>b) Catro días nos casos de nacemento de fillo ou enfermidade grave ou falecemento do cónxuxe, fillos, fillos políticos, irmáns, irmáns políticos, pais, pais políticos e avós. Cando por tal motivo o traballador necesitase facer un desprazamento fóra da provincia, o permiso será de cinco días.</p>
<p>c) Un día para vodas de fillos, irmáns, irmáns políticos, pais ou pais políticos.</p>
<p>d) Un día por cambio de domicilio habitual.</p>
<p>e) O tempo indispensable para a asistencia a exames e o traballador quedará obrigado a xustifica-la súa asistencia ás probas.</p>
<p>f) As traballadoras, por lactación dun fillo menor de nove meses, terán dereito a unha hora de ausencia ó traballo, que poderán dividir en dúas fraccións.</p>
<p>Artigo 19º.-Excedencias.</p>
<p>Os traballadores con polo menos dous anos de antigüidade na empresa terán dereito a solicitar excedencia voluntaria non inferior a seis meses nin superior a cinco anos, causando baixa definitiva o excedente que non solicite o seu reingreso cunha antelación mínima de trinta días á data de vencemento.</p>
<p>Os traballadores afectados polo presente convenio, que sexan fixos do cadro de persoal, poderán solicitar excedencia voluntaria, no caso de enfermidade grave de pais, cónxuxe ou fillos ó seu cargo, sempre que o xustifiquen debidamente e polo prazo indispensable.</p>
<p>Para acollerse a outro período de excedencia voluntaria, o traballador deberá cubrir un novo período de catro anos ó servicio da empresa.</p>
<p>Aqueles traballadores que resulten elixidos para cargos de representación sindical, de nivel comarcal, provincial ou nacional, poderán solicitar excedencia polo tempo que dure o período de elección para o dito cargo.</p>
<p>Artigo 20º.-Horas extraordinarias.</p>
<p>Terán esta consideración todas aquelas horas de traballo que se realicen sobre a duración máxima da xornada irregular pactada no artigo 14 e que non sexan compensadas segundo o establecido nel.</p>
<p>Tódalas horas extraordinarias que se realicen, tanto as voluntarias como as obrigatorias ou as estructurais, compensaranse con períodos equivalentes de descanso.</p>
<p>Caso de non ser posible a compensación en tempo de descanso, as horas extraordinarias aboaranse ó mesmo prezo que a hora ordinaria.</p>
<p>Capítulo IV</p>
<p>Condicións económicas</p>
<p>Artigo 21º.-Condicións salariais.</p>
<p>O réxime salarial aplicable a tódolos traballadores afectados polo presente convenio estará formado unicamente e na súa totalidade polos seguintes conceptos retribuídos (salario base, plus convenio, gratificacións extraordinarias e complemento salarial de manutención), recollidos expresamente neste artigo:</p>
<p>21.1. Salario base.</p>
<p>É o reflectido no anexo I do presente convenio na columna encabezada baixo o título salario base.</p>
<p>21.2. Diferencia de convenio.</p>
<p>É o reflectido no anexo I do presente convenio na columna encabezada baixo o título diferencia de convenio.</p>
<p>21.3. Gratificacións extraordinarias.</p>
<p>A empresa aboaralles ós traballadores dúas pagas extraordinarias, que se farán efectivas os días 20 de xullo e 20 de decembro e estarán formadas polo salario base da táboa salarial anexa.</p>
<p>No mes de setembro aboarase unha paga extraordinaria, consistente en 15 días do citado salario base máis o 50% do complemento de manutención.</p>
<p>Aqueles que ingresen ou cesen no transcurso do ano percibirán estas gratificacións en contía proporcional ó tempo traballado.</p>
<p>21.4. Complemento salarial de manutención.</p>
<p>O complemento salarial de manutención en especie fíxase en 5.053 ptas. (cinco mil cincuenta e tres pesetas) mensuais. A súa compensación será en metálico para todo aquel traballador que non o perciba en especie. O dito complemento atópase incluído na diferencia de convenio na táboa salarial.</p>
<p>Capítulo V</p>
<p>Condicións sociais</p>
<p>Artigo 22º.-Roupa de traballo.</p>
<p>Cando a empresa esixa para o traballo determinada modalidade de roupa, terá a obriga de facilitarlla ó seu cargo. Non obstante, a empresa poderá substituír esta obriga pola entrega anual en metálico do seu valor equitativo.</p>
<p>En todo caso, a non esixencia pola dirección de determinada modalidade de roupa non escusa a obriga do traballador de realiza-las súas funcións de acordo coas normas usuais de hixiene.</p>
<p>Artigo 23º.-Xubilación.</p>
<p>A idade obrigatoria de xubilación establécese nos 65 anos, sempre e cando o traballador reúna os requisitos legalmente establecidos para acceder á prestación por este concepto.</p>
<p>Ó producirse a xubilación do traballador, que leve como mínimo 10 anos ó servicio da empresa ou sufra unha incapacidade total ou absoluta, percibirá desta o importe de tres mensualidades, que estarán integradas polo salario base da táboa salarial anexa. Cada cinco anos máis que exceda dos dez, terá dereito a unha mensualidade máis.</p>
<p>Artigo 24º.-Xubilación especial ós 64 anos.</p>
<p>As partes acordan a posibilidade de xubilación ós 64 nos na forma articulada polo Real decreto 1194/1985, do 17 de xullo.</p>
<p>Artigo 25º.-Enfermidade e accidente.</p>
<p>Durante os períodos de baixa por incapacidade temporal derivada de enfermidade común ou accidente non laboral o traballador percibirá o seu salario da seguinte maneira:</p>
<p>-Desde o 1º ó 3º día non se percibirá salario.</p>
<p>-Desde o 4º ó 15º o 60 % da base de cotización do mes anterior.</p>
<p>-Desde o 16º ó 30º, o 75% dos mesmos importes do punto anterior.</p>
<p>-A partir do 31º día e ata un período máximo de seis meses, o 100% do salario.</p>
<p>En caso de que a situación de incapacidade temporal derive de accidente de traballo ou enfermidade profesional, a empresa aboará o 100% desde o primeiro día ata un máximo de seis meses.</p>
<p>Se a empresa substitúe o traballador en IT ou accidente por outro traballador con contrato de interinidade, o traballador substituído percibirá exclusivamente o subsidio que corresponda desde o mesmo momento en que fose sustituído. Igualmente, nos períodos de IT ou acci</p>
<p>dente superiores ós seis meses, o traballador percibirá o subsidio que corresponda de acordo coa Seguridade Social.</p>
<p>Artigo 26º.-Auxilio de defunción.</p>
<p>En caso de falecemento do traballador ou traballadora, concederáselle á viúva, viúvo ou fillos un auxilio de defunción na seguinte contía e forma:</p>
<p>1. Por cinco anos de servicio: 1 mensualidade.</p>
<p>2. Por dez anos de servicio: 2 mensualidades.</p>
<p>3. Por vinte anos de servicio: 3 mensualidades.</p>
<p>4. Por vintecinco anos de servicio: 4 mensualidades.</p>
<p>Ó persoal que non leve os cinco anos de servicio na empresa pagaráselle a parte proporcional ó tempo traballado na contía de seis días por ano de servicio.</p>
<p>Artigo 27º.-Póliza de seguro de accidentes.</p>
<p>A empresa contratará para todo o persoal afectado por este convenio un seguro de accidentes durante a prestación de traballo ou in itinere, de morte ou invalidez permanente nos graos de total, absoluta ou gran invalidez, pola cantidade de dous millóns e medio de pesetas para cada un dos dous casos mencionados anteriormente.</p>
<p>Capítulo VI</p>
<p>Servicios extraordinarios</p>
<p>Artigo 28º.-Servicios extraordinarios.</p>
<p>A contía que se vai aboar por este concepto para tódolos traballadores pactarase de mutuo acordo en función do tipo de servicio extraordinario e do número de horas deste.</p>
<p>Capítulo VII</p>
<p>Dereitos sindicais</p>
<p>Artigo 29º.-Dereitos sindicais e de representación dos traballadores na empresa.</p>
<p>Nesta materia haberá que aterse ó disposto na Lei orgánica de liberdade sindical, Estatuto dos traballadores e demais normas.</p>
<p>Os representantes dos traballadores terán un crédito de horas sindicais para o exercicio da súa representación de 15 horas mensuais, e para o seu uso deberán avisar previamente por escrito cunha antelación mínima de 24 horas. Posteriormente teranse que xustificar.</p>
<p>Cláusula adicional única.</p>
<p>Revisión salarial. Única revisión salarial que haberá que facer durante a vixencia deste convenio, efectuarase a partir do 1 de xaneiro de 1998, incrementándose as táboas salariais e os seus pluses no % que o Goberno fixe como previsión de inflación para ese ano.</p>
<p>Cláusulas derradeiras.</p>
<p>Primeira.-Acordo laboral do sector de hostelería.</p>
<p>As partes acordan o sometemento expreso ó previsto no acordo laboral de ámbito estatal para o sector de hostelería do trece de xuño de mil novecentos noventa e seis, nas materias que traten, e na resolución de equiparación de categorías do vinteoito de novembro de mil novecentos noventa e seis.</p>
<p>Segunda.-Dereito supletorio.</p>
<p>No non previsto neste convenio haberá que aterse ó establecido na lexislación vixente.</p>
<p>Terceira.-Resolución de conflictos.</p>
<p>As partes asinantes do presente convenio acordan, en caso de conflictos xurdidos como consecuencia da aplicación e interpretación deste convenio colectivo, someterse ós procedementos extraxudiciais de solución de conflictos de traballo establecidos no Acordo Interprofesional Galego (AGA).</p>
<p>Cuarta.-Paz laboral.</p>
<p>As partes comprométense a respecta-la paz laboral durante o período de vixencia deste convenio no que ó seu contido se refire.</p>
<p>A Coruña, 18 de marzo de 1997.</p>
<p>TÁBOA SALARIAL ANEXA I</p>
<p>SALARIOS BRUTOS 1997</p>
<table><tbody><tr><td></td></tr>
<tr><td>Categorías</td><td>Salario base</td><td>Dif. convenio</td><td>Total</td></tr>
<tr><td></td></tr>
</tbody></table>
<table><tbody><tr><td>Xefe de recepción</td><td>107.248</td><td>79.597</td><td>186.845</td></tr>
<tr><td>2º xefe de recepción</td><td>105.601</td><td>59.262</td><td>164.863</td></tr>
<tr><td>Contable xeral</td><td>107.248</td><td>99.614</td><td>206.862</td></tr>
<tr><td>Oficial contabilidade</td><td>102.482</td><td>29.405</td><td>131.887</td></tr>
<tr><td>Recepcionista</td><td>102.482</td><td>40.399</td><td>142.881</td></tr>
<tr><td>Axudante recepción</td><td>100.815</td><td>25.578</td><td>126.393</td></tr>
<tr><td>Telefonista</td><td>100.815</td><td>25.578</td><td>126.393</td></tr>
<tr><td>Xefe de cociña</td><td>107.248</td><td>167.520</td><td>274.768</td></tr>
<tr><td>2º xefe de cociña</td><td>105.601</td><td>114.214</td><td>219.815</td></tr>
<tr><td>Xefe partida</td><td>102.482</td><td>62.381</td><td>164.863</td></tr>
<tr><td>Cociñeiro</td><td>100.840</td><td>37.208</td><td>138.048</td></tr>
<tr><td>Axudante de cociña</td><td>97.716</td><td>12.194</td><td>109.910</td></tr>
<tr><td>Reposteiro</td><td>102.482</td><td>62.381</td><td>164.863</td></tr>
<tr><td>Xefe de economato</td><td>100.840</td><td>75.011</td><td>175.851</td></tr>
<tr><td>Marmitón</td><td>94.428</td><td>11.763</td><td>106.191</td></tr>
<tr><td>Fregadora</td><td>94.428</td><td>15.482</td><td>109.910</td></tr>
<tr><td>Xefe de comedor</td><td>107.248</td><td>112.568</td><td>219.816</td></tr>
<tr><td>2º xefe de comedor</td><td>105.601</td><td>70.250</td><td>175.851</td></tr>
<tr><td>Xefe de sector</td><td>103.959</td><td>44.416</td><td>148.375</td></tr>
<tr><td>Camareiro</td><td>103.729</td><td>17.170</td><td>120.899</td></tr>
<tr><td>Axudante de camareiro</td><td>97.716</td><td>12.194</td><td>109.910</td></tr>
<tr><td>Gobernanta</td><td>105.601</td><td>70.250</td><td>175.851</td></tr>
<tr><td>2º gobernanta</td><td>102.482</td><td>19.638</td><td>122.120</td></tr>
<tr><td>Camareira pisos</td><td>97.716</td><td>12.194</td><td>109.910</td></tr>
<tr><td>Mozo cuarto</td><td>97.716</td><td>12.194</td><td>109.910</td></tr>
<tr><td>Vixilante noite</td><td>97.716</td><td>34.171</td><td>131.887</td></tr>
<tr><td>Porteiro de acceso</td><td>97.716</td><td>12.194</td><td>109.910</td></tr>
<tr><td>Mozo de equipaxes</td><td>97.716</td><td>12.194</td><td>109.910</td></tr>
<tr><td>Mozo dos recados 16-18 anos</td><td>94.428</td><td>9.983</td><td>104.411</td></tr>
<tr><td>Lencería lavandeira</td><td>94.428</td><td>15.482</td><td>109.910</td></tr>
<tr><td>Limpadora</td><td>94.428</td><td>15.482</td><td>109.910</td></tr>
<tr><td>Encargado traballo</td><td>107.248</td><td>85.091</td><td>192.339</td></tr>
<tr><td>Mecánico-Calef.</td><td>97.716</td><td>34.171</td><td>131.887</td></tr>
<tr><td>Promotora</td><td>102.482</td><td>40.399</td><td>142.881</td></tr>
<tr><td>RR.PP.</td><td>102.482</td><td>40.399</td><td>142.881</td></tr>
<tr><td>Secretaria dirección</td><td>102.482</td><td>40.399</td><td>142.881</td></tr>
<tr><td>Reservas</td><td>102.482</td><td>40.399</td><td>142.881</td></tr></tbody></table>
<p>4588</p>

