---
date: '2013-10-29'
id: O150-211013-0001
page: 42414
number: 207
agency: Escola Galega de Administración Pública
section: III. Outras disposicións.
title: >-
  RESOLUCIÓN do 17 de outubro de 2013 pola que se convocan as xornadas sobre a
  incidencia da nova lexislación de costas e ordenación do litoral.
range: Resolución
url: >-
  https://www.xunta.gal/dog/Publicados/2013/20131029/AnuncioO150-211013-0001_gl.html
---
<p>Dentro do plan de actividades da Escola Galega de Administración Pública para o ano 2013 e de acordo coas funcións atribuídas pola Lei 4/1987, do 27 de maio, de creación da escola, modificada pola Lei 10/1989, do 10 de xullo, convócanse, en colaboración co Colexio Territorial de Secretarios, Interventores e Tesoureiros de Administración Local de Pontevedra (Cosital Pontevedra) e coa Dirección Xeral de Administración Local, as xornadas sobre a incidencia da nova lexislación de costas e ordenación do litoral, conforme as seguintes bases:</p>
    <p>1. Obxectivos.</p>
    <p>A finalidade destas xornadas é, principalmente, analizar os aspectos máis relevantes e innovadores da normativa de costas e ordenación do litoral. </p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– A Lei 2/2013, do 29 de maio, de protección e uso sustentable do litoral, aspectos máis destacados e innovadores da regulación.</p>
    <p>– Ordenación urbanística e a lexislación de costas.</p>
    <p>– O réxime xurídico do dominio público marítimo terrestre. O deslinde. Limitacións ao dereito de propiedade (servidumes).</p>
    <p>– O réxime xurídico das autorizacións e concesións. A problemática dos chiringuitos e outros establecementos no dominio público marítimo-terrestre e na zona de servidume. Cámping.</p>
    <p>– As competencias da Comunidade Autónoma en materia de costas: servidume de protección e delimitación dos núcleos. Réxime disciplinario.</p>
    <p>– O Plan de ordenación do litoral de Galicia.</p>
    <p>3. Destinatarios.</p>
    <p>Persoal ao servizo das administracións públicas de Galicia.</p>
    <p>4. Desenvolvemento.</p>
    <p>Lugar: Edificio Administrativo da Xunta de Galicia, r/ Fernández Ladreda, 43, Pontevedra.</p>
    <p>Datas: 7 e 8 de novembro de 2013.</p>
    <p>Horario: 7 de novembro: tarde. 8 de novembro: mañá e tarde.</p>
    <p>Duración: 12 horas lectivas.</p>
    <p>5. Número de prazas. </p>
    <p>Limitado pola capacidade do local.</p>
    <p>6. Solicitudes.</p>
    <p>As solicitudes irán dirixidas á directora da Escola Galega de Administración Pública (As Fontiñas, rúa Madrid, 2-4, 15707 Santiago de Compostela), segundo o modelo que figura como anexo a esta convocatoria, e serán presentadas no Rexistro Xeral da EGAP, ou ben de calquera das formas previstas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. Serán admitidas inscricións por medio de fax enviado ao número 981 54 63 30 ou por correo electrónico dirixido a novas.egap@xunta.es</p>
    <p>Os solicitantes deberán ingresar, como cota de inscrición, vinte euros (20 €) na conta bancaria do Colexio Territorial de Secretarios, Interventores e Tesoureiros de Administración Local de Pontevedra número 0182 6246 36 0201500211 e deberán achegar o xustificante de pagamento xunto coa instancia. As solicitudes que non acheguen este xustificante de pagamento serán excluídas. </p>
    <p>Estarán exentos de pagamento, non obstante, os solicitantes colexiados do Colexio Territorial de Secretarios, Interventores e Tesoureiros de Administración Local de Pontevedra.</p>
    <p>Inscricións fóra de prazo: só serán admitidas, de quedaren prazas libres, coa condición de que cumpran os requisitos xerais antes indicados.</p>
    <p>As persoas solicitantes poderán obter a confirmación da súa admisión se chaman por teléfono, das 8.30 ás 14.30 horas, aos seguintes números: 981 54 62 41, 881 99 72 51.</p>
    <p>7. Prazo.</p>
    <p>O prazo de presentación de solicitudes finalizará o 5 de novembro de 2013.</p>
    <p>8. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento destas xornadas, así como a facultade de cancelalas se o escaso número de solicitudes non xustificase a súa realización.</p>
    <p>9. Certificado de asistencia.</p>
    <p>Entregarase un certificado de asistencia, ao final das xornadas, a aquelas persoas inscritas que participasen asiduamente, e sempre que a súa asistencia sexa igual ou superior ao 90 % das horas lectivas programadas. Neste documento aparecerán de forma expresa a natureza da actividade e a data de realización.</p>
    <p>Santiago de Compostela, 17 de outubro de 2013</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

