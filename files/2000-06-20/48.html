---
date: '2000-06-20'
id: D696
page: 9
number: 119
agency: CONCELLO DA CORUÑA
section: VI. ANUNCIOS
title: Anuncio (expediente 20/1999).
range: Anuncio
url: 'https://www.xunta.gal/dog/Publicados/2000/20000620/AnuncioD696_gl.html'
---
<p>A Alcaldía Presidencia, con data do 15 de maio de 2000, adoptou o seguinte acordo en relación coa aprobación inicial de bases e estatutos do polígono H9.10 r/ Merced costas r/ Antonio Ríos.</p>
<p>Primeiro.-Incoar expediente para a aprobación de bases e estatutos da Xunta de Compensación a constituír para a execución do polígono H9.10 do Plan Xeral de Ordención Municipal vixente.</p>
<p>Segundo.-Aprobar inicialmente o proxecto de bases e estatutos presentado por Enrique Álvarez Conchado en nome e representación da comisión xestora constituída para estes efectos.</p>
<p>Terceiro.-Ordena-la citación persoal no expediente a aqueles que aparezan como interesados na súa calidade de titulares de bens e dereitos afectados, así como a publicación no Diario Oficial de Galicia do anuncio correspondente segundo modelo oficial que se xunta, facultando a comisión xestora, e no seu nome a Enrique Álvarez Conchado como presidente desta para a súa presentación e dilixenciamento ante o órgano correspondente.</p>
<p>O que se fai público de conformidade co disposto no artigo 133.4º en relación co 102, ambos da Lei 1/1997, do 24 de marzo, do solo de Galicia (BOE nº 103, do 30 de abril), advertindo ós interesados de que o expediente se encontrará á súa disposición</p>
<p>nas oficinas de xestión do Servicio de Urbanismo, sitas na Avda. da Marina nº 18, entre as 12 e as 14 horas de luns a venres durante o prazo de 20 días a partir da publicación de notificación do acordo que se traslada, onde poderán consultalo e presentar cantas alegacións teñan por conveniente na defensa dos seus dereitos.</p>
<p>A presente publicación producirá tamén os efectos previstos no artigo 59.4º da Lei 30/1992, de réxime xurídico das administracións públicas e do procedemento administrativo común, para aqueles supostos de interesados ós que poida serlles practicada a notificación persoal e, en concreto, para os titulares rexistrais no ámbito do polígono que a continuación se relacionan:</p>
<p>-Francisco Vidal Quintián e Antonia Santos Pérez.</p>
<p>-Jaime Díaz Díaz e Araceli Cabanas López.</p>
<p>-Jesús Otero Andrade e Antonia Caramés Barbeito.</p>
<p>-Manuel Veiga Barreiro e Mª Victoria Barbeito Arenas.</p>
<p>-Antonio Conchado Barral e Mª Luz Holgueras Arciniega.</p>
<p>-Ramón Vázquez Tarrío e Rogelia Rodríguez Vázquez.</p>
<p>Francisco Iglesias Ríos e Mª Luisa Segret Moinelo.</p>
<p>-Inmobiliaria Río Monelos, S.L.</p>
<p>-Luis Yordi Catoira e Mª Pilar Núñez Holgueras.</p>
<p>-Jesús Otero Andrade e Antonia Caramés Barbeito.</p>
<p>-Benito García Fariña e Dolores Caramés Barbeito.</p>
<p>A Coruña, 16 de maio de 2000.</p>
<p>O alcalde</p>
<p>P.D.</p>
<p>Salvador Fernández Moreda</p>
<p>PROXECTO DE ESTATUTOS E BASES DE ACTUACIÓN</p>
<p>DO POLÍGONO H9.10 (DENOMINACIÓN RÚA MERCED)</p>
<p>PLAN XERAL ORDENACIÓN MUNICIPAL DA CORUÑA</p>
<p>-I-</p>
<p>Estatutos da Xunta de Compensación</p>
<p>do Polígono-H9.10</p>
<p>Capítulo I</p>
<p>Disposicións xerais</p>
<p>Artigo 1º.-Denominación, natureza e réxime xurídico.</p>
<p>1. Coa denominación de Xunta de Compensación do Polígono-H9.10, prevista polo Plan Xeral de Ordenación Municipal da Coruña, constitúese unha entidade urbanística colaboradora, de natureza administrativa, á que se lle recoñecerá personalidade xurídica propia e plena capacidade de obrar para cumpri-los seus fins, desde a súa inscrición no Rexistro de Entidades Urbanísticas Colaboradoras.</p>
<p>2. A Xunta de Compensación vai estar constituída polos propietarios de terreos afectados que acepten o sistema, polas entidades públicas titulares de bens demaniais ou patrimoniais incluídos no seu ámbito e, se é o caso, polas empresas urbanizadoras que se incorporen a ela.</p>
<p>3. A xunta réxese polos presentes estatutos e polas bases de actuación que os complementan e, no que</p>
<p>non estea disposto nestas normas, polo establecido na lexislación urbanística que resulte aplicable.</p>
<p>Artigo 2º.-Duración.</p>
<p>A Xunta de Compensación estará habilitada para comeza-las súas funcións desde a súa inscrición no Rexistro de Entidades Urbanísticas Colaboradoras e desenvolverá a súa actividade ata que se cumpra totalmente o seu obxecto, excepto se se produce a súa disolución nos termos establecidos nestes estatutos.</p>
<p>Artigo 3º.-Domicilio social.</p>
<p>A xunta terá o seu domicilio social na Coruña, Urbanización Casablanca, avenida da Pasaxe, 45-baixo (oficinas da empresa Álvarez Conchado e Hijos, S.A.). Este domicilio poderá ser modificado por acordo do consello rector, e deberáselle notificar ó concello para a súa posterior anotación no rexistro correspondente.</p>
<p>Artigo 4º.-Ámbito territorial, obxectivo e fins.</p>
<p>1. O ámbito territorial de actuación da xunta é o correspondente ó polígono POL H9.10 do PXOM da Coruña.</p>
<p>2. Os obxectivos primordiais da xunta son: o cumprimento dos deberes de urbanización do polígono, a cesión ó concello dos terreos que correspondan e a distribución equitativa entre os propietarios integrados na mesma dos beneficios e as cargas derivados do plan que se executa na dita xunta.</p>
<p>3. Para a consecución dos obxectivos primordiais, a xunta deberá cumpri-los seguintes fins:</p>
<p>a) A agrupación dos propietarios de terreos afectados que acepten o sistema, das entidades públicas titulares de bens incluídos no ámbito e das empresas urbanizadoras incorporadas a aquela, co fin de que realicen unha actuación conxunta para executa-lo plan urbanístico e distribuír equitativamente as súas cargas e beneficios, mantendo se fose posible a titularidade dos seus bens e dereitos.</p>
<p>b) Redacción e tramitación ante a Administración municipal de toda clase de instrumentos de desenvolvemento do plan, de proxectos de urbanización e de compensación, así como de contratación e execución das obras necesarias para realizalos.</p>
<p>c) A tramitación das actuacións precisas para a inscrición da xunta no Rexistro de Entidades Urbanísticas Colaboradoras; para a expropiación forzosa, en beneficio da xunta, tanto respecto ós propietarios que non se incorporen a ela no seu debido tempo, como respecto ós incorporados que incumpran as súas obrigas; e para o cobro pola vía de constrinximento administrativo das cantidades cargadas á xunta polos asociados.</p>
<p>d) A adquisición, posesión, venda e gravame de toda clase de bens, mobles ou inmobles, por calquera título, mesmo por expropiación forzosa, actuando, neste caso, en calidade de beneficiaria da expropiación.</p>
<p>e) A cesión ó concello dos terreos que correspondan.</p>
<p>f) A adxudicación das parcelas resultantes da xestión ós membros incorporados á xunta, na forma que se determine no proxecto de compensación.</p>
<p>g) A formalización de operacións de crédito, mesmo coa garantía hipotecaria dos terreos achegados e con emisión de títulos, nas condicións establecidas no artigo 154 da Lei hipotecaria.</p>
<p>h) A inscrición no Rexisto da Propiedade do proxecto de compensación.</p>
<p>i) Xestión e defensa dos intereses comúns dos membros da xunta, ante calquera persoa, autoridade e organismo das administracións actuantes, así como ante os órganos da Administración de Xustiza.</p>
<p>j) A disposición con carácter meramente fiduciario dos terreos do polígono para que se cumpran as obrigas urbanísticas.</p>
<p>k) A solicitude e xestión dos beneficios fiscais establecidos, ou que se poidan establecer, en relación coa actividade que desenvolva.</p>
<p>l) O exercicio de cantos dereitos e actividades lle correspondan segundo a lexislación vixente.</p>
<p>4. No suposto da alínea c) do parágrafo anterior, a administración urbanística que actúa tramitará a expropiación forzosa e a beneficiaria desta será a Xunta de Compensación.</p>
<p>5. Os terreos expropiados adxudicaráselles ós membros da Xunta de Compensación, no proxecto de compensación, proporcionalmente ás cotas que lles correspondan, agás que a asemblea xeral resolva a aplicación doutro criterio.</p>
<p>Artigo 5º.-Control administrativo.</p>
<p>1. A Xunta de Compensación actúa baixo control administrativo do Concello da Coruña.</p>
<p>2. No exercicio desta función de control correspóndelle ó concello a adopción dos actos e acordos que lle atribúe a lexislación urbanística vixente, en particular:</p>
<p>a) Dar audiencia ós propietarios non promotores da xunta para que formulen observacións sobre os estatutos e as bases de compensación e para que se poidan incorporar a esta. E dar tamén audiencia ós promotores para que contesten as alegacións dos primeiros.</p>
<p>b) A aprobación dos estatutos, das bases de actuación e das modificacións que a xunta acorde.</p>
<p>c) A designación dun representante na Xunta de Compensación.</p>
<p>d) Aprobación da constitución da xunta e remisión do acordo e da escritura de constitución ó Rexistro de Entidades Urbanísticas Colaboradoras para a súa inscrición.</p>
<p>e) O exercicio da expropiación forzosa, en beneficio da Xunta de Compensación, dos terreos dos propietarios non incorporados a esta ou que incumpran as súas obrigas, cando estes estatutos, as bases ou as disposicións legais teñan prevista a expropiación por tal incumprimento.</p>
<p>f) Utilización da vía de constrinximento para cobrarlle-las cantidades debidas a calquera dos membros da xunta.</p>
<p>g) Resolución dos recursos que se interpoñan contra acordos da xunta.</p>
<p>Artigo 6º.-Rexistro de Entidades Urbanísticas Colaboradoras.</p>
<p>1. O acordo aprobatorio da constitución da Xunta de Compensación inscribirase no Rexistro de Entidades Urbanísticas Colaboradoras.</p>
<p>2. Tamén deberán constar no mesmo rexistro os nomeamentos e cesamentos das persoas que compoñen o consello rector e a incorporación de empresas urbanizadoras, así como as modificacións que, se é o caso, se produzan nos estatutos.</p>
<p>Capítulo II</p>
<p>Socios e constitución da xunta</p>
<p>Artigo 7º.-Actuacións preparatorias.</p>
<p>Os propietarios interesados en promove-lo proceso de execución, que representen unha superficie superior ó cincuenta por cento da que lle corresponda ó polígono, presentarán os proxectos de estatutos e as bases no concello para a súa tramitación.</p>
<p>Artigo 8º.-Incorporación á xunta de propietarios.</p>
<p>1. A xunta está composta polas persoas físicas ou xurídicas propietarias dos terreos comprendidos na área que, voluntariamente, se incorporaron a ela.</p>
<p>2. Durante o proceso de tramitación de estatutos e bases, os propietarios interesados poderán dirixirse ó concello para solicita-la súa incorporación á xunta.</p>
<p>3. Despois da aprobación definitiva dos estatutos e bases, o concello notificarálle-lo acordo correspondente ós propietarios afectados, e indicaralles a aqueles propietarios que non solicitasen a súa incorporación, que poderán facelo, se o desexan, no prazo dun mes desde a notificación, e coa advertencia da expropiación ou ocupación dos seus terreos, de acordo co previsto no artigo 134 da Lei do solo de Galicia.</p>
<p>4. Os propietarios ou interesados que non concorran ó outorgamento da escritura de constitución poderán consenti-la súa incorporación mediante escritura de adhesión, que terá que outorgarse no prazo de quince días hábiles contados a partir da data de outorgamento da anterior.</p>
<p>5. Ós propietarios que non formalicen a súa incorporación na forma e prazo expresados, aplicaráselle-lo réxime previsto no artigo 134 da Lei do solo de Galicia.</p>
<p>Artigo 9º.-Constitución.</p>
<p>1. O Concello convocará a tódolos propietarios para a constitución da entidade mediante unha notificación certificada, cunha antelación mínima de dez (10) días hábiles á data prevista.</p>
<p>2. A constitución farase mediante unha escritura pública na que deberán constar:</p>
<p>-Ca relación de propietarios e, se é o caso, empresas urbanizadoras,</p>
<p>-Ca relación e descrición dos predios dos que son titulares,</p>
<p>-Co acordo de constitución,</p>
<p>-Cas persoas designadas para ocupar cargos no consello rector.</p>
<p>3. Trasladarase ó concello unha copia autorizada da escritura de constitución e este adoptará, se procede, acordo aprobatorio e elevará o acordo municipal e a copia das escrituras ó Rexistro de Entidades Urbanísticas.</p>
<p>Artigo 10º.-Incorporación de empresas urbanizadoras.</p>
<p>1. Poderán incorporarse á xunta empresas urbanizadoras que proporcionen, en todo ou en parte, os recursos necesarios para a urbanización.</p>
<p>2. A incorporación poderá instrumentalizarse no momento no que se proceda á adxudicación das obras de urbanización. Cumprirá, ademais, que as empresas urbanizadoras incorporadas garantan a súa xestión na forma e contía que a asemblea determine, se é o caso.</p>
<p>3. Para a valoración das achegas da empresa urbanizadora terase en conta o sinalado nas bases de actuación.</p>
<p>Artigo 11º.-Titularidades especiais.</p>
<p>1. Cando os predios pertenzan a menores ou discapacitados, formarán parte da xunta os seus representantes legais e a xunta poderá dispoñer de tales predios, sen estar suxeita a limitacións de carácter civil.</p>
<p>2. No caso de existir cotitularidade sobre un predio ou dereito, os cotitulares terán que designar unha persoa para o exercicio das súas facultades como asociado, e os devanditos titulares responderán solidariamente fronte á entidade de cantas obrigas dimanen da súa condición. Se non designase representante no prazo que para o efecto sinale a xunta, será nomeado por esta coa aprobación municipal.</p>
<p>3. No caso de que algún predio sexa propiedade dunha persoa e calquera outra teña dereito real limitativo do dominio sobre este, ou, no caso da existencia de arrendamento, a calidade de socio corresponderalle ó propietario, sen prexuízo de que ó titular do dereito real ou persoal lle recoñezan os dereitos que lle correspondan.</p>
<p>4. No caso de discrepancia ou litixio sobre a titularidade dun terreo ou parte del, a propiedade do mesmo ou da porción afectada cualificarase como litixiosa e asumirá o Concello da Coruña a representación dos dereitos e intereses desa titularidade para os efectos da tramitación do expediente e ata que os tribunais ordinarios dicten unha resolución definitiva.</p>
<p>Artigo 12º.-Transmisión de bens e dereitos.</p>
<p>1. A incorporación dos propietarios á xunta non implica a transmisión a esta da propiedade dos inmobles; neste caso, a xunta actuará como fiduciaria con poder de disposición.</p>
<p>2. Os membros da xunta poderán allea-los seus terreos e a correlativa cota de participación na xunta, coas seguintes condicións e efectos:</p>
<p>a) O transmitente notificaralle de xeito veraz á xunta as circunstancias do adquirente e as condicións da transmisión para os efectos da necesaria constancia.</p>
<p>b) O adquirente, por calquera clase de título, queda subrogado, a partir do momento da transmisión, nos dereitos e obrigas vinculados á participación alleada, mesmo os que estean pendentes de materialización. Disto fará expresa mención co título de transmisión.</p>
<p>c) A condición de socio é inseparable da propiedade dos terreos correspondentes.</p>
<p>Capítulo III</p>
<p>Dereitos e obrigas dos membros da xunta</p>
<p>Artigo 13º.-Dereitos dos socios.</p>
<p>1. Serán dereitos dos socios:</p>
<p>a) Exerce-las facultades dominicais sobre os predios da súa propiedade achegados, coas limitacións derivadas da afectación daqueles ó cumprimento das obri</p>
<p>gas inherentes ó sistema de compensación e dos actos de disposición ou administración efectuados pola xunta no exercicio das súas facultades fiduciarias.</p>
<p>b) Recibi-los terreos que como resultado da aplicación do sistema lles correspondan e as diferencias de adxudicación en metálico ou, se é o caso, a indemnización en metálico substitutiva destes.</p>
<p>c) Participar no repartimento de beneficios e cargas derivados do plan que se executa e no patrimonio resultante da liquidación, en proporción ás súas respectivas cotas.</p>
<p>d) Asistir, en persoa ou por medio de representante, ás sesións da asemblea xeral, emitindo o seu voto conforme a proporcionalidade derivada da súa cota de participación.</p>
<p>e) Coñece-las actuacións dos órganos de goberno da xunta, mediante os informes e contas rendidas por estes ante a asemblea xeral.</p>
<p>f) Interpoñe-los recursos que procedan contra os acordos adoptados polos órganos de goberno.</p>
<p>2. Para o exercicio dos seus dereitos, os membros da xunta terán que acomodarse ó sinalado nos estatutos e acordos da entidade e poderaselles esixir que se atopen ó día no pagamento das cotas, sen prexuízo dos recursos que para o efecto puidesen interpoñer.</p>
<p>Artigo 14º.-Obrigas dos socios.</p>
<p>a) Poñer á disposición dos órganos de goberno da xunta os documentos acreditativos da súa titularidade e, se é o caso, indica-las circunstancias dos titulares de dereitos reais ou persoais, con expresión da natureza e contía das cargas e gravames.</p>
<p>b) Sinalar un domicilio para os efectos de notificacións, comunicándolle á xunta os cambios deste.</p>
<p>c) Cumpri-los acordos adoptados polos órganos de goberno da xunta, sen prexuízo da posibilidade de interpoñe-los correspondentes recursos.</p>
<p>d) Satisfacer puntualmente as cantidades establecidas polos órganos de goberno, de forma proporcional ó valor da súa participación e nos prazos establecidos.</p>
<p>e) Notificarlle á xunta as transmisións ou actos de gravame dos terreos da súa propiedade.</p>
<p>f) Regulariza-la titularidade e situación rexistral dos terreos achegados, dentro dos prazos que sinale o consello rector.</p>
<p>g) Permiti-la ocupación dos seus predios para a execución das obras de urbanización, depósito de materiais e instalacións complementarias.</p>
<p>2. Os dereitos e obrigas dos socios poderanse exercer persoalmente ou por medio de representantes designados para o efecto.</p>
<p>Capítulo IV</p>
<p>Órganos de goberno e administración</p>
<p>Artigo 15º.-Enumeración.</p>
<p>1. Os órganos de goberno e administración da Xunta de Compensación son a asemblea xeral e o consello rector.</p>
<p>2. O presidente e secretario do consello rector tamén o serán da asemblea xeral.</p>
<p>3. Tódolos socios, mesmo os ausentes e os disidentes, quedan sometidos ós acordos validamente adoptados polos órganos de goberno, dentro das súas respectivas atribucións.</p>
<p>Artigo 16º.-Funcionamento da asemblea xeral.</p>
<p>1. A asemblea xeral é o órgano supremo de decisión da Xunta de Compensación e dela participan tódolos asociados.</p>
<p>2. A primeira reunión terá carácter constituínte e convocarana os promotores dentro do prazo sinalado polo concello para o outorgamento da escritura de constitución.</p>
<p>3. Reunirase en forma ordinaria, polo menos, dúas veces ó ano; unha, dentro dos tres primeiros meses de cada exercicio (que coincidirá co ano natural), para aproba-la memoria, contas e balance do exercicio anterior; e a outra, nos tres últimos meses de cada exercicio, para aproba-lo orzamento do ano seguinte. Se non se aprobara, prorrogarase o do exercicio anterior.</p>
<p>4. Toda reunión da asemblea xeral que non sexa unha das sinaladas no parágrafo anterior terá carácter extraordinario.</p>
<p>5. A asemblea xeral extraordinaria reunirase cando o decida o seu presidente ou o consello rector, por iniciativa propia ou pola proposta dos socios que presenten, polo menos, o trinta por cento (30%) das cotas, e indicaranse na proposta os asuntos que se van tratar. Se o presidente ou o consello non convocan a asemblea dentro dos quince días seguintes ó da solicitude, os interesados poderanse dirixir ó concello para que sexa este quen a convoque. Entre a convocatoria e a realización da sesión non poderá transcorrer máis dun mes.</p>
<p>6. As reunións da asemblea, ordinaria ou extraordinaria, convocaraas o presidente mediante carta con certificación de recibimento, remitida ós socios da xunta, polo menos tres días antes da data sinalada. A convocatoria sinalará o lugar, o día e a hora da reunión, en primeira e segunda convocatoria, e os asuntos incluídos na orde do día. Entre a primeira e a segunda reunión deberá mediar, polo menos, un prazo de trinta minutos.</p>
<p>Malia o disposto no parágrafo anterior, a asemblea xeral entenderase convocada e quedará validamente constituída para tratar de calquera asunto da súa competencia, sempre que se atopen presentes tódolos seus membros e así o acorden por unanimidade, sen que se precise, neste caso, unha convocatoria previa.</p>
<p>7. A asemblea xeral quedará validamente constituída en primeira convocatoria cando concorran a ela, en persoa ou representados, socios cunhas cotas de participación que representen, polo menos, o cincuenta por cento do total. En segunda convocatoria será válida a constitución da asemblea independentemente do número de socios que concorran a esta, sempre que estea presente, ademais do presidente e do secretario ou quen legalmente os substitúan, un socio.</p>
<p>8. Os acordos adoptaránse por maioría simple de cotas de participación, excepto o de aprobación do proxecto de compensación, que requirirá o voto favorable de socios que teñan unhas cotas de participación que representen as dúas terceiras partes do total.</p>
<p>9. Os acordos serán inmediatamente executivos, sen prexuízo dos recursos e accións que se interpoñan contra eles.</p>
<p>Artigo 17º.-Actas.</p>
<p>1. De cada reunión da asemblea xeral o secretario levantará unha acta, que se poderá aprobar na mesma reunión ou na seguinte que se vaia realizar coa decisión do presidente e indicaranse nela os acordos adoptados, o resultado das votacións efectuadas e, se é o caso, as intervencións, das que se lle entregue texto escrito á mesa.</p>
<p>2. As actas figurarán no libro correspondente, debidamente dilixenciado, e serán asinadas polo presidente e o secretario.</p>
<p>3. Por requirimento dos membros que estean ó día das súas obrigas ou dos órganos urbanísticos o secretario deberá, co visto e prace do presidente, expedir certificacións do contido do libro de actas.</p>
<p>Artigo 18º.-Atribucións da asemblea xeral.</p>
<p>Son atribucións da asemblea xeral:</p>
<p>a) A designación e cesamento dos membros do consello rector, a aprobación do orzamento de cada exercicio e das contas deste.</p>
<p>b) A modificación dos estatutos, sen prexuízo da necesaria aprobación posterior polo concello.</p>
<p>c) A imposición de derramas extraordinarias para atende-los gastos non previstos no orzamento anual ou as insuficiencias temporais de tesourería.</p>
<p>d) A realización de toda clase de actos de dominio tales como adquirir, allear e gravar toda clase de bens e dereitos; e constituír, modificar ou cancelar dereitos reais impostos sobre os bens ou dereitos pertencentes á xunta.</p>
<p>e) A aprobación de plans ou proxectos urbanísticos ou constructivos para sometelos á correspondente tramitación administrativa.</p>
<p>f) A formalización de créditos e a emisión de títulos, prestando garantía hipotecaria cos terreos integrados na xunta.</p>
<p>g) A resolución procedente para a incorporación á xunta de empresas urbanizadoras, sinalando a cota ou cotas de participación e a correlativa modificación das asignadas inicialmente ós socios propietarios.</p>
<p>h) A prestación das garantías que esixa a Administración urbanística.</p>
<p>i) A disolución e liquidación da Xunta de Compensación ; e</p>
<p>j) En xeral, cantas sexan precisas para a xestión común.</p>
<p>Artigo 19º.-Do consello rector.</p>
<p>1. O consello rector é o órgano permanente de goberno e administración da xunta para o exercicio de cantas funcións non estean expresamente reservadas á asemblea polos presentes estatutos ou por acordo expreso desta.</p>
<p>2. Son funcións específicas do consello rector:</p>
<p>a) Executa-los acordos da asemblea xeral.</p>
<p>b) A proposición de acordos á asemblea xeral.</p>
<p>c) Administra-los fondos da xunta, para o que poderá abrir, manter e pechar conta corrente, de aforro e de crédito en institucións financeiras, ingresando e retirando fondos delas cando lle conveña; facer e esixir pagamentos, cobros e liquidacións, calquera que sexa a súa causa xurídica e a persoa ou entidade obrigada; librar, endosar, avalar e descontar letras de cambio; e, en xeral, realizar toda clase de actos e contratos en beneficio dos intereses da xunta.</p>
<p>d) Elevar proposta á asemblea xeral das achegas económicas que teñen que realiza-los socios da xunta, facéndoas figurar no orzamento anual ordinario, así como das derramas extraordinarias que sexan necesarias. Cando a asemblea acorde as derramas ordinarias e extraordinarias, o consello establecerá a forma e prazos de pagamento no que se terán que satisfacer, e procederá contra os socios morosos.</p>
<p>e) Solicitar dos órganos urbanísticos competentes o exercicio das potestades públicas, en beneficio dos intereses da xunta, para proceder á expropiación dos predios con propietarios non integrados na Xunta de Compensación ou que estean en descuberto das súas obrigas para con ela ou para proceder, se é o caso, pola vía de constrinximento administrativo contra estes últimos.</p>
<p>f) Adxudicar e contrata-las obras de urbanización derivadas dos proxectos previamente aprobados na asemblea xeral. En todo caso, o procedemento de contratación das obras de urbanización caracterizarase polos principios de transparencia, publicidade e concorrencia.</p>
<p>g) Exercer cantas facultades delegue nel a asemblea xeral de entre as asignadas como atribucións desta. Non serán delegables a designación dos membros do consello rector, aprobación do orzamento, nin a censura de contas.</p>
<p>h) Nomear e releva-lo persoal necesario para a xestión da xunta.</p>
<p>3. O consello rector estará composto por cinco membros e o secretario:</p>
<p>a) Presidente, vicepresidente e secretario, designados pola asemblea xeral.</p>
<p>b) Tres vocais, un dos cales será o representante do concello e outro dos propietarios minoritarios.</p>
<p>4. As designacións terán que recaer necesariamente en persoas físicas. O nomeamento efectuarase por dous anos, e poderase proceder á súa reelección por períodos iguais, por acordo expreso da asemblea xeral. No caso de falecemento, renuncia ou acordo de cesamento dun ou máis membros, o propio consello poderá designa-los que teñan que substituílos ata a súa renovación regulamentaria.</p>
<p>5. O consello rector determinará o seu propio réxime de actuación, sesións, acordos e actas. En calquera caso, os acordos do consello rector adoptaranse por maioría dos seus membros.</p>
<p>Artigo 20º.-Do presidente, vicepresidente e secretario.</p>
<p>1. O presidente é o representante legal, xudicial e extraxudicial, da Xunta de Compensación e dos seus órganos de goberno e pode outorgar poderes para o</p>
<p>exercicio da devandita representación. Correspóndelle ó presidente:</p>
<p>a) Convocar, presidir, suspender e levanta-las sesións da asemblea xeral e do consello rector.</p>
<p>b) Fixa-la orde do día, dirixi-las deliberacións e decidi-los empates con voto de calidade, executar e facer cumpri-los acordos da asemblea e do consello rector, autoriza-las súas actas, certificados e cantos documentos o requiran.</p>
<p>c) Exercer, segundo o consello rector determine, calquera actividade bancaria que esixa o funcionamento da xunta.</p>
<p>d) En xeral, exercer cantas funcións deriven do seu cargo, ou lle delegue a asemblea xeral ou o consello rector.</p>
<p>A asemblea xeral designará o presidente e o seu nomeamento terá a duración prevista no artigo 19º. Este poderá ser reelixido indefinidamente.</p>
<p>2. O vicepresidente, que será nomeado do mesmo xeito e polo mesmo período que o presidente, substituirá o presidente nos casos de vacante, ausencia, delegación ou enfermidade ou imposibilidade.</p>
<p>3. O secretario, que será nomeado do mesmo xeito có presidente, é a persoa que dá fe pública da xunta. As súas funcións son:</p>
<p>a) Asistir ás reunións da asemblea xeral e do consello rector.</p>
<p>b) Redacta-la acta das sesións que realicen a asemblea xeral e o consello rector, transcribíndoas ó libro de actas correspondente.</p>
<p>c) Expedir, por pedimento de parte, certificados destas, co visto e prace do presidente.</p>
<p>d) Levar un libro-rexistro no que se relacionarán os socios integrantes da Xunta de Compensación, con expresión das súas circunstancias persoais, domicilio, data de incorporación, predios dos que son titulares e cantos datos complementarios se consideren procedentes.</p>
<p>e) Notificarlles a tódolos membros da xunta, cando proceda pola súa natureza ou entidade, os acordos da asemblea xeral e do consello rector e, se é o caso, ós órganos urbanísticos competentes.</p>
<p>O cargo de secretario poderáselle atribuír a unha persoa que non sexa membro da xunta, e, nese caso, terá voz pero non dereito de voto nas reunións que se realicen. No caso de vacante, ausencia ou enfermidade, o cargo desempeñarao un membro do consello rector, que designará o seu presidente.</p>
<p>Capítulo V</p>
<p>Réxime económico e xurídico</p>
<p>Artigo 21º.-Patrimonio.</p>
<p>O patrimonio da xunta compoñerano os bens e dereitos que, por calquera título, adquira esta.</p>
<p>Artigo 22º.-Ingresos e gastos.</p>
<p>1. Serán ingresos da Xunta de Compensación:</p>
<p>a) As achegas iniciais dos socios.</p>
<p>b) As cantidades satisfeitas polos socios, con carácter ordinario ou extraordinario.</p>
<p>c) As subvencións e doazóns que se obteñan.</p>
<p>d) Os productos dos alleamentos de bens dos que sexa titular a xunta.</p>
<p>e) As rendas e productos do seu patrimonio.</p>
<p>f) As participacións e ingresos que procedan de convenios con outras entidades e organismos para a realización de fins urbanísticos.</p>
<p>2. Serán gastos da Xunta de Compensación os de:</p>
<p>a) Xestión da actuación urbanística.</p>
<p>b) Execución das obras de urbanización e, se é o caso, de edificación.</p>
<p>c) Aboamento de honorarios profesionais, administrativos, de gardería, vixilancia, etc., que se produzan.</p>
<p>d) Indemnizacións por expropiacións de bens e dereitos, cando a xunta fose beneficiaria da expropiación.</p>
<p>e) Tódolos que esixa o cumprimento do obxecto social da xunta.</p>
<p>Artigo 23º.-Achegas dos socios.</p>
<p>1. Cando a asemblea xeral sinale as achegas que, con carácter ordinario ou extraordinario, deban efectua-los socios, o consello rector definirá o xeito e condicións de pagamento destas. A contía de tales achegas será proporcional ás cotas que se lle atribúan a cada socio.</p>
<p>2. A menos que se acorde o contrario, o ingreso das cantidades que os socios deben satisfacer realizarase na conta bancaria designada para o efecto, dentro do mes seguinte á data de notificación do acordo do consello rector que require o pagamento. Cando venza o prazo de pagamento en período voluntario, a débeda será recargada nun dez por cento, en resarcimento de danos e perdas e producirá, desde este momento ata o do seu pagamento, xuros ó tipo do legal do diñeiro, máis dous puntos. Cando venza o prazo de pagamento voluntario, o consello rector procederá a solicitar do concello o cobro da débeda pola vía de constrinximento administrativo ou a expropiación dos terreos do socio moroso.</p>
<p>Artigo 24º.-Interpretación dos estatutos.</p>
<p>A interpretación dos presentes estatutos correspóndelles ós órganos de goberno da xunta.</p>
<p>Artigo 25º.-Impugnación de acordos.</p>
<p>1. Os acordos dos órganos da xunta son inmediatamente executivos e non se suspenderán pola súa impugnación, excepto se así o acorda o órgano que deba resolve-lo recurso.</p>
<p>2. Os acordos da asemblea poderán ser impugnados ante o Concello da Coruña, mediante a interposición do correspondente recurso, que se deberá presentar no prazo máximo de quince días desde a súa notificación.</p>
<p>No suposto dos acordos adoptados polo consello rector, o prazo computarase desde a data do seu coñecemento polo interesado ou desde o momento no que se lle dea conta á asemblea xeral. Os acordos do consello rector poderanse impugnar no prazo de 15 días desde a súa notificación ante a asemblea xeral, que deberá resolver no prazo de tres meses, e, unha vez transcorrido este prazo, entenderase desestimada a impugnación.</p>
<p>3. Non estarán lexitimados para a impugnación destes acordos os que votasen a favor, por si mesmos ou por medio de representantes.</p>
<p>Capítulo VI</p>
<p>Disolución e liquidación</p>
<p>Artigo 26º.-Disolución.</p>
<p>1. A Xunta de Compensación disolverase polas seguintes causas:</p>
<p>a) Cumprimento de fins sociais.</p>
<p>b) Acordo da asemblea xeral, adoptado co voto favorable de socios que representen o cincuenta por cento das cotas de adxudicación. Os socios, por subrogación, quedarán obrigados ó cumprimento das obrigas contraídas pola xunta e suxeitos ás responsabilidades subsidiarias que procedan.</p>
<p>2. O acordo de disolución requirirá a aprobación do concello e o cumprimento do disposto para o efecto na normativa urbanística.</p>
<p>Artigo 27º.-Liquidación.</p>
<p>Cando se extinga a personalidade xurídica terá lugar a liquidación da xunta, do seguinte xeito:</p>
<p>1. O consello rector procederá á liquidación seguindo as instruccións que a asemblea xeral dicte para o efecto.</p>
<p>2. O patrimonio que poida quedar en terreos, dereitos ou metálico, distribuirase entre os asociados en proporción ás súas respectivas cotas de adxudicación na entidade.</p>
<p>-II-</p>
<p>Bases de actuación da Xunta de Compensación</p>
<p>Base 1ª.-Ámbito territorial e finalidade.</p>
<p>1. As presentes bases de actuación aplícanselle á Xunta de Compensación do polígono incluído no PXOM da Coruña coa denominación rúa Merced POL-H9.10, solo urbano consolidado, coa delimitación que figura no devandito documento entre as rúas da Merced e de Antonio Ríos.</p>
<p>2. A finalidade destas bases é regulamenta-la incorporación á Xunta de Compensación dos propietarios de terreos situados no ámbito da actuación, a valoración das súas achegas, a expropiación se é o caso, a cesión dos terreos ó concello, a repartición das cargas e beneficios derivados do plan que se executa e o establecemento de criterios para a asignación das parcelas resultantes, a execución da urbanización e demais puntos relativos á elaboración do proxecto de compensación.</p>
<p>Base 2ª.-Normativa aplicable e obrigatoriedade.</p>
<p>1. A compensación no ámbito do polígono rexerase polo disposto nas presentes bases e, o non previsto nelas, polo establecido nos artigos 133 a 138 da Lei 1/1997, do 24 de marzo, do solo de Galicia e 157 a 185 do Regulamento de xestión urbanística e demais disposicións de aplicación.</p>
<p>2. Unha vez que o Concello da Coruña aprobe estas bases, os propietarios incorporados á Xunta de Compensación e, se é o caso, as empresas urbanizadoras, estarán obrigados a cumprilas.</p>
<p>3. Toda modificación das presentes bases deberá ser aprobada en asemblea xeral extraordinaria co voto favorable de polo menos o 50 % das cotas de participación respecto do total do ámbito, sempre e cando á súa vez supoña polo menos o 75 por cento de cotas de participación das incorporadas á Xunta de Com</p>
<p>pensación. A toda modificación daráselle o trámite previsto nos artigos 161 e 162 do Regulamento de xestión urbanística.</p>
<p>As bases modificadas someteranse á tramitación e aprobación da Administración urbanística que actúe. Non obstante, se o acordo de modificación fose adoptado por unanimidade dos membros da xunta e afectase á simple distribución dos beneficios e cargas entre eles, será válido sen necesidade de tramitación, pero ambas circunstancias deberán xustificarse coa comunicación que de tal modificación se lle faga ó concello.</p>
<p>Base 3ª.-Valoración de predios achegados.</p>
<p>1. Os dereitos e deberes dos propietarios determínanse en proporción ás súas respectivas cotas de participación.</p>
<p>2. Se se teñen en conta as características do polígono, a cota de participación establécese en función da superficie dos predios e a súa concreta situación, destino e aproveitamento en altura, e serán as que resulten da aplicación dos coeficientes de ponderación seguintes: 0, para o VL-POL-H9.10; 1 para a parte do soar coa fachada que dá na rúa Antonio Ríos; e 1,60 para a parte do soar coa fachada que dá na rúa da Merced, sen prexuízo da incorporación de empresas urbanizadoras, se é o caso.</p>
<p>3. No suposto de discrepancia sobre a propiedade dun terreo, parte del ou das súas estremas, a propiedade do terreo ou porción afectada considerarase litixiosa e o Concello da Coruña asumirá a representación dos dereitos e xuros desta titularidade para efectos da tramitación do expediente e ata que os tribunais ordinarios dicten unha resolución definitiva.</p>
<p>Base 4ª.-Predios para expropiar e a súa valoración.</p>
<p>1. A Xunta de Compensación será beneficiaria das expropiacións que realice o Concello da Coruña respecto das propiedades non incorporadas á xunta nos prazos establecidos para o efecto, ou por incumprimento por parte dos membros incorporados das súas obrigas legais ou estatutarias.</p>
<p>2. As expropiacións tramitaranse en principio a través do procedemento de taxación conxunta que regulan os artigos 145 e seguintes da Lei do solo de Galicia e 202 e seguintes do Regulamento de xestión urbanística; e alternativamente, cando resulte máis conveniente, axustaranse ó procedemento establecido na lexislación vixente que sexa aplicable. En todo caso, os terreos valoraranse segundo os criterios establecidos pola lexislación urbanística.</p>
<p>Base 5ª.-Criterios de valoración das edificacións, obras, plantacións e instalacións existentes que se declaren incompatibles coa ordenación.</p>
<p>1. As edificacións, obras, plantacións, instalacións e outros elementos existentes sobre os predios achegados non se considerarán como valores achegados para os efectos de determina-la cota de participación. Pero, na medida en que resulten incompatibles coa ordenación proposta serán valorados e os propietarios van ser indemnizados polo seu importe, o que se incluirá nos gastos de urbanización.</p>
<p>2. As edificacións e instalacións taxaranse tendo en conta a valoración dos materiais e o seu posible valor arquitectónico, con deducción dunha porcentaxe por estado de vida do inmoble ou por estado de con</p>
<p>servación da obra ou construcción; todo isto conforme as regras de valoración establecidas pola normativa vixente.</p>
<p>Base 6ª.-Tratamento dos predios en que existan edificacións que se consideren compatibles coa ordenación resultante</p>
<p>As edificacións preexistentes que se declaren compatibles co plan seranlle adxudicadas ó propietario orixinal no proxecto de compensación; deste xeito, producirase a regularización da parcela de acordo cos criterios resultantes destas bases e coa determinación das compensacións económicas que procedan.</p>
<p>Base 7ª.-Extinción ou transformación de dereitos e cargas.</p>
<p>1. Cando non se dea a subrogación real, o acordo aprobatorio do proxecto de compensación producirá a extinción dos dereitos reais e cargas constituídas sobre o predio achegado. A indemnización correspondente, cun importe que se fixará no mencionado acordo, será por conta do propietario que a achegue.</p>
<p>2. Nos supostos de subrogación real, se existisen dereitos reais ou cargas que se consideren incompatibles co plan, o acordo aprobatorio do proxecto de compensación declarará a súa extinción e fixará a indemnización correspondente por conta do propietario respectivo.</p>
<p>3. Se existe subrogación real e compatibilidade co plan urbanístico, se a situación e características do novo predio fosen incompatibles coa subsistencia dos dereitos reais ou cargas que deberían ter recaído sobre elas, as persoas ás que favorecesen estes dereitos poderán obte-la súa transformación nun dereito de crédito con garantía hipotecaria sobre o novo predio na contía en que a carga fose valorada. O rexistrador da propiedade que aprecie tal incompatibilidade farao constar así no asento respectivo.</p>
<p>4. En defecto de acordo entre as partes interesadas, calquera delas poderá acudir ó xulgado competente da orde civil para obter unha resolución declarativa de compatibilidade ou incompatibilidade e, neste último caso, para fixa-la valoración da carga e a constitución da mencionada garantía hipotecaria.</p>
<p>5. Non obstante o disposto nas alíneas 1 e 2, as indemnizacións pola extinción de servidume prediais ou dereitos de arrendamento incompatibles co plan ou a súa execución consideraranse gastos de urbanización e corresponderalles ós propietarios, en proporción ás respectivas cotas.</p>
<p>Base 8ª.-Criterios de valoración de achegas de empresas urbanizadoras.</p>
<p>1. A valoración da achega de empresas urbanizadoras efectuarase tendo en conta o custo do proxecto de urbanización ou das partidas deste que vaia financiar e/ou executar en relación co valor do solo da área.</p>
<p>2. Esta valoración inicial revisarase en función das certificacións de obra e a valoración final quedará pendente da liquidación definitiva que se produza.</p>
<p>3. A participación da empresa diminuirá a dos membros propietarios, na medida en que así resulte da cota de participación asignada á empresa.</p>
<p>Base 9ª.-Contratación das obras de urbanización.</p>
<p>1. As empresas incorporadas á Xunta de Compensación poderán realiza-la execución das obras de urbanización.</p>
<p>2. O consello rector, seguindo o criterio establecido pola asemblea para a elección do contratista, determinará a empresa que vai realiza-la execución. Este procedemento de selección estará presidido, en todo caso, polos principios de transparencia e publicidade.</p>
<p>Base 10ª.-Expropiación por incumprimento de obrigas.</p>
<p>1. Con independencia das expropiacións referidas ós propietarios de terreos que resolvan non se incorporaren á Xunta de Compensación, procederá tamén a expropiación no suposto de que os membros incorporados non cumpran as súas obrigas legais e estatutarias.</p>
<p>2. Respecto do procedemento expropiatorio, actuarase conforme o disposto pola normativa vixente.</p>
<p>Base 11ª.-Alleamento e gravame de terreos pola xunta.</p>
<p>1. A xunta poderá reservarse parcelas no proxecto de compensación para allealas directamente, co fin de sufraga-los gastos previstos de urbanización.</p>
<p>2. Co mesmo fin, a xunta poderá concertar créditos con garantía hipotecaria dos predios pertencentes ós propietarios membros. Se se emitisen títulos, cumprirase o disposto nos artigos 154 e concordantes da Lei hipotecaria para a constitución da hipoteca en garantía dos transmisibles por endoso ou ó portador.</p>
<p>3. A realización dos actos sinalados nos números anteriores será competencia da asemblea xeral.</p>
<p>4. No suposto de venda de parcelas, as obrigas do adquirente respecto dos gastos de urbanización determinaranse de forma expresa no documento de compravenda.</p>
<p>Base 12ª.-Responsabilidade da Xunta de Compensación.</p>
<p>1. A Xunta de Compensación será directamente responsable fronte ó concello, da execución do plan no polígono.</p>
<p>2. Para determina-lo contido das obrigas dos membros da xunta teranse en conta as esixencias legais de carácter xeral e as determinacións derivadas do plan que se vai aplicar.</p>
<p>3. A xunta será tamén responsable ante cada un dos membros do dano patrimonial que puidesen experimentar pola súa actuación.</p>
<p>Base 13ª.-Afección dos terreos</p>
<p>1. Os terreos incorporados á xunta quedan suxeitos ó cumprimento das obrigas inherentes ó sistema, o que se fará constar no Rexistro da Propiedade.</p>
<p>2. Os predios resultantes quedarán suxeitos, con carga de carácter real, ó pagamento dos custos de execución da actuación, na proporción que lles corresponda. Esta afectación quedará cancelada cando, por instancia do titular se achegue unha certificación municipal na que se exprese a recepción da obra de urbanización e unha certificación da xunta na que se acredite que se cumpriron as obrigas correspondentes.</p>
<p>3. Esta afección poderá ser substituída pola previsión no proxecto de compensación de que a obriga de urbanizar se asegurou mediante outro tipo de garantías admitidas pola lexislación urbanística aplicable; de acordo co establecido no artigo 19.3º do Real decreto 1093/1997, do 4 de xullo, polo que se aproban as normas complementarias ó regulamento para a execución da Lei hipotecaria sobre inscrición no Rexistro da Propiedade de actos de natureza urbanística.</p>
<p>Base 14ª.-Valoración das parcelas resultantes.</p>
<p>1. Toda a superficie que, de acordo co plan, sexa susceptible de propiedade privada, aínda que non sexa edificable, deberá ser obxecto de adxudicación ós propietarios incorporados á xunta no proxecto de compensación.</p>
<p>2. Os predios resultantes valoraranse exclusivamente de acordo coa edificabilidade en metros cadrados que lles corresponda.</p>
<p>Base 15ª.-Regras para a adxudicación dos predios resultantes.</p>
<p>1. Os propietarios incorporados á Xunta de Compensación, o concello, se é o caso, e, se procedese, as empresas urbanizadoras, teñen dereito á adxudicación en propiedade dos predios resultantes. O dereito dos socios será o correspondente á súa cota de participación, tendo en conta os coeficientes de ponderación sinalados nestas bases.</p>
<p>2. Para estes fins, procurarase, na medida en que sexa posible, a adxudicación de predios independentes a cada propietario. Sen embargo, cando a escasa contía dos dereitos dalgúns deles non o permita, adxudicaranse en pro indiviso.</p>
<p>3. Se a contía do dereito dalgún propietario non alcanzase o quince por cento da parcela mínima edificable, a xunta poderá substituí-la adxudicación por unha indemnización en metálico.</p>
<p>4. En todo caso, as diferencias de adxudicación serán obxecto de compensación económica entre os partícipes. Para estes efectos, a Xunta de Compensación establecerá o valor correspondente ó metro cadrado de edificabilidade.</p>
<p>5. Non poderán adxudicarse como predios independentes superficies inferiores á parcela mínima ou que non reúnan a configuración e características axeitadas para a súa edificación conforme o plan.</p>
<p>6. Procurarase que os predios adxudicados estean situados nun lugar próximo ó das antigas propiedades dos mesmos titulares.</p>
<p>7. Os terreos que conforme o plan que se executa deban ser obxecto de cesión gratuíta ó concello, seranlle adxudicados directamente a este no proxecto de compensación.</p>
<p>8. O concello poderá transmitirlles ós propietarios de terreos incluídos neste polígono, coa previa conformidade destes e polo prezo resultante do seu valor urbanístico, a edificabilidade que lle corresponda nel, no suposto de que entenda que non se axeita ós fins do patrimonio municipal do solo. Neste caso, se o acordo co concello é anterior á aprobación do proxecto de compensación, este será elaborado tendo en conta esta circunstancia.</p>
<p>Base 16ª.-Regras para a distribución de beneficios e perdas.</p>
<p>A distribución de beneficios e perdas resultantes da actuación da Xunta de Compensación farase tendo en conta as respectivas cotas de participación dos seus membros.</p>
<p>Base 17ª.-Proxecto de compensación.</p>
<p>1. De acordo cos criterios establecidos nestas bases, a xunta formulará un proxecto de compensación que conterá as seguintes determinacións:</p>
<p>a) Memoria xustificativa das solucións que se adoptan.</p>
<p>b) Descrición dos predios de orixe, segundo os títulos achegados, coas correccións procedentes en función da realidade física dos terreos incorporados. Expresaranse as cargas e gravames, condicións e demais dereitos que lles afecten; o respectivo propietario, a contía do seu dereito no proxecto de compensación e o criterio utilizado para definilo e cuantificalo.</p>
<p>c) Descrición e valoración das edificacións, plantacións, obras e instalacións existentes, ben sexan compatibles ou incompatibles coa ordenación resultante dos documentos do plan, de acordo cos criterios expresados nas bases quinta e sexta.</p>
<p>d) Descrición dos predios resultantes, incluíndo, se é o caso, os que se lle deban atribuir ó concello como adxudicatario do aproveitamento que lle corresponda; titulares a quen se lle adxudiquen e concepto en que o fosen. Expresarase respecto de cada predio: a superficie, o uso ó que estea destinado, as condicións de edificación, así como as cargas e gravames, condicións, substitucións e demais dereitos que lles afecten, por non ser incompatibles co plan, e o aproveitamento urbanístico que a cada predio lle corresponda.</p>
<p>e) Localización, se é o caso, dos terreos dotacionais de cesión obrigatoria.</p>
<p>f) Superficies ou parcelas que a propia xunta se reserve, se é o caso, para allealas directamente co fin de sufraga-los gastos previstos de urbanización.</p>
<p>g) Compensacións en metálico, se fosen procedentes por diferencias de adxudicación.</p>
<p>h) Determinación dos custos de urbanización, con expresión da participación de cada un dos predios adxudicados nestes, custos ós que os predios quedan gravados con carga real.</p>
<p>i) Condicións de incorporación da empresa urbanizadora.</p>
<p>j) Conta de liquidación provisional.</p>
<p>2. O proxecto de compensación someterase, logo da audiencia de tódolos afectados polo prazo dun mes, á aprobación da asemblea xeral, e o correspondente acordo deberase adoptar por maioría dos dous tercios das cotas de participación. Posteriormente, o proxecto someterase á aprobación definitiva do concello. Para esta tramitación aplicarase, en canto sexa posible, o procedemento abreviado establecido no artigo 137 da Lei do solo de Galicia.</p>
<p>3. Unha vez aprobado definitivamente o proxecto de compensación, o concello procederá a outorgar escritura pública ou a expedir certificación coas</p>
<p>solemnidades e requisitos legais e co contido esixido polos artigos 6 e 7 do Real decreto 1093/1997, do 4 de xullo, polo que se aproban as normas complementarias ó regulamento para a execución da Lei hipotecaria sobre inscrición no Rexistro da Propiedade de actos de natureza urbanística. A escritura pública ou o documento administrativo será inscrito no Rexistro da Propiedade.</p>
<p>4. Este acordo de aprobación definitiva producirá, se é o caso, a cesión de dereito ó concello, en pleno dominio e libre de cargas, de tódolos terreos que sexan de cesión obrigatoria e gratuíta, segundo o plan que se executa.</p>
<p>Base 18ª.-Cotas de participación.</p>
<p>1. A participación dos propietarios nos beneficios e cargas derivadas do plan que se executa será proporcional á superficie dos predios achegados, corrixida coa aplicación dos coeficientes de ponderación sinalados nestas bases.</p>
<p>Inicialmente, a cada un dos socios da xunta atribuiráselle a cota de participación proporcional resultante. Esta cota definirá, ata a aprobación definitiva do proxecto de compensación, o voto porcentual dos socios nos acordos dos órganos de goberno.</p>
<p>Con posterioridade á aprobación definitiva do proxecto de compensación, procederase a fixa-la cota de adxudicación que se lle atribúe a cada socio, en función da edificabilidade realmente asignada e que define, desde ese momento, o voto porcentual dos socios nos acordos dos órganos de goberno e a participación no proceso de xestión.</p>
<p>2. O valor das edificacións, obras, plantacións e instalacións existentes nos predios achegados non lles influirá ós socios na atribución das cotas de participación.</p>
<p>3. No suposto de incorporación á xunta de empresas urbanizadoras, procederase ó reaxuste das participacións porcentuais dos socios propietarios, asignándolle a cota correspondente á súa achega á empresa urbanizadora.</p>
<p>4. O pagamento deberá facerse en metálico, pero, mediante acordo da asemblea xeral, poderase facer, en todo ou en parte, mediante a transmisión á xunta da propiedade de terreos incorporados ó sistema de compensación.</p>
<p>5. O pagamento realizarase nos prazos e contías que determine o consello rector, en aplicación das previsións establecidas pola asemblea xeral no acto de aprobación dos orzamentos.</p>
<p>6. A transmisión en pleno dominio de terreos á xunta implica a correspondente diminución para o transmitente da súa cota de participación na xunta.</p>
<p>Base 19ª.-Posibilidade de edificación dos soares.</p>
<p>1. Será posible o comezo da edificación do soar resultante antes do remate das obras de urbanización, sempre que se obteña licencia municipal e se cumpran as esixencias sinaladas no artigo 41 do Regulamento de xestión.</p>
<p>2. Cando as obras de edificación poidan afectar a servicios públicos e instalacións de titularidade pública, a Xunta de Compensación poderá solicitarlle ó concello que se esixa a prestación dos avais necesarios para garanti-la reposición correspondente.</p>
<p>Base 20ª.-Conservación da urbanización.</p>
<p>1. A Xunta de Compensación efectuará a conservación das obras de urbanización ata o momento da súa recepción definitiva por parte do concello da Coruña, e o seu custo traspasaráselles ós propietarios incorporados en función da súa cota de participación, excepto os servicios que poidan ser medidos por contador ou aforamento, que o serán en proporción ó consumo e gasto habido.</p>
<p>2. A pesar disto, o concello poderá recibir provisionalmente a urbanización, na súa totalidade ou en parte, e impoñerlles, ós particulares que realicen obras de construcción de inmobles, as cautelas necesarias ou os avais precisos para garanti-la conservación ou reposición das obras realizadas.</p>
<p>3. O non pagamento das cotas de conservación daralle dereito á Xunta de Compensación a solicitar do concello o seu cobro pola vía de constrinximento administrativo.</p>
<p>4. As obras de urbanización serán recibidas definitivamente polo Concello da Coruña despois do transcurso dun ano, que se contará a partir da data en que a xunta reciba as ditas obras provisionalmente. Se é o caso, antes de finaliza-lo citado prazo, o concello poderá realiza-las observacións pertinentes respecto das obras.</p>

