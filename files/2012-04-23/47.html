---
date: '2012-04-23'
id: G0165-160412-0007
page: 14879
number: 77
agency: Consellería do Medio Rural e do Mar
section: VI. Anuncios. a) Administración autonómica.
title: >-
  RESOLUCIÓN do 16 de abril do 2012, da Secretaría Xeral de Medio Rural e
  Montes, polo que se establecen as restricións ás autorizacións de cortas de
  especies sensibles ao nematodo do piñeiro (Bursaphelenchus xylophilus) na zona
  demarcada das Neves.
range: Resolución
url: >-
  https://www.xunta.gal/dog/Publicados/2012/20120423/AnuncioG0165-160412-0007_gl.html
---
<p>Desde o ano 1999 véñense realizando prospeccións e controis para evitar a entrada na nosa Comunidade Autónoma da praga coñecida como nematodo da madeira do piñeiro (NMP), que está causada polo organismo de corentena <em>Bursaphelenchus xylophilus</em> (Steiner et Buhrer) Nickle et al. e presente en Portugal desde ese mesmo ano.</p>
    <p>Esta praga que se propaga mediante o insecto vector <em>Monochamus galloprovincialis</em> é obxecto ademais dunha vixilancia extrema polas autoridades nacionais e comunitarias para evitar que se expanda polo resto do territorio nacional, impoñendo ás zonas afectadas unhas medidas drásticas de erradicación.</p>
    <p>A finais do ano 2010 confirmouse a presenza do nematodo nunha masa forestal do termo municipal das Neves (Pontevedra).</p>
    <p>En consecuencia co anteriormente exposto, a Consellería do Medio Rural publicou, logo dunha primeira resolución declarando o foco, o Decreto 10/2011, do 28 de xaneiro (DOG n.º 24, do 4 de febreiro), polo que se declara de utilidade pública a erradicación do organismo de corentena do nematodo do piñeiro <em>Bursaphelenchus xylophilus</em> (Steiner et Buhrer) Nickle et al. e se ordenan as medidas para evitar a súa propagación.</p>
    <p>Neste decreto establécese unha área demarcada nun raio de 20 km ao redor do punto no que se detectou o nematodo na que se tomarán as medidas necesarias para evitar a súa dispersión. </p>
    <p>Unha das medidas recollidas no punto 2 do artigo 5 do dito decreto é que as autorizacións de cortas na área demarcada están suxeitas a unha autorización especial (autorización de corta para zona demarcada de corentena fitosanitaria).</p>
    <p>O 29 de marzo de 2012 publicouse no DOG a Orde do 22 de marzo de 2012 pola que se establecen medidas sobre a sanidade vexetal nunha área demarcada polo organismo de corentena <em>Bursaphelenchus xylophilus</em> na que se especifica que os períodos nos que se permitirán as cortas na zona demarcada serán autorizados polo secretario xeral de Medio Rural e Montes logo de consultados os informes técnicos e científicos do seguimento sobre os voos do insecto vector.</p>
    <p>Tendo en conta os informes técnicos e científicos consultados sobre o seguimento dos voos do vector <em>Monochamus galloprovincialis</em> e do foco, así como das condicións meteorolóxicas, </p>
    <footer><p>RESOLVO:</p></footer>
    <p>Autorizar como período hábil de cortas de especies sensibles ao nematodo do piñeiro dentro da zona demarcada das Neves ata o día 29 de abril de 2012, inclusive, salvo que as condicións de voo do insecto vector faga que se teña que pechar antes, en cuxo caso se publicaría oportunamente. A partir desta data as ditas autorizacións quedan suspendidas temporalmente ata a publicación da nova data na que se volva abrir o un novo período hábil de cortas.</p>
    <p>Santiago de Compostela, 16 de abril de 2012.</p>
    <footer><p>Tomás Fernández-Couto Juanas<br>Secretario xeral de Medio Rural e Montes</p></footer>

