---
date: '2020-05-19'
id: O92-140520-0001
page: 20647
number: 96
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 14 de maio de 2020 pola que se modifica a Resolución do 13 de
  abril de 2020, pola que se publica o Acordo do Consello de Dirección que
  aproba as bases reguladoras das axudas aos proxectos de reorganización
  produtiva das empresas galegas para a fabricación de equipamento sanitario,
  cofinanciadas polo Fondo Europeo de Desenvolvemento Rexional, no marco do
  programa operativo Feder Galicia 2014-2020, e se procede á súa convocatoria en
  réxime de concorrencia non competitiva (código de procedemento IG415A).
range: Resolución
url: >-
  https://www.xunta.gal/dog/Publicados/2020/20200519/AnuncioO92-140520-0001_gl.html
---
<p>Mediante a Resolución do 13 de abril de 2020 publicouse o acordo do Consello de Dirección do Igape que aproba as bases reguladoras das axudas aos proxectos de reorganización produtiva das empresas galegas para a fabricación de equipamento sanitario, cofinanciadas polo Fondo Europeo de Desenvolvemento Rexional, no marco do programa operativo Feder Galicia 2014-2020, e se procede á súa convocatoria en réxime de concorrencia non competitiva (DOG núm. 72, do 15 de abril).</p>
    <p>No artigo 6 das bases reguladoras establécense as condicións dos proxectos subvencionables, nomeadamente, no número 2:</p>
    <p>«2. Os proxectos terán que propor a obtención rápida dunha primeira remesa de produtos cuantificable, en todo caso, antes do 10 de xullo de 2020». </p>
    <p>E no número 3:</p>
    <p>«3. Ao remate do prazo de execución, os produtos deberán estar certificados ou, cando menos, xustificar a presentación da solicitude de certificación oficial». </p>
    <p>Considérase que a data do 10 de xullo deixa un prazo demasiado curto, tendo en conta o tempo que pode levar reorganizar as liñas de produción, aprovisionarse de materiais e dispor dos produtos listos para o mercado, e que os equipamentos sanitarios van seguir sendo necesarios cando remate o estado de alarma.</p>
    <p>Considérase tamén que algúns dos produtos dos que se pretende favorecer a produción con estas axudas non están suxeitos á certificación previa á súa utilización.</p>
    <p>Por outra banda, o termo homologación non é aplicable ao ámbito de fabricación de equipamento sanitario, polo que procede a súa eliminación na redacción do texto.</p>
    <p>Asemade, o pasado 24 de abril entrou en vigor o Regulamento (UE) 2020/558, que modifica os regulamentos (UE) 1301/2013 e 1303/2013 no que respecta a medidas específicas para ofrecer unha flexibilidade excepcional no uso dos fondos estruturais e de investimento europeos en resposta ao abrocho de COVID-19.</p>
    <p>A dita modificación afecta estas bases reguladoras en canto a eliminar o requisito de non ser empresas en crise para poderen ser beneficiarias das axudas e a que se poden considerar subvencionables proxectos que xa estean finalizados no momento da solicitude da axuda.</p>
    <p>O Consello de Dirección do Igape, na súa xuntanza do 30 de abril de 2020, acordou a modificación das bases reguladoras das axudas aos proxectos de reorganización produtiva das empresas galegas para a fabricación de equipamento sanitario, cofinanciadas polo Fondo Europeo de Desenvolvemento Rexional, no marco do programa operativo Feder Galicia 2014-2020.</p>
    <p>Por todo o anterior, de conformidade coas facultades que teño conferidas,</p>
    <h2>RESOLVO:</h2>
    <p>Artigo único. Modificación da Resolución do 13 de abril de 2020 pola que se publica o acordo do Consello de Dirección do Igape que aproba as bases reguladoras das axudas aos proxectos de reorganización produtiva das empresas galegas para a fabricación de equipamento sanitario, cofinanciadas polo Fondo Europeo de Desenvolvemento Rexional, no marco do programa operativo Feder Galicia 2014-2020, e se procede á súa convocatoria en réxime de concorrencia non competitiva</p>
    <p>Os artigos 4.4, 5.1, 6.2, 6.3 e 6.4, 7, 11.3, 16.5.e) e 18.4 da Resolución do 13 de abril de 2020 pola que se publica o acordo do Consello de Dirección do Igape que aproba as bases reguladoras das axudas aos proxectos de reorganización produtiva das empresas galegas para a fabricación de equipamento sanitario, cofinanciadas polo Fondo Europeo de Desenvolvemento Rexional, no marco do programa operativo Feder Galicia 2014-2020, e se procede á súa convocatoria en réxime de concorrencia non competitiva, quedan redactados do seguinte xeito:</p>
    <p>«Artigo 4:</p>
    <p>4. Non poderán ter a condición de beneficiarias as empresas en que concorra algunha das circunstancias previstas no artigo 10.2 e 3 da Lei 9/2007 ou que incumpran as obrigas do artigo 11 da citada lei e as empresas que estean suxeitas a unha orde de recuperación de axudas consecuencia dunha decisión da Comisión Europea».</p>
    <p>«Artigo 5.1:</p>
    <p>– Asistencias técnicas para a identificación e control das especificacións técnicas e/ou certificación de produto necesarias para que o anterior equipamento sanitario poida ser utilizado inmediatamente despois da súa produción».</p>
    <p>«Artigo 6:</p>
    <p>2. Os proxectos terán que propor unha obtención cuantificada dos equipamentos sanitarios para producir antes do remate do prazo de execución o 30 de outubro de 2020. </p>
    <p>3. Os produtos que estean suxeitos á certificación previa á súa utilización deberán obtela ou, cando menos, xustificar a presentación da solicitude de certificación antes do remate do prazo de execución o 30 de outubro de 2020.</p>
    <p>4. O período de execución dos investimentos subvencionables denomínase prazo de execución do proxecto e abranguerá desde a entrada en vigor do Real decreto 463/2020 polo que se declara o estado de alarma (14 de marzo de 2020) ata o 30 de outubro de 2020. Calquera gasto realizado fóra deste período non será subvencionable».</p>
    <p>«Artigo 7:</p>
    <p>No caso de que o produto non obteña a certificación téndoa solicitado, aplicarase o disposto no artigo 18.4 e considerarase un incumprimento parcial, reducindo a subvención ao 40 % do importe subvencionable».</p>
    <p>«Artigo 11:</p>
    <p>3. O Igape realizará as comprobacións documentais necesarias para garantir que as empresas beneficiarias teñen a condición de peme, segundo a definición establecida pola Comisión Europea no anexo I do referido Regulamento (UE) nº 651/2014».</p>
    <p>«Artigo 16.5:</p>
    <p>e) Documentación xustificativa do proceso de certificación do produto que se vai fabricar ou acreditación do inicio do proceso (no caso de produtos non certificables, composición do produto)».</p>
    <p>«Artigo 18.4:</p>
    <p>Así mesmo, se o produto obtido pola empresa solicitante non acada finalmente a certificación das autoridades nacionais téndoa solicitado, e á beneficiaria lle correspondese só a intensidade de axuda indicada no artigo 7 para este suposto, procederá o reintegro do exceso percibido sen xuros de demora».</p>
    <p>Disposición derradeira única. Entrada en vigor</p>
    <p>Esta modificación entrará en vigor o mesmo día da súa publicación no Diario Oficial de Galicia e será aplicable ás solicitudes que xa se tivesen presentado no momento da súa entrada en vigor.</p>
    <p>Santiago de Compostela, 14 de maio de 2020</p>
    <footer><p>Juan Manuel Cividanes Roger<br>Director xeral do Instituto Galego de Promoción Económica</p></footer>

