---
date: '2016-11-07'
id: G0423-271016-0003
page: 48975
number: 211
agency: Consellería de Infraestruturas e Vivenda
section: III. Outras disposicións.
title: >-
  DECRETO 141/2016, do 20 de outubro, polo que se aproba o cambio de
  titularidade de todo o dominio público correspondente ao treito da estrada
  AC-240 situado entre os puntos quilométricos 31+800 e 32+050, cunha lonxitude
  de 250 metros, a prol do Concello de Vedra.
range: Decreto
url: >-
  https://www.xunta.gal/dog/Publicados/2016/20161107/AnuncioG0423-271016-0003_gl.html
---
<p>A teor do previsto no artigo 9.4 da Lei 8/2013, do 28 de xuño, de estradas de Galicia, os cambios de titularidade das estradas ou treitos delas, cando non se trate de travesías urbanas ou treitos delas que estean incluídos no inventario de travesías da súa Administración titular, deberán ser aprobados por decreto da Xunta de Galicia, por proposta da consellería competente en materia de estradas e logo do acordo entre as administracións afectadas.</p>
    <p>Por outra parte, a citada Lei de estradas dispón no artigo 9.7 que os cambios de titularidade poderán abranguer estradas, treitos delas, elementos funcionais e/ou espazos da zona de dominio público adxacente.</p>
    <p>O Concello de Vedra solicita á Consellería de Infraestruturas e Vivenda o cambio de titularidade dun treito da estrada autonómica AC-240 que pasa polo termo municipal atravesando o solo urbano da Ponte Ulla e está delimitado entre os pp.qq. 31+800 e 32+050, de 250 metros de lonxitude. </p>
    <p>A Axencia Galega de Infraestruturas, de acordo co informe emitido polos servizos competentes, formulou a proposta favorable á transferencia de titularidade da totalidade de todo o dominio público correspondente ao treito da estrada AC-240, situado entre os pp.qq. 31+800 e 32+050, cunha lonxitude de 250 metros, a prol do Concello de Vedra. </p>
    <p>De conformidade co anteriormente exposto, por proposta da conselleira de Infraestruturas e Vivenda, logo de deliberación do Consello da Xunta de Galicia, na súa reunión do día vinte de outubro de dous mil dezaseis,</p>
    <p>DISPOÑO:</p>
    <p>Artigo 1</p>
    <p>Apróbase o cambio de titularidade a prol do Concello de Vedra da totalidade de todo o dominio público correspondente ao treito da estrada AC-240, situado entre os pp.qq. 31+800 e 32+050, cunha lonxitude de 250 metros.</p>
    <p>Artigo 2</p>
    <p>En aplicación dos números 4 e 6 do artigo 10 da Lei 8/2013, do 28 de xuño, de estradas de Galicia, o Concello de Vedra deberá modificar o seu catálogo de estradas para incluír o cambio de titularidade a que se refire o presente decreto.</p>
    <p>Artigo 3</p>
    <p>De acordo co establecido no artigo 9.6 da Lei 8/2013, do 28 de xuño, de estradas de Galicia, o cambio de titularidade será efectivo o día seguinte ao da publicación deste decreto no Diario Oficial de Galicia. A entrega dos bens formalizarase no prazo dos dous meses seguintes a esta publicación mediante a sinatura da correspondente acta de entrega.</p>
    <p>Artigo 4</p>
    <p>Corresponderanlle ao Concello de Vedra, a partir da formalización da entrega, todas as actividades de xestión, mantemento, conservación e explotación das vías, así como o exercicio das funcións de disciplina viaria e calquera outra que puidese corresponderlle como nova Administración titular das estradas.</p>
    <p>Disposición derradeira</p>
    <p>O presente decreto producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, vinte de outubro de dous mil dezaseis</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Vivenda</p>

