---
date: '2002-05-10'
id: 8E5A
page: 6833
number: 90
agency: SERVICIO GALEGO DE SAÚDE
section: III. OUTRAS DISPOSICIÓNS
title: >-
  Resolución do 19 de abril de 2002, da Secretaría Xeral do Servicio Galego de
  Saúde, pola que se constitúe a área de servicio compartido de diagnóstico por
  imaxe do Complexo Hospitalario Xeral-Cíes.
range: Resolución
url: 'https://www.xunta.gal/dog/Publicados/2002/20020510/Anuncio8E5A_gl.html'
---
<p>O Decreto 37/2001, do 1 de febreiro, de configuración de áreas de servicio compartido en estructuras hospitalarias do Servicio Galego de Saúde, formula, entre outros fins, procura-lo aproveitamento do potencial dos recursos asistenciais presentes nos hospitais públicos, co obxecto de optimiza-la calidade da asistencia sanitaria prestada.</p>
<p>A actividade asistencial desenvolta no Complexo Hospitalario Xeral-Cíes, no ámbito do diagnóstico por imaxe, reúne unhas condicións óptimas para configurarse como área de servicio compartido, ó dispoñer de dúas unidades asistenciais, o Servicio de Radioloxía do complexo hospitalario e a Unidade de Diagnóstico por Imaxe, xestionada polo Instituto Galego de Medicina Técnica, que aínda que veñen desenvolvendo a súa función asistencial de xeito independente, para ámbitos xeográficos diferentes e en quendas de traballo diferenciadas, son susceptibles, pola complementariedade das técnicas diagnósticas utilizadas, de alcanzar unha maior e máis eficaz coordinación que optimice os resultados obtidos por ambas.</p>
<p>A integración dos recursos asistenciais existentes co fin de lograr unha atención integral, eficiente e continuada, é un criterio básico de xestión no eido da sanidade pública. Por isto cómpre que o Sergas se beneficie do traballo simultáneo e coordinado de ámbalas dúas institucións mediante a constitución dunha área de servicio compartido no Complexo Hospitalario Xeral- Cíes, para a realización das prestacións propias de diagnóstico por imaxe.</p>
<p>No mesmo sentido maniféstase o contido das cláusulas adicionais sexta e décimo quinta do convenio singular, do 28 de xullo de 1998, subscrito entre o Servicio</p>
<p>Galego de Saúde e o Instituto Galego de Medicina Técnica.</p>
<p>Por todo isto, ó abeiro do disposto no artigo 4 do Decreto 37/2001, do 1 de febreiro, de configuración de areas de servicio compartido en estructuras hospitalarias do Servicio Galego de Saúde, elaborado o plan asistencial desta área de servicio compartido polo director xerente do Complexo Hospitalario Xeral-Cíes, e unha vez emitido informe favorable da División de Asistencia Sanitaria,</p>
<p>RESOLVO:</p>
<p>Artigo único.-Constitúese a área do Servicio Compartido de Diagnóstico por Imaxe do Complexo Hospitalario Xeral-Cíes, nomeado o xefe do Servicio de Radioloxía deste complexo hospitalario como coordinador asistencial da devandita área.</p>
<p>Santiago de Compostela, 19 de abril de 2002.</p>
<p>Manuel A. Silva Romero</p>
<p>Secretario xeral do Servicio Galego de Saúde</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

