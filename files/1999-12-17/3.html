---
date: '1999-12-17'
id: 1370A
page: 14
number: 242
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 9 de decembro de 1999 pola que se convocan bolsas para a formación de
  expertos turísticos nos mercados emisores.
range: Orde
url: 'https://www.xunta.gal/dog/Publicados/1999/19991217/Anuncio1370A_gl.html'
---
<p>Debido á grande importancia que o sector turístico ten no desenvolvemento da nosa economía, requírese que, por parte das administracións públicas, se dediquen recursos para xerar iniciativas con tendencia a mellorar cada día o sector, para así mante-la demanda existente e incrementala en todo o que sexa posible.</p>
<p>A Xunta de Galicia, a través da súa Consellería de Cultura, Comunicación Social e Turismo, está a adoptar unha serie de iniciativas para acada-los fins sinalados. Entre estas medidas, e por primeira vez, a Xunta de Galicia vai dedicar parte dos seus recursos en materia turística á convocatoria dunhas bolsas para a especialización de expertos en mercados emisores e, simultaneamente, potenciar e fomenta-la nosa oferta turística nestes países a través da realización de prácticas profesionais na rede de oficinas do Instituto de Turismo de España (Turespaña) no estranxeiro.</p>
<p>Por todo isto e consonte o establecido sobre medidas de fomento no artigo 73 da Lei 9/1997, do 21 de agosto, de ordenación e promoción do Turismo en Galicia, en concordancia co sinalado no artigo 74 de dita lei e tendo en conta as determinacións da orde da Consellería de Economía e Facenda do 11 de febreiro de 1998, sobre tramitación anticipada de expedientes de gasto, convócanse unha serie de axudas para a realización de prácticas de información turística das que se poden beneficia-los titulados na materia de técnicos de empresas e actividades turísticas (TEAT) e titulados superiores.</p>
<p>Todo isto de conformidade coas seguintes bases:</p>
<p>Primeira.-Beneficiarios.</p>
<p>Poderán ser beneficiarios de bolsas, consonte o sinalado na presente orde, para a especialización en mercados emisores e, simultaneamente, potenciar e fomenta-la nosa oferta turística, así como para realizar estudios relacionados preferentemente coa análise do mercado, a promoción e o apoio á nosa comercialización turística, os titulados superiores así como os titulados na materia de técnicos de empresas e actividades turísticas (TEAT).</p>
<p>Segunda.-Determinacións orzamentarias.</p>
<p>A Consellería de Cultura, Comunicación Social e Turismo concederá estas bolsas con cargo ós créditos que, para esta finalidade, están considerados na Lei de orzamentos xerais da Comunidade Autónoma de Galicia para o 2000 en concreto na aplicación orzamentaria 10.05.751A.480.0, non sendo nestas bolsas posible a concorrencia con calquera outra axuda para o mesmo obxecto e finalidade.</p>
<p>Terceira.-Destino, duración e dotación das bolsas.</p>
<p>Os destinos dos bolseiros serán as cidades de Berlín, Lisboa e Sao Paulo (un bolseiro en cada cidade) e a súa actividade, que terá unha duración de nove meses, realizarase nas oficinas do Instituto de Turismo de España (Turespaña) nas ditas cidades e a dotación de cada unha das bolsas será de 3.500.000 ptas. brutas (nesta cantidade están incluídos os gastos de desprazamento).</p>
<p>Cuarta.-Requisitos dos candidatos.</p>
<p>* Ser español ou nacional dun dos países membros da Unión Europea.</p>
<p>* Non ter máis de 30 anos no momento de remate do prazo de presentación de solicitudes.</p>
<p>* Ser titulado superior ou na materia de técnicos de empresas e actividades turísticas (TEAT).</p>
<p>Quinta.-Natureza xurídica da relación.</p>
<p>A condición de beneficiario da bolsa obxecto desta convocatoria non xerará relación laboral ou contractual de ningún tipo coa Xunta de Galicia nin a inclusión na Seguridade Social, aínda que os beneficiarios de bolsas desfrutarán dun seguro individual de accidentes durante o período de duración da bolsa.</p>
<p>Sexta.-Obrigas dos beneficiarios das bolsas.</p>
<p>Os beneficiarios das bolsas de estudio comprométense:</p>
<p>-A non renunciar á bolsa salvo causa de forza maior e, no caso de renuncia, cando non concorra causa de forza maior, a devolve-lo importe do desprazamento.</p>
<p>-Levar a cabo o plan de traballo previamente aprobado pola Dirección Xeral de Turismo por proposta do director da Oficina Española de Turismo onde desempeñe as súas funcións.</p>
<p>-A realiza-lo plan de traballo baixo as ordes do director da Oficina Española de Turismo e, neste sentido, integrarase como membro da oficina para o desenvolvemento do plan, con suxeición ás normas da oficina sobre xornada laboral e funcionamento, utilizando os medios dispoñibles no centro de traballo que sexan precisos para a realización das tarefas que lle sexan encomendadas.</p>
<p>-A remitirlle á Dirección Xeral de Turismo da Xunta de Galicia e mais á Dirección da Oficina Española de Turismo onde desempeñe as súas funcións, con carácter trimestral, un infome da actividade realizada no período ou cando, de se-lo caso, lle sexa solicitado polo director xeral de Turismo ou polo correspondente director da oficina.</p>
<p>-Residir, durante o período de vixencia da bolsa, no país e zona deste que se lle designe.</p>
<p>-Desenvolve-la actividade obxecto da bolsa cuns niveis de dedicación e rendemento satisfactorios.</p>
<p>-A facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas,</p>
<p>no exercicio das súas funcións de fiscalización e control do destino da bolsa obxecto da presente orde.</p>
<p>Sétima.-Solicitudes e documentación.</p>
<p>1. As solicitudes serán remitidas á Dirección Xeral de Turismo, en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, no prazo dun mes contado desde o día seguinte da publicación desta orde no Diario Oficial de Galicia, cubríndose do seguinte xeito:</p>
<p>a) Con carácter obrigatorio:</p>
<p>-Solicitude segundo o anexo I.</p>
<p>-Fotocopia compulsada, por ámbalas caras, do DNI ou documento análogo equivalente.</p>
<p>-Certificación académica completa ou fotocopia compulsada dela, que inclúa as cualificacións obtidas na licenciatura ou na materia de técnico de empresas e actividades turísticas, así como a nota media.</p>
<p>-Memoria explicativa de cómo se realizaría unha análise do mercado, promoción e apoio á comercialización turística de Galicia como destino turístico no mercado do destino solicitado polo bolseiro. Esta memoria deberase recoller nunha extensión mínima de 5 folios e máxima de 10.</p>
<p>-Currículum vitae.</p>
<p>-Declaración de conxunto de tódalas solicitudes efectuadas ou concedidas, para a actividade obxecto desta orde, das distintas administracións públicas competentes ou calquera dos seus organismos, entes ou sociedades.</p>
<p>b) Con carácter voluntario:</p>
<p>-Documento acreditativo de realización de másters, cursos de posgrao ou análogos en materia turística.</p>
<p>2. Os interesados poderán realizar unha solicitude, en expedientes independentes, por cada un dos destinos ofertados.</p>
<p>3. As compulsas que procedan para toda a documentación que se especifica nesta orde faranse nos correspondentes servicios centrais ou provinciais da Consellería de Cultura, Comunicación Social e Turismo. Todo iso de conformidade co establecido no Decreto lexislativo 1/1992, do 11 de abril, polo que se aproba o texto articulado das bases contidas no capítulo 3º do título II da Lei 13/1991, do 9 de decembro, de taxas, prezos e exaccións reguladoras da Comunidade Autónoma de Galicia (DOG nº 112, do 12 de xuño) e na orde da Consellería de Economía e Facenda do 30 de xuño de 1992, pola que se regulamenta a utilización de efectos timbrados para o pagamento das taxas por servicios administrativos de compulsa. No caso de que un solicitante solicite os dous destinos, soamente é obrigatorio compulsa-la documentación común que presente nun só expediente.</p>
<p>Oitava.-Selección das solicitudes e resolución.</p>
<p>1. A selección das solicitudes realizarase mediante a valoración dos méritos acreditados conforme o seguinte baremo, así como un exame dos idiomas alemán ou portugués, segundo corresponda e outro sobre o temario que se inclúe como anexo III a esta orde.</p>
<p>a) Expediente académico, ata 3 puntos.</p>
<p>b) Currículum vitae, ata 3 puntos.</p>
<p>c) Memoria explicativa de cómo se realizaría unha análise do mercado, promoción e o apoio á comercialización turística de Galicia como destino turístico no mercado do destino solicitado polo bolseiro, ata 5 puntos.</p>
<p>d) Masters, cursos de posgrao ou análogos en materia turística, 1 punto por curso e, no caso de se teren realizado estes en universidades galegas, 2 puntos por curso.</p>
<p>Para a valoración das solicitudes e realización dos exames e a súa valoración constituirase un tribunal, que estará formado polas persoas adscritas á Dirección Xeral de Turismo e a Sociedade de Imaxe e Promoción Turística de Galicia seguintes:</p>
<p>Presidente:</p>
<p>Titular: o director xeral de Turismo.</p>
<p>Suplente: o subdirector xeral de Ordenación.</p>
<p>Vocais:</p>
<p>Titulares:</p>
<p>* O subdirector xeral de Fomento e Cooperación.</p>
<p>* O director-xerente da Sociedade de Imaxe e Promoción Turística de Galicia.</p>
<p>Suplentes:</p>
<p>* A xefa do Servicio de Formación, Cooperación Institucional e Documentación.</p>
<p>* A xefa de Área de Coordinación do Plan de Promoción.</p>
<p>Secretaría:</p>
<p>Titular: o xefe do Servicio de Fomento e Promoción.</p>
<p>Suplente: a xefa de Sección de Fomento.</p>
<p>O tribunal realizará unha preselección, que se considerará superada polos aspirantes que obteñan unha puntuación de 10 ou máis puntos, segundo o baremo, os cales deberán realizar un exame de alemán e/ou portugués, oral e/ou escrito, a criterio do tribunal e outro, tipo test, sobre o temario que se inclúe como anexo III a esta orde. Á puntuación obtida por aplicación do baremo sumaráselle á obtida nos exames.</p>
<p>O tribunal poderá realizar unha entrevista cos aspirantes preseleccionados sobre os seus méritos curriculares, a memoria e de cultura xeral, por tempo máximo de 15 minutos.</p>
<p>En función do contido da entrevista, o tribunal poderá aumenta-la puntuación inicialmente asignada nun máximo do 25% da que lle correspondese por aplicación do baremo.</p>
<p>2.1. O tribunal proporá como adxudicatarios, para cada un dos destinos, os solicitantes, en cada un deles, que acadasen a maior puntuación. No caso de un mesmo solicitante acadara maior puntuación para cada un dos destinos, este deberá optar, no prazo de 10 días desde a publicación dos acordos do tribunal e mediante comparecencia persoal diante da secretaría do tribunal, por unha das bolsas; así mesmo, no caso de dous ou máis solicitantes acadaran a mesma puntuación para o mesmo destino, proporáselle a súa adxudicación ó solicitante de maior idade.</p>
<p>Os acordos do tribunal faranse públicos mediante a inserción de anuncios nos taboleiros da Consellería de Cultura, Comunicación Social e Turismo, isto é, na Secretaría Xeral e na Dirección Xeral de Turismo.</p>
<p>2.2. No caso de que, unha vez adxudicadas as bolsas, xurdisen renuncias ou non se aceptasen, adxudicaráselle ó seguinte aspirante en puntuación, procedéndose do mesmo xeito en renuncias consecutivas.</p>
<p>3. O conselleiro de Cultura, Comunicación Social e Turismo, vistos os acordos do tribunal, resolverá a concesión de conformidade co establecido na presente orde no prazo de catro meses desde o remate do prazo de presentación de solicitudes, agás as consideradas no punto 2.2 anterior, que as resolverá segundo as circunstancias. Contra os ditos actos resolutivos, que esgotan a vía administrativa, poderá o interesado interpoñer recurso contencioso-administrativo ante o Tribunal Superior de Xustiza da Comunidade Autónoma de Galicia, no prazo de dous meses, contados desde a recepción da notificación da resolución ou, potestativamente interpoñer, no prazo dun mes desde a recepción da resolución, recurso de reposición diante do Conselleiro de Cultura, Comunicación Social e Turismo.</p>
<p>Novena.-Aceptación-renuncia das bolsas.</p>
<p>Unha vez recibidas as notificacións de concesión das bolsas polos beneficiarios, estes, no prazo de cinco días naturais, comunicaranlle á Dirección Xeral de Turismo a aceptación (utilizarase o modelo do anexo II da orde) ou renuncia a elas. No caso de aceptación, xuntarase coa mesma certificación bancaria da conta onde se aboará a bolsa. Se transcorridos os sinalados cinco días non se fixese manifestación en ningún sentido, tal feito entenderase como renuncia á subvención e procederase a dictar resolución de arquivo do expediente.</p>
<p>Décima.-Aboamento das axudas.</p>
<p>A Dirección Xeral de Turismo aboaralles ós bolseiros mensualmente, na contía que corresponda, o importe das bolsas concedidas, logo de comunicación do correspondente director da oficina de bo cumprimento das tarefas encomendadas. Non obstante, trala aceptación e logo de presentación na Dirección Xeral de Turismo dos billetes do desprazamento, de ida e volta, confirmados, aboaráselle</p>
<p>a cada bolseiro a cantidade de 350.000 ptas. na calidade de anticipo, o cal se descontará do abono mensual de maneira rateada ó longo de tódolos aboamentos.</p>
<p>Así mesmo, os bolseiros, antes do derradeiro aboamento deberán achegar á Dirección Xeral de Turismo declaración de conxunto das axudas solicitadas, tanto aprobadas ou concedidas como as pendentes de resolución, para a actividade obxecto desta orde, das distintas administracións públicas competentes ou calquera dos seus organismos, entes ou sociedades.</p>
<p>Undécima.-Incumprimento das obrigas.</p>
<p>A Consellería de Cultura, Comunicación Social e Turismo, logo do trámite de audiencia, poderá anula-la axuda por incumprimento das obrigas contraídas polos adxudicatarios. Así mesmo, toda alteración das condicións tidas en conta para a concesión da axuda obxecto da presente orde e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión. A Dirección Xeral de Turismo proporá, de se-lo caso, a incoación do expediente sancionador correspondente.</p>
<p>Disposición transitoria</p>
<p>Tódolos actos de trámite dictados nos expedientes de gasto realizados ó abeiro desta orde entenderanse condicionados a que, ó se dicta-lo acordo de compromiso de gasto, subsistan as mesmas circunstancias de feito e dereito existentes no momento en que foron producidos aqueles actos.</p>
<p>Disposición adicional</p>
<p>O tribunal cualificador, por acordo do seu presidente, poderá incorporar como membros deste as persoas que, debidamente cualificadas, considere oportunas para o seu apoio. Estas persoas terán voz pero non voto nas decisións do tribunal.</p>
<p>Disposicións derradeiras</p>
<p>Primeira.-En todo o non recollido na presente orde aplicarase o disposto, para esta materia, no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, así co na normativa orzamentaria de aplicación.</p>
<p>Segundo.-Facúltase o director xeral de Turismo para dictar cantas disposicións considere oportunas no desenvolvemento e interpretación desta orde.</p>
<p>Santiago de Compostela, 9 de decembro de 1999.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>ANEXO II</p>
<p>Beneficiario:</p>
<p>Bolsa para:</p>
<p>Trala notificación que se me realizou por parte da Dirección Xeral de Turismo, da concesión dunha bolsa dotada con 3.500.000 ptas. para a especialización en mercados emisores e, simultaneamente, potenciar e fomenta-la nosa oferta turística, así como para realizar estudios relacionados preferentemente coa análise do mercado, a promoción e o apoio á nosa comercialización turística na oficina do Instituto de Turismo de España (Turespaña) en</p>
<p>Expoño que a acepto e comprométome a cumprir tódolos requisitos que me son esixibles, en concreto os seguintes:</p>
<p>-A non renunciar á bolsa salvo causa de forza maior e, no caso de renuncia, cando non concorra causa de forza maior, a devolve-lo importe do desprazamento.</p>
<p>-Levar a cabo o plan de traballo previamente aprobado pola Dirección Xeral de Turismo por proposta do Director da Oficina Española de Turismo onde desempeñe as miñas funcións.</p>
<p>-A realiza-lo plan de traballo baixo as ordes do director da Oficina Española de Turismo e, neste sentido, integrareime como membro da oficina para o desenvolvemento do plan, con suxeición ás normas da oficina sobre xornada laboral e funcionamento, utilizando os medios dispoñibles no centro de traballo que sexan precisos para a realización das tarefas que se me encomenden.</p>
<p>-A remitirlle á Dirección Xeral de Turismo da Xunta de Galicia e mais á Dirección da Oficina Española de Turismo onde desempeñe as miñas funcións, con carácter trimestral, un infome da actividade realizada no período ou cando, se é o caso, me sexa solicitado polo director xeral de Turismo ou polo correspondente director da oficina.</p>
<p>-Residir, durante o período de vixencia da bolsa, no país e zona de este que se me designe.</p>
<p>-Desenvolve-la actividade obxecto da bolsa cuns niveis de dedicación e rendemento satisfactorios.</p>
<p>Así mesmo, declaro o meu coñecemento expreso de que o incumprimento de calquera dos requisitos esixidos na convocatoria supón a perda da bolsa concedida e de calquera dereito derivado dela.</p>
<p>de.................... de......</p>
<p>O beneficiario</p>
<p>Asdo.:...............</p>
<p>Director xeral de Turismo</p>
<p>Consellería de Cultura, Comunicación Social e Turismo</p>
<p>ANEXO III</p>
<p>Temario</p>
<p>Tema 1. A Galicia prerromana: o megalistismo. A Idade de Bronce. A cultura castrexa. A influencia céltica.</p>
<p>Tema 2. Arte medieval: o prerrománico en Galicia. O esplendor románico. O gótico.</p>
<p>Tema 3. A arquitectura renacentista e barroca en Galicia. Exemplo das súas manifestacións máis importantes en Galicia.</p>
<p>Tema 4. A arquitectura modernista en Galicia. A Xeración Nós e o Seminario de Estudos Galegos. O momento de vangarda na arte galega.</p>
<p>Tema 5. A arquitectura popular galega. Artesanía e oficios populares. O folclore. A gastronomía.</p>
<p>Tema 6. Historia de Galicia. Principais feitos históricos.</p>
<p>Tema 7. Áreas naturais no litoral: rías, illas e praias, zonas húmidas e areais, acantilados.</p>
<p>Tema 8. Áreas naturais do interior: as montañas, os vales fluviais, os bosques e as lagoas.</p>
<p>Tema 9. Costa da Morte e Rías Altas. Especial significación da Costa da Morte.</p>
<p>Tema 10. As Rías Baixas.</p>
<p>Tema 11. A Galicia interior.</p>
<p>Tema 12. O Camiño Francés e outros tramos galegos do Camiño de Santiago.</p>
<p>Tema 13. As cidades e vilas galegas como focos de atracción turística.</p>
<p>Tema 14. Diversificación e novas ofertas turísticas: termalismo, golf, turismo náutico, turismo rural, congresos, convencións, turismo activo e de natureza.</p>
<p>Tema 15. A Lei de ordenación e promoción do turismo en Galicia e normas de desenvolvemento.</p>
<p>Tema 16. A comercialización (organización comercial) de Galicia como destino turístico.</p>

