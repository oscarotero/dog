---
date: '2008-02-19'
page: 2
number: 35
agency: CONSELLERÍA DO MEDIO RURAL
section: I. DISPOSICIÓNS XERAIS
title: >-
  Orde do 13 de febreiro de 2008 pola que se desenvolve o procedemento para o
  recoñecemento e rexistro de entidades con servizos de aconsellamento ou
  xestión de Galicia, conforme o previsto no Decreto 235/2007, do 29 de
  novembro, polo que se regulan os servizos de aconsellamento e de xestión das
  explotacións agrarias.
range: Orde
---
<p>O Decreto 235/2007, do 29 de novembro, polo que se regulan as entidades que presten servizo de aconsellamento e de xestión ás explotacións agrarias, crea o rexistro de entidades con servizos de aconsellamento ou xestión de Galicia na Dirección Xeral de Investigación, Tecnoloxía e Formación Agroforestal da Consellería do Medio Rural, e na súa disposición derradeira primeira faculta o conselleiro do Medio Rural para ditar cantas disposicións sexan precisas para o desenvolvemento e execución deste para os efectos do artigo 25 do Regulamento (CE) 1698/2005.</p>
<p>En consecuencia, de conformidade co previsto no artigo 30.1.3 do Estatuto de autonomía de Galicia e no citado Decreto 235/2007, do 29 de novembro,</p>
<p>DISPOÑO:</p>
<p>Artigo 1º.-Obxecto e ámbito de aplicación.</p>
<p>Esta orde ten por obxecto desenvolver o procedemento de recoñecemento e rexistro das entidades que presten servizos de aconsellamento ou de xestión ás explotacións agrícolas e forestais na Comunidade Autónoma de Galicia ao abeiro do disposto no Decreto 235/2007, do 29 de novembro.</p>
<p>Artigo 2º.-Tramitación do recoñecemento.</p>
<p>1. As entidades interesadas en prestar servizos de aconsellamento ou de xestión dirixirán a súa solicitude de recoñecemento ao conselleiro do Medio Rural. Presentaranse nos lugares e formas previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>2. A solicitude, cuxo modelo se recolle no anexo, deberá ir acompañada da documentación exixida no artigo 7º.3 b) para as entidades de aconsellamento e 7º.3 c) para as entidades de xestión, do Decreto 235/2007, do 29 de novembro, polo que se regulan as entidades que presten servizo de aconsellamento ou de xestión ás explotacións agrarias.</p>
<p>3. En relación cos puntos 3, 4, 5, 6 e 7 do artigo 7º.3 b) e 3, 4, 5 e 6 do artigo 7º.3 c) do citado Decreto 235/2007, establécese o seguinte:</p>
<p>a) O plan ou sistema de aconsellamento ou de xestión e propostas debe informar das características e tipoloxía das explotacións a que vai dirixida a súa actuación, da problemática ambiental relativa á súa actividade e das súas necesidades de asesoramento e formación.</p>
<p>b) O programa de sensibilización, só exixible ás entidades de asesoramento, debe explicar a metodoloxía que se vai desenvolver nas actividades de divulgación dos problemas ambientais da agricultura.</p>
<p>c) O sistema de seguimento de orientacións debe explicar a estratexia da actividade de aconsellamento ou de xestión da entidade solicitante para cada orientación produtiva que pretenda cubrir.</p>
<p>d) O método de autoavaliación técnica debe identificar as actividades agrarias en cada unha das comarcas onde se vai desenvolver o servizo de aconsellamento ou xestión, así como os obxectivos, viabilidade e impacto esperado da actuación da entidade solicitante.</p>
<p>e) O plan financeiro debe explicar os custos da actividade que se van desenvolver, así como as tarifas dos servizos que se ofrecen.</p>
<p>4. Os documentos descritos nos puntos a), b), c), d) e e) poden presentarse por separado ou como capítulos dun único documento explicativo do programa de actuación da entidade.</p>
<p>Artigo 3º.-Resolución.</p>
<p>1. Unha vez presentada a solicitude, a Dirección Xeral de Investigación, Tecnoloxía e Formación Agroforestal procederá á comprobación da documentación presentada.</p>
<p>2. Se a documentación achegada estivese incompleta, requirirase o responsable para que, nun prazo de dez días hábiles, que comezará a contar ao día seguinte ao de recepción do requirimento, emende a falta ou achegue os documentos preceptivos, coa advertencia de que, se non o fixese, teráselle por desistido da súa petición, procedéndose ao arquivo das actuacións despois da notificación da resolución en tal sentido, de acordo co establecido nos artigos 42 e 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. O conselleiro do Medio Rural, por proposta do director xeral de Investigación, Tecnoloxía e Formación Agroforestal, ditará e notificará a correspondente resolución de recoñecemento no prazo máximo establecido no artigo 7.2º do Decreto 235/2007, do 29 de novembro.</p>
<p>4. O recoñecemento administrativo supón a inscrición, de oficio, no rexistro de entidades autorizadas para prestar servizos de aconsellamento ou de xestión ás explotacións agrarias na Comunidade Autónoma de Galicia.</p>
<p>Artigo 4º.-Recursos contra a resolución.</p>
<p>As resolucións do órgano competente na inscrición no rexistro de entidades con servizos de aconsellamento ou xestión de Galicia poñen fin á vía administrativa e contra elas poderá interpoñerse:</p>
<p>1. Potestativamente, recurso de reposición, no prazo dun mes, contado a partir do día seguinte ao da súa notificación, se o acto for expreso, e de tres meses en caso de acto presunto, perante o conselleiro do Medio Rural, de conformidade co disposto nos artigos 114 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>2. Directamente, recurso contencioso-administrativo ante a sala do contencioso-administrativo do Tribunal Superior de Xustiza de Galiza, no prazo de dous meses contados desde o día seguinte ao da notificación da resolución, se esta fose expresa.</p>
<p>Artigo 5º.-Comprobación da fiabilidade e eficacia do aconsellamento ou xestión.</p>
<p>Para os efectos de comprobar a fiabilidade e eficacia do aconsellamento ou xestión, previsto no artigo 9.1º e) do citado Decreto 235/2007, a Dirección Xeral de Investigación, Tecnoloxía e Formación Agroforestal será a encargada de efectuar o control e verificación da calidade técnica dos servizos das entidades privadas e das súas oficinas.</p>
<p>Disposición derradeira</p>
<p>Primeira.-Entrada en vigor.</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 13 de febreiro de 2008.</p>
<p>Alfredo Suárez Canal</p>
<p>Conselleiro do Medio Rural</p>
<p>Ver referencia pdf "03500D001P006.PDF"</p>

