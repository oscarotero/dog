---
date: '2002-08-05'
id: F33E
page: 11
number: 149
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 26 de xuño de 2002, da Delegación Provincial de Pontevedra, pola
  que se dispón o rexistro, o depósito e a publicación, no Diario Oficial de
  Galicia, do convenio colectivo da empresa Cristalería Coca, S.L.
range: Resolución
url: 'https://www.xunta.gal/dog/Publicados/2002/20020805/AnuncioF33E_gl.html'
---
<p>Visto o texto do convenio colectivo para a empresa Cristalería Coca, S.L., con nº de código 3603402, que tivo entrada nesta delegación provincial o día 21-6-2002, subscrito en representación da parte económica pola representación da empresa, e da parte social polo delegado de persoal, con data do 10-6-2002. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 26 de xuño de 2002.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo da empresa</p>
<p>Cristalería Coca, S.L.</p>
<p>Capítulo I</p>
<p>Condicións xerais</p>
<p>Artigo 1º.-Ámbito de aplicación.</p>
<p>Este convenio regulará as relacións laborais entre a empresa Cristalería Coca, Sociedad Limitada e tódolos traballadores que presten servicios nela, exceptuando unicamente aquelas persoas ás que alude o artigo 2 do Estatuto dos traballadores.</p>
<p>Artigo 2º.-Ámbito temporal.</p>
<p>Este convenio colectivo terá unha duración de dous anos, contados desde o 1 de xaneiro de 2002 e finalizando o seu efecto o 31 de decembro de 2003, con independencia da súa data de publicación no boletín oficial correspondente.</p>
<p>Artigo 3º.-Denuncia.</p>
<p>O convenio queda automaticamente denunciado ó finaliza-la súa vixencia, comprometéndose ámbalas partes a iniciaren a negociación do novo convenio un mes antes do seu remate.</p>
<p>Artigo 4º.-Ámbito persoal.</p>
<p>Respectaranse as situacións persoais que con carácter de cómputo anual excedan destas normas estrictamente (ad personam).</p>
<p>Como as melloras económicas que se implantan en virtude deste convenio teñen o carácter de mínimas no seu conxunto, subsistirán os pactos, cláusulas implantadas pola empresa que significarán condicións máis beneficiosas para os traballadores.</p>
<p>Artigo 5º.-Vinculación á totalidade.</p>
<p>As condicións pactadas forman un todo orgánico, indivisible e, para os efectos da súa aplicación práctica, serán consideradas globalmente.</p>
<p>Artigo 6º.-Comisión paritaria.</p>
<p>Para vixia-lo cumprimento do convenio e co fin de interpretalo cando proceda, constitúese unha comisión mixta paritaria formada por un representante dos traballadores e outro da empresa.</p>
<p>Capítulo II</p>
<p>Tempo de traballo</p>
<p>Artigo 7º.-Xornada de traballo.</p>
<p>A duración da xornada ordinaria de traballo será de corenta horas semanais de traballo efectivo de media en cómputo anual.</p>
<p>A empresa poderá distribuí-la xornada establecida no parágrafo anterior durante o ano, mediante criterios de fixación uniforme ou irregular. Afectará a uniformidade ou irregularidade, a todo ou parte do cadro de persoal da empresa, en función das previsións das distintas cargas de traballo e desprazamentos da demanda. En todo caso, a distribución irregular da xornada respectará os períodos de descanso diario e semanal previstos no Estatuto dos traballadores.</p>
<p>Artigo 8º.-Vacacións.</p>
<p>Os traballadores afectados por este convenio desfrutarán de trinta días naturais de vacacións.</p>
<p>Sempre que o permitan as necesidades do servicio, o traballador poderá fracciona-las súas vacacións tantas veces como desexe.</p>
<p>Establécese como período preferente para o desfrute das vacacións o comprendido entre o un de xuño e o trinta de setembro.</p>
<p>Artigo 9º.-Permisos retribuídos.</p>
<p>A empresa concederalle ó persoal, logo do aviso e xustificación, permiso retribuído nos casos seguintes:</p>
<p>a) Matrimonio: quince días.</p>
<p>b) Nacemento de fillo: tres días.</p>
<p>c) Falecemento, accidente ou enfermidade grave ou hospitalización de parentes ata o segundo grao de consanguinidade ou afinidade: tres días. Se cómpre desprazamento: catro días.</p>
<p>d) Traslado de domicilio habitual: un día.</p>
<p>e) Cumprimento de deberes públicos: polo tempo imprescindible.</p>
<p>f) Realización de funcións sindiciais ou de representación do persoal: nos termos establecidos legalmente.</p>
<p>g) Realización de exames prenatais e técnicas de preparación de parto que deban realizarse dentro da xornada de traballo: o tempo indispensable.</p>
<p>h) Lactación de fillo menor de nove meses: unha hora de ausencia ó traballo, que se poderá dividir en dúas fraccións, ou reducción da xornada en media hora coa mesma finalidade.</p>
<p>i) Coidado directo dun menor de 6 anos ou diminuído físico, psíquico ou sensorial que non desempeñe actividade retribuída: reducción da xornada de traballo con diminución proporcional do salario entre, polo menos, un tercio e un máximo da metade da duración daquela.</p>
<p>j) Coidado directo dun familiar ata o segundo grao de consanguinidade ou afinidade que, por razóns de idade, accidente ou enfermidade, non poida valerse por si mesmo, que non desempeñe actividade retribuída: reducción da xornada de traballo con diminución proporcional do salario entre, polo menos un tercio, e un máximo da metade da duración daquela.</p>
<p>k) Por asuntos propios: un día.</p>
<p>l) O persoal que precise asistir a consultorio médico en horas coincidentes coa xornada de traballo disporá do tempo preciso para iso.</p>
<p>Artigo 10º.-Día da empresa.</p>
<p>Acórdase considerar como día festivo para todo o persoal da empresa a tarde do 29 de setembro.</p>
<p>Artigo 11º.-Noiteboa e ano vello.</p>
<p>Os traballadores afectados por este convenio terán dereito ó desfrute do descanso as tardes dos días 24 e 31 de decembro.</p>
<p>Capítulo III</p>
<p>Estructura do salario</p>
<p>Artigo 12º.-Retribucións.</p>
<p>Todo o persoal afectado por este convenio percibirá as retribucións consignadas na táboa anexa I para o ano 2002.</p>
<p>Para o ano 2003 aplicaranse as retribucións consignadas na táboa anexa II, que representa un incremento do 3% respecto á táboa do ano 2002.</p>
<p>Artigo 13º.-Revisión salarial.</p>
<p>No caso de que o IPC rexistrase o 31 de decembro de 2002 un incremento respecto do 1 de xaneiro, superior ó incremento salarial para o ano 2002, efectuarase unha revisión salarial do exceso sobre a dita porcentaxe.</p>
<p>Artigo 14º.-Complemento de transporte.</p>
<p>Establécese un complemento de transporte, que será aboado por día efectivo de traballo, nas contías seguintes:</p>
<p>Do 1-1-2002 ó 31-12-2002: 2,82 euros.</p>
<p>Do 1-1-2003 ó 31-12-2003: 2,90 euros.</p>
<p>Artigo 15º.-Axudas de custo e desprazamentos.</p>
<p>As axudas de custo para o persoal que, en razón de métodos da organización de empresa, deba efectuar saídas, quedan establecidas do seguinte xeito:</p>
<p>Ano 2002Ano 2003</p>
<p>Axuda de custo completa32,5133,49</p>
<p>Media axuda de custo13,2613,39</p>
<p>Nos desprazamentos que se efectúen en coche propio aboarase a cantidade de 0,17 euros/km para o ano 2002 e de 0,18 euros/km para o ano 2003.</p>
<p>Artigo 16º.-Gratificacións extraordinarias.</p>
<p>O persoal afectado por este convenio percibirá as gratificacións extraordinarias correspondentes ós meses de xullo e decembro polo importe dunha mensualidade cada unha delas, calculadas sobre o salario que se fixa na táboa anexa correspondente.</p>
<p>O ano enténdese dividido en dous semestres naturais. O primeiro corresponde á gratificación de xullo, e o segundo á de Nadal.</p>
<p>Artigo 17º.-Paga de beneficios.</p>
<p>A empresa aboaralles ós traballadores unha paga extra anual de nominal de beneficios. A súa contía será dunha mensualidade calculada sobre o salario que se fixa na táboa anexa correspondente. A dita paga extra seralles aboada ós traballadores durante o primeiro trimestre do ano seguinte. A gratificación aboarase en proporción ó tempo traballado nos doce meses inmediatamente anteriores á data do seu aboamento.</p>
<p>Capítulo IV</p>
<p>Prestacións sociais</p>
<p>Artigo 18º.-Incapacidade temporal.</p>
<p>Complemento de prestación de incapacidade temporal: a empresa complementará a prestación económica por incapacidade temporal ata o cento por cento do salario base do traballador nos seguintes casos e durante o tempo que se indica para cada un:</p>
<p>a) IT: derivada de accidente profesional ou enfermidade profesional; desde o primeiro día e ata a alta médica.</p>
<p>b) IT: derivada de accidente non laboral ou enfermidade común; con hospitalización, desde o primeiro día cun máximo de catro meses.</p>
<p>Artigo 19º.-Indemnizacións.</p>
<p>Establécense as seguintes indemnizacións para tódolos traballadores afectados por este convenio:</p>
<p>a) No caso de morte derivada de enfermidade común ou accidente non laboral: o importe dunha mensualidade de tódolos conceptos das táboas do convenio aplicable vixentes en cada momento.</p>
<p>b) No caso de morte, incapacidade permanente absoluta ou grande invalidez, derivadas de accidente de traballo ou enfermidade profesional: 37.564,26 euros.</p>
<p>c) No caso de incapacidade permanente total, derivada de accidente de traballo ou enfermidade profesional: 6.310,63 euros.</p>
<p>Nos supostos de morte, as indemnizacións establecidas aboaranse á viúva ou beneficiarios do traballador segundo as normas da Seguridade Social.</p>
<p>Estas indemnizacións terán vixencia desde o 1 de xaneiro ata o 31 de decembro dos anos respectivos.</p>
<p>Artigo 20º.-Recoñecementos médicos.</p>
<p>A empresa virá obrigada a realizarlles recoñecementos médicos periódicos a tódolos traballadores ó seu servicio, alomenos unha vez ó ano.</p>
<p>Artigo 21º.-Roupa de traballo.</p>
<p>A empresa dotará o seu persoal das axeitadas roupas de traballo. O persoal recibirá dúas fundas por ano ou roupa similar. A primeira funda será entregada o 1 de xaneiro de cada ano e a outra a primeiros de xullo; é obrigatorio o seu uso para o persoal ó que se lle entreguen as devanditas roupas.</p>
<p>Capítulo V</p>
<p>Categorías profesionais</p>
<p>Artigo 22º.-Clasificación empresarial.</p>
<p>Persoal administrativo.</p>
<p>Xefe administrativo: é aquel empregado que, provisto ou non de poder, ten a responsabilidade directa da oficina da empresa. Dependen del as diversas seccións administrativas ás que imprime unidade.</p>
<p>Oficial de 1ª: é aquel empregado que actúa ás ordes dun xefe, se o houber, e que ten un servicio determinado ó seu cargo, dentro do cal exerce iniciativa e posúe responsabilidade con ou sobre outros empregados ás súas ordes, realizando traballos que requiren cálculo, estudio, preparación ou condicións axeitadas.</p>
<p>Considéranse incluídos nesta categoría os contables que leven eles sós a contabilidade.</p>
<p>Oficial de 2ª: é o empregado que con iniciativa e responsabilidade restrinxida e subordinada a un xefe ou a un oficial de primeira, se o houber, realiza traballos de carácter auxiliar ou secundario que só esixen coñecementos xerais da técnica administrativa.</p>
<p>Auxiliar: é o empregado que se dedica a operacións elementais administrativas e, en xeral, ás puramente mecánicas e inherentes ó traballo da oficina ou despacho.</p>
<p>Especialistas de industria.</p>
<p>Encargado: é o empregado que, ás ordes dun técnico ou xerente, reúne condicións prácticas para dirixir un grupo de profesionais ou peóns nos seus labores.</p>
<p>Oficial de 1ª: é o empregado que, unha vez realizada a aprendizaxe coa debida perfección e adecuado rendemento, executa, con iniciativa e responsabilidade, todas ou algunha das tarefas propias deste, con productividade e resultados correctos, coñecendo as máquinas, os útiles e ferramentas que teña ó seu cargo para coidar da súa normal eficacia, engraxamento e conservación, poñendo en coñecemento dos seus superiores calquera desperfecto que observe e que poida diminuí-la productividade.</p>
<p>Oficial de 2ª: é o empregado que realiza os mesmos cometidos asignados ó oficial de 1ª, cun rendemento ou grao de especialización menor ca este.</p>
<p>Oficial de 3ª: é o empregado que axuda á realización das tarefas encomendadas ós oficiais de 1ª e 2ª.</p>
<p>Peón especialista: os dedicados a aquelas tarefas concretas e determinadas que, sen constituír un oficio, esixen sen embargo certa práctica e especialidade.</p>
<p>Peón: é o empregado encargado de executar labores para a realización das cales se require predominantemente a achega de esforzo físico. Poden presta-los seus servicios indistintamente en calquera servicio ou centro de traballo.</p>
<p>Capítulo VI</p>
<p>Outros acordos</p>
<p>Artigo 23º.-Seguridade e saúde laboral.</p>
<p>Delegado de prevención: observarase o establecido pola lexislación vixente.</p>
<p>Formación: a empresa facilitará as horas precisas para a formación do delegado de prevención.</p>
<p>Así mesmo, a empresa procurará impartir formación, ben por si mesma ou por medios externos, a tódolos traballadores, en materia de seguridade e prevención de riscos laborais.</p>
<p>Artigo 24º.-Dereitos da muller traballadora.</p>
<p>Non haberá discriminación por razón de sexo en materia de retribución, xornada laboral e demais condicións de traballo.</p>
<p>Artigo 25º.-Comisión negociadora.</p>
<p>Este convenio foi negociado na representación da empresa por Agustín Bartolomé Domínguez, e dos traballadores, polo delegado de persoal, Evaristo Rodríguez Figueroa.</p>
<p>ANEXO I</p>
<p>Táboa salarial ano 2002</p>
<table><tbody><tr><td></td></tr>
<tr><td>Categorías</td><td>Euros</td></tr>
<tr><td></td></tr>
</tbody></table>
<table><tbody><tr><td>Persoal administrativo</td></tr>
<tr><td>Enxeñeiros e licenciados</td><td>947,27</td></tr>
<tr><td>Enxeñeiros técnicos</td><td>889,15</td></tr>
<tr><td>Xefe administrativo</td><td>803,18</td></tr>
<tr><td>Oficial de 1ª</td><td>716,08</td></tr>
<tr><td>Oficial de 2ª</td><td>660,12</td></tr>
<tr><td>Auxiliar</td><td>624,29</td></tr>
<tr><td>Especialistas de industria</td></tr>
<tr><td>Encargado de almacén</td><td>706,59</td></tr>
<tr><td>Oficial 1ª</td><td>659,83</td></tr>
<tr><td>Oficial 2ª</td><td>624,27</td></tr>
<tr><td>Oficial 3ª</td><td>572,59</td></tr>
<tr><td>Peón especialista</td><td>558,01</td></tr>
<tr><td>Peón</td><td>542,52</td></tr>
<tr><td>Aprendiz</td><td>SMI</td></tr>
</tbody></table>
<p>ANEXO II</p>
<p>Táboa salarial ano 2003</p>
<table><tbody><tr><td></td></tr>
<tr><td>Categorías</td><td>Euros</td></tr>
<tr><td></td></tr>
</tbody></table>
<table><tbody><tr><td>Persoal administrativo</td></tr>
<tr><td>Enxeñeiros e licenciados</td><td>975,69</td></tr>
<tr><td>Enxeñeiros técnicos</td><td>915,82</td></tr>
<tr><td>Xefe administrativo</td><td>827,26</td></tr>
<tr><td>Oficial de 1ª</td><td>737,57</td></tr>
<tr><td>Oficial de 2ª</td><td>679,92</td></tr>
<tr><td>Auxiliar</td><td>643,01</td></tr>
<tr><td>Especialistas de industria</td></tr>
<tr><td>Encargado de almacén</td><td>727,79</td></tr>
<tr><td>Oficial 1ª</td><td>679,31</td></tr>
<tr><td>Oficial 2ª</td><td>643</td></tr>
<tr><td>Oficial 3ª</td><td>589,77</td></tr>
<tr><td>Peón especialista</td><td>574,75</td></tr>
<tr><td>Peón</td><td>558,80</td></tr>
<tr><td>Aprendiz</td><td>SMI</td></tr>
</tbody></table>

