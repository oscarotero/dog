---
date: '2002-08-05'
id: F342
page: 11
number: 149
agency: CONSELLERÍA DE ASUNTOS SOCIAIS
section: III. OUTRAS DISPOSICIÓNS
title: >-
  Resolución do 10 de xullo de 2002, da Dirección Xeral do Maior e de Persoas
  con Discapacidade, pola que se fixa o prazo para a presentación de solicitudes
  para a realización de convenios de reserva e ocupación de prazas en centros
  residenciais e vivendas tuteladas para maiores e se establecen os prezos
  máximos de praza/día.
range: Resolución
url: 'https://www.xunta.gal/dog/Publicados/2002/20020805/AnuncioF342_gl.html'
---
<p>O Decreto 306/2001, do 15 de decembro, polo que se establece a estructura orgánica da Xunta de Galicia, crea a Consellería de Asuntos Sociais como órgano da Administración autonómica ó que lle corresponde o exercicio das competencias e funcións en materia de política de servicios sociais.</p>
<p>Pola súa banda, o Decreto 310/2001, do 17 de decembro e o Decreto 402/2001, do 28 de decembro, de estructura orgánica da Consellería de Asuntos Sociais, crean a Dirección Xeral do Maior e de Persoas con Discapacidade como órgano superior da citada consellería.</p>
<p>A Orde do 16 de maio de 1995, modificada pola Orde do 8 de xullo de 2002, pola que se regula o establecemento de convenios de colaboración en materia de reserva e ocupación de prazas en centros residenciais e vivendas tuteladas para a terceira idade, establece a posibilidade de que estas poidan ofertar prazas para a súa reserva e ocupación, logo da sinatura do correspondente convenio.</p>
<p>A mesma orde no artigo 8.2º sinala que a Dirección Xeral do Maior e de Persoas con Discapacidade fixará anualmente o prazo para presentar solicitudes por parte das entidades interesadas na subscrición dos citados convenios, e o seu artigo 6 sinala que esta dirección xeral establecerá o custo máximo da praza/día ocupada.</p>
<p>Por todo isto, en uso das facultades que teño atribuídas,</p>
<p>RESOLVO:</p>
<p>Primeiro.-O prazo para presentar solicitudes para a formalización dos convenios ós que se refire a Orde do 16 de maio de 1995, modificada pola Orde do 8 de xullo de 2002, será de catro meses desde o día seguinte ó da publicación desta resolución no Diario Oficial de Galicia.</p>
<p>Segundo.-O custo máximo por praza/día ocupada nos centros/vivendas cos que a Consellería de Asuntos Sociais estableza convenios de reserva e ocupación de prazas durante o ano 2002 serán os seguintes:</p>
<p>-Prazas de persoas válidas: 23,30 euros/día.</p>
<p>-Prazas de persoas asistidas: 42,70 euros/día.</p>
<p>Terceiro.-As obrigas contraídas pola consellería para o financiamento das prazas conveniadas serán con cargo á aplicación orzamentaria 16.02.212.B.262, para a que se establece un crédito inicial de 44.972,61 euros.</p>
<p>Santiago de Compostela, 10 de xullo de 2002.</p>
<p>Armando González López</p>
<p>Director xeral do Maior e de Persoas</p>
<p>con Discapacidade</p>

