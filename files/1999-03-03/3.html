---
date: '1999-03-03'
id: 49CA
page: 2
number: 43
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 17 de febreiro de 1999 pola que se convoca e se regula o réxime de
  concesión de axudas para o sector artesanal galego.
range: Orde
url: 'https://www.xunta.gal/dog/Publicados/1999/19990303/Anuncio49CA_gl.html'
---
<p>A artesanía, como sistema tradicional de producción e creación, contribuíu historicamente ó desenvolvemento económico e cultural de Galicia. Actualmente o fomento das actividades artesanais constitúe un elemento dinamizador para o aproveitamento dos recursos económicos do territorio e para a creación de riqueza.</p>
<p>En Galicia o sector artesanal resulta de grande importancia desde o punto de vista industrial e económico, é un sector en ebulición cunha gran variedade de oficios en tódolos terreos e usos. Moitos deles condensan boa parte dos valores culturais do pobo, o que fai que os seus productos sexan cada vez máis apreciados pola sociedade.</p>
<p>Constitúe obxectivo da presente orde o desenvolvemento e promoción da artesanía, coadxuvando á realización de accións que permitan a súa potenciación. Así mesmo, dada a súa importancia sociocultural e histórica, é necesaria a realización de accións, encamiñadas á priorización e fomento das actividades tradicionais.</p>
<p>Na súa virtude e en uso das facultades que me foron conferidas,</p>
<p>DISPOÑO:</p>
<p>Artigo 1º.-Obxecto da axuda.</p>
<p>A presente orde ten por obxecto a convocatoria de axudas destinadas ó fomento e desenvolvemento do sector artesanal na Comunidade Autónoma de Galicia.</p>
<p>Artigo 2º.-Beneficiarios.</p>
<p>Poderán ser beneficiarios destas axudas os artesáns e obradoiros artesanais, sempre que estean establecidos en Galicia e inscritos no Rexistro Xeral de Artesanía de Galicia.</p>
<p>Así mesmo poderán acceder a estas axudas as asociacións profesionais artesanais legalmente constituídas, co seu domicilio en Galicia e que conten entre os seus membros con máis de vinte artesáns, inscritos no Rexistro Xeral de Artesanía de Galicia.</p>
<p>Artigo 3º.-Actuacións subvencionables.</p>
<p>Serán actuacións subvencionables:</p>
<p>a) Proxectos presentados por artesáns, obradoiros artesanais e asociacións profesionais artesanais destinados a investimentos para a creación e posta en funcionamento de novas instalacións, así como a mellora, ampliación ou modernización das xa existentes.</p>
<p>Dentro deste punto atenderanse as obras de reforma, restauración e acondicionamento de locais, agás as de construcción nova; a adquisición de maquinaria e equipos para procesos de informatización novos, propios das características da actividade artesanal; así como, instalacións de deseño asistido por ordenador, sendo a contía máxima que se subvencionará, no punto de equipos informáticos, de 300.000 pesetas. Os investimentos levarán consigo a incorporación de factores relativos á creatividade, deseño e calidade.</p>
<p>b) Realización de actuacións desenvolvidas por asociacións profesionais artesanais ou de execución de proxectos concertados (coa adhesión mínima de 3 obradoiros) destinadas a:</p>
<p>-Desenvolvemento de accións conxuntas de distribución, comercialización, ou calquera outra fórmula de colaboración empresarial.</p>
<p>-Creación de redes de comunicación e transferencia de información con outros lugares do Estado e coa Unión Europea.</p>
<p>-Mellora da información sobre tendencias de mercado en relación co deseño e a comercialización de productos artesanais.</p>
<p>c) Proxectos presentados por artesáns, obradoiros artesanais, asociacións profesionais artesanais e proxectos concertados (coa adhesión mínima de tres artesáns) destinadas á divulgación e promoción de productos artesanais: confección de catálogos ou outro tipo de soporte publicitario e a adquisición de elementos ou mobiliario básicos que formen parte do deseño dun expositor.</p>
<p>Neste punto non se considerará subvencionable a asistencia e realización de feiras.</p>
<p>d) Estudios ou proxectos realizados por artesáns, obradoiros artesanais, asociacións profesionais artesanais e proxectos concertados, que teñan por finalidade:</p>
<p>-Mellorar, impulsar e potencia-las produccións das actividades artesanais tradicionais de: tecidos en baixo lizo, zoqueiro, toneleiro, selleiro, albardería, olería, forxa, ferrallería, caldeirería, afiado, cestería e labores de palla.</p>
<p>-Mellora-la comercialización dos productos artesanais: acceso ós novos mercados e o desenvolvemento de novos productos.</p>
<p>Artigo 4º.-Contía das axudas.</p>
<p>1. As axudas faranse efectivas con cargo á partida orzamentaria 08.03.661-D.770.0 «Empresas privadas. Axudas á artesanía galega» dos orzamentos xerais da Comunidade Autónoma de Galicia para 1999, podendo acadar:</p>
<p>-Ata o 50% do investimento subvencionable para as actuacións referidas nas alíneas a), b) e c) do artigo anterior.</p>
<p>-Ata o 45% dos custos e gastos de realización de estudios ou proxectos que recolle a alínea d) do artigo anterior.</p>
<p>2. A contía máxima que se poderá percibir en concepto de subvención para as actuacións contidas nesta orde poderán acadar ata 2.000.000 de pesetas.</p>
<p>Artigo 5º.-Solicitudes e documentación.</p>
<p>As solicitudes presentaranse por triplicado exemplar, conforme o modelo que se xunta como anexo, acompañadas da seguinte documentación:</p>
<p>-Fotocopias compulsadas da carta de artesán e do certificado de inscrición do taller no Rexistro Xeral de Artesanía de Galicia, agás cando a axuda solicitada sexa destinada á creación dun obradoiro artesanal; neste caso presentarase a fotocopia compulsada da carta de artesán. En cualquera dos casos, estes documentos deberán acreditarse documentalmente no momento de presentación da solicitude.</p>
<p>As asociacións profesionais artesanais presentarán fotocopia compulsada do CIF, estatutos e certificación ou documento acreditativo da súa constitución legal. Así mesmo, certificación emitida polo secretario da asociación, onde conste o número de asociados, e documento que acredite a inscrición dun mínimo de vinte artesáns no Rexistro Xeral de Artesanía de Galicia.</p>
<p>No caso de execución de proxectos concertados a adhesión das empresas plasmarase mediante certificación destas, na que se recolla o seu compromiso na execución dos devanditos proxectos.</p>
<p>-Memoria das actividades profesionais realizadas, asinada polo solicitante.</p>
<p>-Memoria explicativa do proxecto ou actuación que se vai desenvolver e prazo para a súa execución.</p>
<p>-Orzamento detallado do investimento e, nos casos en que proceda, presentarase: copia do proxecto elaborado pola empresa ou particular que o realice; factura proforma de maquinaria ou bens que se pretenden adquirir ou das actuacións que se van realizar, elaborada pola empresa subministradora.</p>
<p>En cualquera dos casos, o proxecto ou a factura proforma irá dirixida ó solicitante da axuda e contará coa sinatura e DNI ou CIF/NIF do autor do orzamento.</p>
<p>-Copia compulsada do último recibo do imposto de actividades económicas que ampara a actividade de que se trate e do NIF/CIF do solicitante.</p>
<p>-Documento acreditativo do poder co que actúa o solicitante, se se trata dunha persoa xurídica.</p>
<p>-No caso de entidades acollidas ó réxime de exención do IVE, documentación acreditativa desta.</p>
<p>Artigo 6º.-Lugar e prazo de presentación de solicitudes.</p>
<p>As solicitudes, dirixidas ó conselleiro de Industria e Comercio, presentaranse no rexistro xeral das delegacións provinciais, no dos servicios centrais da Consellería de Industria e Comercio ou a través dalgunha das formas recollidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, a partir do día seguinte ó da publicación da presente orde no Diario Oficial de Galicia, ata o 30 de marzo de 1999 inclusive.</p>
<p>Artigo 7º.-Tramitación.</p>
<p>1. De conformidade co disposto no artigo 71.1º da Lei 30/1992, do 26 de novembro, de réxime xurídico das administracións públicas e do procedemento administrativo común, se a solicitude non reúne os requisitos esixidos, o interesado será requirido para que, nun prazo de dez días, emende a falta ou achegue os documentos preceptivos, con indicación de que, se non o fixer, será considerado desistido na súa petición, que se arquivará sen máis trámites.</p>
<p>2. Por cada expediente, os xefes de Servicio de Xestión de cada delegación provincial, emitirán un informe de cumprimento dos requisitos esixidos na convocatoria.</p>
<p>As solicitudes, ás que se lles achegará o devandito informe, serán estudiadas por una comisión técnica constituída polo titular da Dirección Xeral de Programas Industriais e Infraestructuras Tecnolóxicas ou persoa na que delegue, que a presidirá, actuando como vocais o subdirector xeral de Apoio Sectorial, o xefe do Servicio de Xestión e Cooperación Empresarial da Dirección Xeral de Programas Industriais e Infraestructuras Tecnolóxicas, mais os catro delegados provinciais da Consellería de Industria e Comercio ou no seu defecto os xefes de Servicio de Xestión de cada delegación provincial. Exercerá as funcións de secretario da comisión o antedito xefe de Servicio de Programas Sectoriais.</p>
<p>3. Para a valoración das solicitudes tomaranse como criterios prioritarios os seguintes:</p>
<p>-Exercer algunha das seguintes actividades artesanais tradicionais: tecidos en baixo lizo, zoqueiro, toneleiro, selleiro, albardería, olería, forxa, ferrallería, caldeirería, cestería e labores de palla.</p>
<p>-Adecuación técnica do proxecto.</p>
<p>-Calidade do proxecto que se vai executar.</p>
<p>-O número de empresas participantes no caso dun proxecto concertado e os efectos e vantaxes derivadas da cooperación.</p>
<p>-Capacidade de xerar actividade económica na empresa.</p>
<p>-A contribución á potenciación e creación de postos de traballo.</p>
<p>-Que o solicitante sexa xove artesán ou muller.</p>
<p>-Que os proxectos presentados contribúan de maneira destacada á divulgación e promoción de productos artesanais.</p>
<p>-Que o solicitante non teña percibido nos dous últimos anos axudas da Consellería de Industria e Comercio, nin doutra institución, organismo ou Administración pública destinadas ó colectivo artesanal.</p>
<p>4. A comisión, á vista dos expedientes e dos informes de cumprimento dos requisitos esixidos na convocatoria emitidos polos servicios provinciais, analizarán e cualificarán os proxectos e, tendo en conta as dispoñibilidades orzamentarias elevará ó conselleiro de Industria e Comercio a proposta de concesión ou denegación de subvención.</p>
<p>Artigo 8º.-Resolución.</p>
<p>Vista a proposta elevada pola comisión técnica, o conselleiro de Industria e Comercio ou o delegado provincial correspondente, emitirá a resolución que proceda, conforme o establecido no Decreto 88/1990, do 15 de febreiro, sobre desconcentración de competencias para a concesión de axudas e subvencións nos delegados provinciais ou territoriais da Xunta de Galicia.</p>
<p>Unha vez concedida a subvención, esta deberá ser aceptada polo beneficiario no prazo de 15 días, coas condicións específicas que recolle esta orde e as que, se é o caso, se inclúan na resolución.</p>
<p>Se transcorridos os sinalados quince días, non se fixese manifestación en ningún sentido, tal feito entenderase como renuncia á subvención e procederase, sen máis trámite, ó arquivo do expediente.</p>
<p>Artigo 9º.-Prazo de resolución.</p>
<p>A non resolución expresa no prazo de seis meses contados desde a presentación da correspondente solicitude determinará a súa desestimación presunta, quedando expedita a vía contencioso-administrativa.</p>
<p>Artigo 10º.-Obrigas do beneficiario.</p>
<p>A concesión da axuda levará consigo as seguintes obrigas:</p>
<p>-Para o caso da creación dun taller artesanal, darse de alta no imposto de actividades económicas (IAE) que ampara a actividade correspondente, e solicitar, ante a Dirección Xeral de Programas Industriais e Infraestructuras Tecnolóxicas, a inscrición na sección segunda do Rexistro Xeral de Artesanía de Galicia. Para a inscrición dun taller artesanal deberá obterse, previamente, o documento de cualificación de taller artesanal.</p>
<p>-O non alleamento dos bens obxecto da subvención nun prazo mínimo de dous anos, contados desde a data de concesión da subvención.</p>
<p>-Facer consta-lo financiamento da Consellería de Industria e Comercio, Dirección Xeral de Programas Industriais e Infraestructura Tecnolóxicas en toda referencia ás actividades subvencionables en calquera medio de difusión.</p>
<p>Artigo 11º.-Pagamento das axudas.</p>
<p>1. Para o libramento da subvención o beneficiario deberá presentar, por triplicado, antes do día 31 de outubro de 1999, na respectiva delegación provincial ou nos servicios centrais da Consellería de Industria e Comercio, a documentación acreditativa do investimento realizado e no caso de catálogos, soportes publicitarios, estudios ou proxectos deberán achegaranse tres exemplares deles, detallando os investimentos e gastos realizados cos respectivos xustificantes.</p>
<p>Para as actuacións reflectidas, na alínea b) do artigo 3º será preciso achegar, ademais, unha memoria detallada coas actividades realizadas.</p>
<p>2. Así mesmo, unirase á documentación que se sinala nos puntos anteriores.</p>
<p>a) Certificación da conta bancaria onde debe realizarse o libramento, expedida pola propia entidade bancaria.</p>
<p>b) Certificados acreditativos de estar ó día nas obrigas tributarias e sociais e de non ter pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>c) Declaración das axudas solicitadas ou certificacións das obtidas noutros organismos para a mesma actividade.</p>
<p>d) Calquera outro documento que se requira na resolución particular de concesión da subvención.</p>
<p>Así mesmo, en función do compromiso adquirido, deberá presenta-los documentos que acrediten o estipulado no primeiro parágrafo do artigo 10º, con data anterior ó día 31 de outubro de 1999.</p>
<p>3. A percepción da axuda terá lugar unha vez que os servicios técnicos da Consellería de Industria e Comercio certifiquen, se é o caso, trala inspección</p>
<p>correspondente, que se realizou o investimento que foi obxecto de subvención.</p>
<p>Os órganos competentes da Consellería de Industria e Comercio poderán solicita-las aclaracións ou informes que consideren convenientes e, no caso de non ser remitidos polo beneficiario dentro do prazo que se sinale, considerase que renuncia a subvención.</p>
<p>Artigo 12º.-Pagamentos parciais e anticipos.</p>
<p>1. Poderanse autorizar pagamentos parciais, de acordo co establecido no artigo 35.Dous.B) da Lei 6/1998, do 29 de decembro, de orzamentos xerais da Comunidade Autónoma de Galicia.</p>
<p>2. Con carácter excepcional e por resolución motivada do conselleiro de Industria e Comercio, ou delegado provincial, segundo proceda, poderá autorizarse un anticipo de ata o 50% da subvención naqueles casos en que o investimento esixa pagamentos inmediatos, de acordo coas condicións establecidas no citado artigo 35 da Lei 6/1998.</p>
<p>Artigo 13º.-Reducción e concorrencia de axudas.</p>
<p>1. No caso de que o investimento xustificado ou a actividade realizada teña un custo inferior ó inicialmente previsto, e sempre que esta minoración non supoña unha realización deficiente do proxecto e se manteñan os fins para os que se concedeu a subvención, a axuda reducirase nunha porcentaxe proporcional.</p>
<p>2. Cando por concorrencia de subvención ou axudas o importe total subvencionado exceda do custo da actividade que vaia realiza-lo beneficiario ou da porcentaxe máxima establecida no artigo 4º desta orde, procederá o reintegro do exceso percibido á Administración autónomica, sen prexuízo doutras responsabilidades que puideran derivarse.</p>
<p>Artigo 14º.-Modificación do contido do investimento.</p>
<p>No caso de que por circunstancias técnicas, dada a complexidade das accións, se varíe o contido específico dos investimentos ou actuacións recollidas no proxecto inicial e que incidan no investimento subvencionable, o beneficiario deberá comunicar con anterioridade á súa materialización os correspondentes cambios, solicitándolle a conformidade á Consellería de Industria e Comercio. Para tal efecto, a súa autorización, se as ditas modificacións non alteran significativamente o obxectivo inicial do proxecto, requirirá informe favorable da Dirección Xeral de Programas Industriais e Infraestructuras Tecnolóxicas.</p>
<p>Artigo 15º.-Control.</p>
<p>En todo caso, os beneficiarios sométense ás actuacións de control que efectúe a Consellería de Industria e Comercio e ás de control financeiro que lle</p>
<p>corresponden á Intervención Xeral da Comunidade Autónoma, ás previstas na lexislación do Consello de Contas, así como ás que poida efectuar, se é o caso, a Comisión e o Tribunal de Contas, asi como ás que poida efectuar, se é o caso, a Comisión e o Tribunal de Contas das Comunidades Europeas, no suposto de cofinanzamento con fondos europeos.</p>
<p>Artigo 16º.-Revogación.</p>
<p>No caso de que o beneficiario da subvención incumprise algunha das condicións e obrigas impostas na presente orde e as que, se é o caso, se inclúan na resolución, dará lugar, de acordo co disposto no artigo 78.5º da Lei 11/1992, do 7 de outubro, de réxime financeiro e presupostario de Galicia, logo da audiencia ó interesado, á revogación da axuda concedida e ó reintegro da cantidade percibida e mailos xuros de demora, sen prexuízo, se é o caso, doutras responsabilidades nas que incorrese o beneficiario.</p>
<p>As cantidades que teñan que reintegra-los beneficiarios terán a consideración de ingresos de dereito público e será de aplicación para a súa cobranza o previsto nos artigos 19 a 23 da citada Lei 11/1992, do 7 de outubro.</p>
<p>Artigo 17º.-Renuncia.</p>
<p>No caso de que o beneficiario renunciase ás axudas unha vez percibidas, procederase conforme o establecido no artigo anterior.</p>
<p>Artigo 18º.-Réxime xurídico.</p>
<p>Con independencia do disposto nesta orde, haberá que aterse ó disposto na Lei 11/1992, do 7 de outubro, de réxime financeiro e presupostario de Galicia, na Lei 6/1998, do 29 decembro, de orzamentos xerais da Comunidade Autónoma de Galicia para 1999 e na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición adicional</p>
<p>Poderán acollerse ás axudas que se regulan na presente orde, as solicitudes presentadas ó abeiro da Orde do 30 de marzo de 1998, que non foron atentidas por limitacións orzamentarias, sempre que o interesado así o solicite.</p>
<p>Disposición derradeira</p>
<p>Facúltase o director xeral de Programas Industriais e Infraestructuras Tecnolóxicas para que dicte as disposicións necesarias para a aplicación do disposto na presente orde.</p>
<p>Santiago de Compostela, 17 de febreiro de 1999.</p>
<p>Antonio Couceiro Méndez</p>
<p>Conselleiro de Industria e Comercio</p>

