---
date: '1999-03-03'
id: 49F2
page: 2
number: 43
agency: INSTITUTO GALEGO DE PROMOCIÓN ECONÓMICA
section: IV. OPOSICIÓNS E CONCURSOS
title: >-
  Resolución do 17 de febreiro de 1999 pola que se convoca unha praza de
  administrativo con informática.
range: Resolución
url: 'https://www.xunta.gal/dog/Publicados/1999/19990303/Anuncio49F2_gl.html'
---
<p>O Instituto Galego de Promoción Económica, Igape, convoca probas de selección para cubrir unha praza de persoal laboral fixo, aínda que sometida a condición resolutoria.</p>
<p>Posto que están pendentes de resolución procedementos xurídicos que poidan dar lugar á reincorporación do traballador que con anterioridade cubría este posto de traballo, a persoa que resulte seleccionada neste proceso de selección pactará coa empresa expresamente que o contrato quedará extinguido, se se dá o caso, no momento en que se produza esta reincorporación como consecuencia de sentencia que poida dictarse no procedemento citado.</p>
<p>As retribucións do posto de traballo son de 2.625.924 ptas. brutas anuais.</p>
<p>Requisitos xerais.</p>
<p>-Ter nacionalidade dun país membro da Unión Europea.</p>
<p>-Ter cumpridos os 18 anos de idade.</p>
<p>-Non padecer enfermidade ou defecto físico que impida desempeña-las funcións correspondentes.</p>
<p>-Non estar separado do servicio de ningunha Administración pública en virtude de expediente disciplinario, nin atoparse inhabilitado por sentencia firme para o exercicio de funcións públicas.</p>
<p>-Posuír e acredita-la titulación académica esixida (homologada polo Ministerio de Educación, no caso de títulos expedidos por un país que non sexa membro da Unión Europea).</p>
<p>Condicións específicas da praza.</p>
<p>Titulación mínima esixida:</p>
<p>-FP II informática ou bacharelato superior.</p>
<p>Áreas de coñecemento esixidas:</p>
<p>-Xestión de sistemas con Windows 95/NT Workstation e Microsoft Office 97.</p>
<p>-Operación e organización de redes TCP/IP baseadas en ethernet/red de área extensa.</p>
<p>-Ferramentas de traballo en grupo: correo electrónico, colaboración vía Internet/intranet.</p>
<p>-Atención ós usuarios de informática en rede.</p>
<p>Áreas de coñecemento que se van valorar:</p>
<p>-Mantemento e desenvolvemento de aplicacións sobre bases de datos: Access e/ou SQL Server.</p>
<p>-Mantemento e desenvolvemento de aplicacións en Internet/intranet.</p>
<p>-Administración de sistema operativo Windows NT Server.</p>
<p>-Desenvolvemento de solucións en Office 97.</p>
<p>-Coñecemento de procedemento administrativo de tramitación de axudas e subvencións, e a súa programación para a Administración pública.</p>
<p>Experiencia:</p>
<p>Imprescindible experiencia acreditada mínima de dous anos en temas afins ós coñecementos esixidos.</p>
<p>Documentación que hai que presentar:</p>
<p>-Solicitude segundo o modelo oficial.</p>
<p>-Fotocopia do DNI.</p>
<p>-Fotografía tamaño carné.</p>
<p>-Documentación orixinal ou fotocopia compulsada que acredite a titulación e experiencia esixidas. Acreditarase a experiencia con historial completo da Seguridade Social ou certificado de empresa, e en calquera caso xustificación suficiente que acredite polo menos dous anos en temas afíns ás áreas de coñecemento esixidas, valorándose esta polo comité de selección.</p>
<p>-Currículum vitae demostrable.</p>
<p>Lugar e prazo de presentación.</p>
<p>-As solicitudes presentaranse en calquera das oficinas do Igape.</p>
<p>-O prazo de presentación será de 15 días naturais contados a partir do día seguinte da publicación deste anuncio.</p>
<p>Proceso de selección.</p>
<p>1. Expirado o prazo de presentación de solicitudes, o comité de selección designado publicará as listas previas de admitidos e excluídos ó proceso de selección, coa motivación da exclusión, se é o caso, establecéndose un prazo de 5 días hábiles para, por petición do interesado, reparar calquera erro que sexa emendable. Esgotado este prazo, publicaranse as listas definitivas de admitidos e excluídos ó proceso de selección, incluíndo lugar e data en que comezarán as probas, ás que deberán asisti-los candidatos provistos do DNI. Estas listas serán publicadas nos taboleiros de anuncios do Igape.</p>
<p>2. As probas de selección consistirán nunha proba teórico-práctica e entrevista persoal.</p>
<p>a) Proba teórico-práctica. Versará sobre os coñecementos e demais requisitos esixidos na convocatoria, que haberá que superar para pasar á entrevista persoal.</p>
<p>A proba teórico-práctica, poderá realizarse nunha ou dúas fases, a criterio do comité de selección, neste último caso, soamente pasarán á entrevista persoal, aqueles candidatos que superasen as dúas fases da proba.</p>
<p>Unha vez corrixida a proba teórica-práctica, o comité de selección publicará no taboleiro de anuncios do Igape, a lista de aprobados e suspensos, e incluirá o lugar e data en que se realizarán as entrevistas persoais.</p>
<p>b) Entrevista persoal. Avaliaranse os coñecementos do candidato, ademais da adecuación deste ó posto de traballo.</p>
<p>3. Unha vez rematado todo o proceso anterior, o comité de selección publicará nos taboleiros de anuncios do Igape o nome do candidato/a seleccionado, co que a Dirección do Igape asinará un contrato por tempo indefinido sometido a condición resolutoria, segundo se especificou ó inicio desta convocatoria, e establecéndose un período de proba de dous meses.</p>
<p>Santiago de Compostela, 17 de febreiro de 1999.</p>
<p>Diego Diz Fernández</p>
<p>Director xeral do Instituto Galego de Promoción</p>
<p>Económica</p>

