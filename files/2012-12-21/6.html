---
date: '2012-12-21'
id: G0177-171212-0001
page: 47516
number: 243
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 14 de decembro de 2012, da directora da Axencia para a
  Modernización Tecnolóxica de Galicia, pola que se modifican as bases
  reguladoras das subvencións para a concesión de axudas, no ámbito da
  Comunidade Autónoma de Galicia, cofinanciadas polo Fondo Europeo de
  Desenvolvemento Rexional (Feder), para a extensión de redes de transporte de
  alta capacidade en poboacións con maior demanda desatendida de Galicia, en
  réxime de concorrencia competitiva, para o período 2010-2012 (procedemento
  administrativo PR880B).
range: Resolución
url: >-
  https://www.xunta.gal/dog/Publicados/2012/20121221/AnuncioG0177-171212-0001_gl.html
---
<p>Con data do 3 de xuño de 2010 publicouse no <em>Diario Oficial de Galicia</em> a Resolución do 28 de maio de 2010, da Secretaría Xeral de Modernización e Innovación Tecnolóxica, pola que se aproban as bases reguladoras para a concesión de axudas, no ámbito da Comunidade Autónoma de Galicia, cofinanciadas polo Fondo Europeo de Desenvolvemento Rexional (Feder), para a extensión de redes de transporte de alta capacidade en poboacións con maior demanda desatendida de Galicia, en réxime de concorrencia competitiva, e se procede á súa convocatoria para o período 2010 - 2012 (procedemento administrativo PR880B).</p>
    <p>No 9 de marzo de 2012 produciuse a constitución efectiva da Axencia para a Modernización Tecnolóxica de Galicia, coa realización da sesión constitutiva do seu Consello Reitor, quedando suprimida a Secretaría Xeral de Modernización e Innovación Tecnolóxica, todo isto de conformidade co previsto na disposición adicional primeira do Decreto 252/2011, do 15 de decembro, polo que se crea a Axencia para a Modernización Tecnolóxica de Galicia e se aproban os seus estatutos.</p>
    <p>De conformidade co disposto na disposición adicional primeira do Decreto 252/2011, do 15 de decembro, «a Amtega asume as competencias e medios materiais que na actualidade lle corresponden á Secretaría Xeral de Modernización e Innovación Tecnolóxica, que quedará suprimida no momento da constitución efectiva da Amtega».</p>
    <p>En consecuencia, e no uso das facultades que me foron conferidas,</p>
    <h2>DISPOÑO:</h2>
    <p>Artigo 1. <em>Modificación do artigo 4 das bases reguladoras</em></p>
    <p>Modifícase a redacción das bases reguladoras aprobadas na Resolución do 28 de maio de 2010, no seu artigo 4, (Ámbito temporal) de xeito que o primeiro parágrafo do dito artigo pasa a ter a seguinte redacción:</p>
    <p>«O despregamento da rede poderá alongarse no tempo ata o 15 de decembro de 2012 e o prazo máximo para a posta en servizo é o 1 de xullo de 2013».</p>
    <p>Santiago de Compostela, 14 de decembro de 2012</p>
    <footer><p>Mª Mar Pereira Álvarez<br>Directora da Axencia para a Modernización Tecnolóxica de Galicia</p></footer>

