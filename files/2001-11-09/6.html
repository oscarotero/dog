---
date: '2001-11-09'
id: '11986'
page: 14
number: 217
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 18 de outubro de 2001 pola que se convoca unha xornada sobre o
  voluntariado de protección civil e a súa colaboración nas emerxencias.
range: Resolución
url: 'https://www.xunta.gal/dog/Publicados/2001/20011109/Anuncio11986_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 2001, e conforme as funcións atribuídas pola Lei 4/1992, do 9 de abril, de Creación da Academia Galega de Seguridade, anúnciase a realización dunha xornada sobre o voluntariado de protección civil e a súa colaboración nas emerxencias, que deberá desenvolverse conforme as seguintes bases:</p>
<p>Primeira.-Obxectivos.</p>
<p>Un dos colectivos cunha presencia activa na acción voluntaria desde hai máis de dez anos, é o voluntariado de protección civil; isto, por si só, xustifica e fai necesarios encontros e intercambios que motiven e potencien o seu coñecemento e a súa actividade, facilitando a posta en común de ideas e experiencias. Se, ademais, engadimos que o 2001 foi proclamado o Ano internacional do voluntariado, isto é razón de máis para a convocatoria desta xornada.</p>
<p>Por outra banda, trataranse temas de discusión e análise que poden incidir no presente e futuro do voluntariado de protección civil de Galicia, tanto desde o punto de vista do mesmo colectivo como desde as institucións.</p>
<p>Segunda.-Destinatarios.</p>
<p>A xornada vai dirixida ó voluntariado de protección civil de Galicia en xeral.</p>
<p>Terceira.-Desenvolvemento.</p>
<p>1. Prazas: o número de prazas ofertadas para este encontro será de 300.</p>
<p>2. Duración e data: a xornada desenvolverase durante o día 22 de novembro de 2001, en xornada de mañá e tarde.</p>
<p>O horario será o seguinte: de 9 a 14 horas e de 16.30 a 19.30 horas.</p>
<p>3. Lugar: a xornada terá lugar no salón de actos da Academia Galega de Seguridade, sita na Avenida da Cultura, s/n, no concello da Estrada.</p>
<p>Cuarta.-Solicitudes e prazo de inscrición.</p>
<p>1. A inscrición dos participantes será totalmente gratuíta.</p>
<p>2. O persoal que desexe participar nesta xornada deberá presentar, cuberta a máquina ou con letra moi clara, a instancia que figura no anexo.</p>
<p>3. O prazo para a presentación será de 15 días naturais contados a partir do día seguinte ó da publicación desta resolución no Diario Oficial de Galicia.</p>
<p>4. As instancias deberán enviarse por correo, fax, etc., á sede da Academia Galega de Seguridade: Avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinta.-Contido.</p>
<p>Nel trataranse entre outros os seguintes temas:</p>
<p>a) Normativa sobre protección civil.</p>
<p>b) Agrupación de voluntarios nas grandes cidades.</p>
<p>c) Agrupación de voluntarios nas pequenas vilas.</p>
<p>d) O servicio galego do voluntariado.</p>
<p>e) Os grupos municipais de intervención rápida.</p>
<p>f) A central de emerxencia do 112, a súa operatividade día a día nas emerxencias e a súa colaboración coas AVPC.</p>
<p>g) A protección civil de Galicia e as AVPC.</p>
<p>Sexta.-Relación de admitidos.</p>
<p>A relación de admitidos publicarase o día 19 de novembro no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Sétima.-Certificado de asistencia.</p>
<p>Ó remate da xornada entregaráselles un certificado de asistencia a aquelas persoas que acrediten a súa participación continuada.</p>
<p>Oitava.-Modificacións.</p>
<p>A Academia Galega de Seguridade poderá modifica-lo desenvolvemento da xornada para adaptala ás necesidades da Administración e ás continxencias que poidan xurdir.</p>
<p>A Estrada, 18 de outubro de 2001.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

