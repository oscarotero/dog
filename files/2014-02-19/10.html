---
date: '2014-02-19'
id: O3C2-130214-0002
page: 6926
number: 34
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 11 de febreiro de 2014 pola que se convoca unha xornada sobre
  xestión da seguridade nos centros históricos.
range: Resolución
url: >-
  https://www.xunta.gal/dog/Publicados/2014/20140219/AnuncioO3C2-130214-0002_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do sistema integrado de protección civil e emerxencias de Galicia estará formado tanto por persoal de carácter profesional de servizos que realicen algunha actividade relacionada coa xestión de riscos e de emerxencias como por persoal voluntario de entidades ou organizacións públicas ou privadas sen ánimo de lucro que teñan como fin a protección de persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei este persoal organizarase en grupos operativos. </p>
    <p>Por Resolución do 2 de agosto de 2010 publicouse o Plan territorial de emerxencias de Galicia (Platerga) onde se establece a estrutura de dirección e coordinación e as unidades organizativas para facer fronte dun xeito coordinado ás emerxencias que se poidan producir en Galicia, derivadas de riscos naturais, tecnolóxicos ou antrópicos.</p>
    <p>Os centros históricos de vilas e cidades presentan unha serie de características que fan aconsellable a elaboración de plans de autoprotección e plans de salvagarda das obras de arte e antigüidades que albergan. Tamén é importante que os equipos de intervención en emerxencias coñezan as pautas que deben seguir para protexer estes elementos históricos e artísticos no caso dun sinistro. </p>
    <p>Dentro das actividades programadas para o ano 2014, e conforme o establecido no artigo 46 da Lei 5/2007, do 7 de maio, de emerxencias de Galicia, e na Lei 1/2007, do 15 de xaneiro, da Academia Galega de Seguridade Pública (Agasp), anúnciase a convocatoria dunha xornada sobre xestión da seguridade nos centros históricos, conforme as seguintes bases:</p>
    <p>1. Datos da actividade.</p>
    <table>
     <tbody>
      <tr>
       <td>Tipo</td>
       <td>Xornadas</td>
      </tr>
      <tr>
       <td>Denominación</td>
       <td>Xestión da seguridade nos centros históricos</td>
      </tr>
      <tr>
       <td>Modalidade</td>
       <td>Presencial</td>
      </tr>
      <tr>
       <td>Edicións</td>
       <td>1</td>
      </tr>
      <tr>
       <td>Horas lectivas</td>
       <td>4</td>
      </tr>
      <tr>
       <td>Prazas</td>
       <td>Limitadas pola capacidade do local</td>
      </tr>
     </tbody>
    </table>
    <p>2. Obxectivos e contido.</p>
    <p>Obxectivos:</p>
    <p>• Comprender as particularidades dos centros históricos de vilas e cidades, e como estas particularidades condicionan as estratexias de seguridade contra incendios dos edificios que os integran.</p>
    <p>• Coñecer casos reais de sinistros acontecidos en centros históricos.</p>
    <p>• Tomar conciencia da importancia dos labores de prevención para evitar posibles accidentes nestes edificios e comprender as diferentes accións preventivas que se poden aplicar.</p>
    <p>Contido:</p>
    <p>• Exposición da intervención no incendio do Santuario da Virxe da Barca en Muxía.</p>
    <p>• Os plans de autoprotección e os plans de salvagarda.</p>
    <p>• Aplicación real do plan de salvagarda da cidade de Ávila.</p>
    <p>• A seguridade contra incendios aplicada ao patrimonio: sistemas de inertización.</p>
    <p>• Formación para intervención en emerxencias en centros históricos.</p>
    <p>• Técnicas de intervención en centros históricos: rescate de obras de arte.</p>
    <p>3. Destinatarios/as.</p>
    <p>Persoal do sistema integrado de protección civil e emerxencias de Galicia (artigos 43 e 44 da Lei 5/2007, do 7 de maio, de emerxencias de Galicia) e outras persoas interesadas no tema.</p>
    <p>4. Desenvolvemento da actividade.</p>
    <p>Lugar: Agasp (avda. da Cultura, s/n, A Estrada, Pontevedra).</p>
    <p>Datas: 25 de abril de 2014.</p>
    <p>Horario: das 9.00 ás 14.30 horas.</p>
    <p>5. Inscrición.</p>
    <p>a) O persoal que desexe participar nas xornadas convocadas nesta resolución deberá inscribirse na páxina web da Agasp http://agasp.xunta.es</p>
    <p>Non se admitirá ningunha outra forma ou modelo de solicitude.</p>
    <p>b) Con carácter previo á inscrición é necesario darse de alta como usuario da páxina web da Agasp. Nesta alta previa é imprescindible facilitar unha conta persoal de correo electrónico.</p>
    <p>c) O prazo de inscrición é de 15 días naturais a partir do día seguinte ao da publicación desta resolución no Diario Oficial de Galicia.</p>
    <p>Se o último día do prazo fose inhábil, entenderase prorrogado ao primeiro día hábil seguinte.</p>
    <p>A inscrición poderá realizarse ata as 14.00 horas da data de finalización do prazo de presentación de solicitudes.</p>
    <p>No caso de que non haxa un suficiente número de solicitantes que reúnan os requisitos, poderá completarse o alumnado mediante a apertura dun novo prazo público de presentación de solicitudes na páxina web da Agasp, con suficiente antelación para que teña lugar unha adecuada selección das persoas candidatas.</p>
    <p>d) En caso de dúbida, dificultades técnicas ou necesidade de máis información poderán dirixirse á Agasp a través dos números de teléfono 886 20 61 12, 886 20 61 37 e 886 20 61 38, do fax: 886 20 61 23 ou do correo electrónico formacion.emerxencias.agasp@xunta.es, que adoptará as medidas necesarias para facilitar a presentación de solicitudes.</p>
    <p>e) A falsidade ou ocultación de datos esenciais para a selección das persoas aspirantes dará lugar á exclusión automática da xornada, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>6. Criterios de selección do alumnado participante.</p>
    <p>6.1. Terá preferencia o persoal das agrupaciones de voluntarios de protección civil e dos servizos municipais e supramunicipais de protección civil.</p>
    <p>6.2. Na selección dentro de cada un dos colectivos destinatarios do curso reservarase o 50 % das prazas para solicitantes mulleres que reúnan os requisitos establecidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes. De non existir suficientes solicitudes de participación de mulleres, as prazas sobrantes sumaranse ás da quenda xeral.</p>
    <p>6.3. Se despois de aplicar os criterios anteriores houbese empate, aplicarase a orde de presentación das solicitudes.</p>
    <p>7. Publicación das relacións do persoal seleccionado.</p>
    <p>A Agasp publicará na súa páxina web http://agasp.xunta.es unha relación das persoas seleccionadas para participar en cada xornada, así como un número adecuado de reservas, de acordo co disposto no artigo 59.6º da Lei de réxime xurídico das administracións públicas e do procedemento administrativo común. Ademais, para unha maior difusión, serán informados da súa selección a través do correo electrónico e tamén, para quen facilite un número de teléfono móbil, a través dunha mensaxe telefónica.</p>
    <p>As persoas que resulten seleccionadas teñen a obriga de participar no desenvolvemento da actividade, agás que comunicasen a súa imposibilidade de asistencia con, cando menos, 48 horas de antelación ao comezo desta. A dita renuncia deberase comunicar por escrito á Agasp, por correo electrónico ao enderezo formacion.emerxencias.agasp@xunta.es ou por fax ao número 886 20 61 23.</p>
    <p>Noutro caso, serán excluídas automaticamente da selección para as dez seguintes actividades que se convoquen, para as que reúnan os requisitos exixidos de participación (artigos 18 e 21 do Regulamento de réxime interior da Agasp).</p>
    <p>8. Dereitos e deberes do alumnado participante.</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado pola Orde da Consellería de Presidencia, Administracións Públicas e Xustiza, do 4 de febreiro de 2009 (DOG núm. 30, do 12 de febreiro).</p>
    <p>9. Faltas de asistencia.</p>
    <p>O Regulamento de réxime interior da Agasp, mencionado na base núm. 8 desta convocatoria, regula no seu artigo 16 as faltas de asistencia nos cursos:</p>
    <p>«1. A asistencia ás clases e actividades comprendidas no programa do curso é obrigatoria. As faltas que as/os alumnas/os acumulen deberán xustificarse debidamente, penalizándose disciplinariamente, en caso contrario.</p>
    <p>2. A/o alumna/o que, por enfermidade ou algunha outra causa xustificada, perda máis do 10 % das clases do curso de formación será declarado “non apto”, e poderá incorporarse ao curso seguinte ou cando a causa determinante llo permita.</p>
    <p>De ser necesario, e só nos casos en que a inasistencia ás clases estivese motivada por accidente ou lesión sufridos con ocasión da actividade académica, o/a director/a xeral poderá considerar a conveniencia ou a oportunidade de permitirlle ao/á alumno/a poder recuperar ata un determinado número de horas e participar posteriormente nun exame extraordinario para poder superar o curso sen ter que repetilo.</p>
    <p>3. No entanto, aínda que as ausencias acumuladas non chegasen á porcentaxe sinalada, a/o alumna/o poderá verse obrigado a recuperar todas ou parte das horas perdidas ao longo do curso. Neste caso, a xefatura de ensino proporá ao/á director/a xeral o número de horas que se van recuperar, tendo en conta, en cada caso concreto, o tipo de xustificación presentada para cada ausencia, así como o número total destas e o comportamento e actitude da/o alumna/o ao longo do curso».</p>
    <p>10. Certificado de asistencia.</p>
    <p>Ao finalizar a actividade entregaráselles un certificado de asistencia a aquelas persoas que acrediten a súa participación continuada.</p>
    <p>11. Facultades da Agasp.</p>
    <p>A Agasp poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá suprimir as xornadas, ampliar novas edicións destas ou suspendelas temporalmente, cando así veña exixido por circunstancias que afecten a súa organización ou docencia.</p>
    <p>A Estrada, 11 de febreiro de 2014</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

