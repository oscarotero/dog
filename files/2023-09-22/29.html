---
date: '2023-09-22'
id: G0597-130923-0001
page: 54040
number: 181
agency: Consellería de Facenda e Administración Pública
section: VI. Anuncios. a) Administración autonómica.
title: >-
  RESOLUCIÓN do 7 de setembro de 2023, da Secretaría Xeral Técnica e do
  Patrimonio da Consellería de Facenda e Administración Pública, pola que se
  declara a Comunidade Autónoma de Galicia herdeira ab intestato de José
  Domínguez Fernández.
range: Resolución
url: >-
  https://www.xunta.gal/dog/Publicados/2023/20230922/AnuncioG0597-130923-0001_gl.html
---
<p>Antecedentes.</p>
    <p>Mediante a Resolución do 4 de outubro de 2022, acordouse a incoación do procedemento administrativo para a declaración da Comunidade Autónoma de Galicia como herdeira <em>ab intestato</em> de José Domínguez Fernández (ABI/2017/0024). </p>
    <p>A citada resolución publicouse no <em>Boletín Oficial del Estado</em> (supl. N. nº 261, do 31 de outubro), no <em>Diario Oficial de Galicia</em> (DOG nº 204, do 26 de outubro), na páxina web da Consellería de Facenda e Administración Pública, e foi exposta no taboleiro de anuncios do Concello de Lugo por prazo non inferior a un mes. </p>
    <p>Constan no expediente os correspondentes certificados de defunción e derradeiras vontades relativos á persoa causante, nos cales se acredita o seu falecemento o 29 de marzo de 2013 en Lugo e que non tiña outorgado testamento rexistrado. Así mesmo, figura igualmente incorporado certificado do seu empadroamento no concello de Lugo, quedando xustificada formalmente a súa veciñanza civil galega. </p>
    <p>Non se recibiron alegacións, documentos ou outros elementos de xuízo que cuestionen a sucesión a favor da Administración autonómica, o que corrobora o informe emitido para o efecto pola Policía Autonómica de Galicia e as manifestacións de terceiras persoas unidas ao expediente. </p>
    <p>Das consultas efectuadas ante o Catastro Inmobiliario, no Índice Xeral Informatizado de Predios e Dereitos do Rexistro da Propiedade e por outras fontes, determinouse, en principio, que polo menos forman parte do caudal hereditario da persoa finada os bens e dereitos que se adxudican no punto segundo desta resolución, sen prexuízo da inclusión daqueles outros que se identifiquen con posterioridade a esta declaración como de titularidade da persoa causante, neste caso, particularmente, os que se deriven da sucesión da súa nai, Dorinda Fernández Campos, que por derradeiro testamento do 24 de abril de 1979 instituíu como único herdeiro universal dos seus bens o seu fillo José Domínguez Fernández. </p>
    <p>A Asesoría Xurídica da Consellería de Facenda e Administración Pública emitiu informe sobre a adecuación e suficiencia das actuacións efectuadas para a declaración da Comunidade Autónoma como herdeira <em>ab intestato </em>da persoa causante. </p>
    <p>Fundamentos xurídicos:</p>
    <p>– Lei 2/2006, do 14 de xuño, de dereito civil de Galicia, artigos 267 e seguintes. </p>
    <p>– Código civil, artigos 657 e seguintes.</p>
    <p>– Lei 33/2003, do 3 de novembro, do patrimonio das administracións públicas, artigos 20.6, 20 bis e 20 ter.1.</p>
    <p>– Lei 5/2011, do 30 de setembro, do patrimonio da Comunidade Autónoma de Galicia, artigos 4 e 56.</p>
    <p>– Decreto 94/1999, do 25 de marzo, sobre réxime administrativo da sucesión intestada a favor da Comunidade Autónoma de Galicia.</p>
    <p>– Lei 39/2015, do 1 de outubro, do procedemento administrativo común das administracións públicas.</p>
    <p>– Decreto 113/2022, do 16 de xuño, polo que se establece a estrutura orgánica da Consellería de Facenda e Administración Pública, artigos 4 e 7.</p>
    <p>Segundo o anterior,</p>
    <h2>RESOLVO:</h2>
    <p>Primeiro. Declarar a Comunidade Autónoma de Galicia única e universal herdeira <em>ab intestato</em> de José Domínguez Fernández, con DNI 33817467S, entendéndose legalmente aceptada a herdanza a beneficio de inventario.</p>
    <p>Segundo. Adxudicar á Administración autonómica os seguintes bens e dereitos da herdanza identificados:</p>
    <p>a) Bens inmobles:</p>
    <p>– Piso primeiro, destinado a vivenda, do edificio nº 4 da rúa Divina Pastora, da cidade de Lugo. Ten unha superficie construída aproximada de 105 m2 segundo o Catastro Inmobiliario. </p>
    <p>Referencia catastral: 7041308PH1674S0004WL.</p>
    <p>Valor catastral: 22.987,77 €.</p>
    <p>Inscrición rexistral: non consta.</p>
    <p>b) Contratos e outros efectos bancarios:</p>
    <p>– Abanca, conta de aforro: 2080 5358 1130 0001 2021.</p>
    <p>– Abanca, préstamo persoal: 2080 5358 1250 0000 8385.</p>
    <p>c) Pólizas e contratos de seguros:</p>
    <p>– Abanca Vida y Pensiones, póliza: 28454878-00091080-90009929.</p>
    <p>– Mapfre España, S.A., póliza: 05507805549300000000757.</p>
    <p>Terceiro. Publicar a presente resolución no Boletín Oficial del Estado, no <em>Diario Oficial de Galicia</em> e na páxina web da Consellería de Facenda e Administración Pública, área temática de Patrimonio-anuncios, que se pode consultar na seguinte ligazón: http://www.conselleriadefacenda.es/areas-tematicas/patrimonio/anuncios</p>
    <p>Unha copia desta resolución será remitida para a súa exposición pública, por prazo non inferior a un mes, no taboleiro de anuncios do Concello de Lugo.</p>
    <p>Esta resolución poderá ser impugnada por infracción das normas sobre competencia e procedemento mediante recurso de alzada, no prazo dun mes, ante o conselleiro de Facenda e Administración Pública, de conformidade cos artigos 112 .1, 114 e 121 e seguintes da Lei 39/2015, do 1 de outubro, do procedemento administrativo común das administracións públicas.</p>
    <p>Os que se consideren prexudicados en canto ao seu mellor dereito á herdanza ou noutros dereitos de carácter civil por esta declaración ou pola adxudicación de bens a favor da Comunidade Autónoma de Galicia que se contén nesta resolución, poderán exercer as accións pertinentes perante o órgano da xurisdición civil correspondente.</p>
    <p>Santiago de Compostela, 7 de setembro de 2023</p>
    <footer><p>Jorge Atán Castro<br>Secretario xeral técnico e do Patrimonio da Consellería de<br>Facenda e Administración Pública</p></footer>

