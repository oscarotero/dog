---
date: '2014-05-27'
id: G0003-260514-0001
page: 23879
number: 100
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 12 de maio de 2014, da Xerencia de Xestión Integrada de Santiago
  de Compostela, pola que se resolve a convocatoria pública para a provisión do
  posto de xefe do Servizo de Cirurxía Xeral e Aparello Dixestivo convocada
  mediante Resolución do 16 de marzo de 2010 (Diario Oficial de Galicia número
  63, do 6 de abril).
range: Resolución
url: >-
  https://www.xunta.gal/dog/Publicados/2014/20140527/AnuncioG0003-260514-0001_gl.html
---
<p>O <em>Diario Oficial de Galicia</em> núm. 63, do 6 de abril de 2010, publica a Resolución do 16 de marzo de 2010, da Xerencia Xeral do Complexo Hospitalario Universitario de Santiago de Compostela, pola que se anuncia convocatoria pública para a provisión do posto de xefe do Servizo de Cirurxía Xeral e Aparello Dixestivo do devandito complexo hospitalario.</p>
    <p>Mediante Resolución do 14 de outubro de 2010 (DOG núm. 210, do 10 de novembro), da Xerencia Xeral do Complexo Hospitalario Universitario de Santiago de Compostela, resolveuse a convocatoria pública sinalada no parágrafo anterior.</p>
    <p>Por Sentenza ditada pola Sección Primeira da Sala do Contencioso-Administrativo do Tribunal Superior de Xustiza de Galicia, o día 22 de xaneiro de 2014 (recurso de apelación núm. 288/2013), estímase o recurso de apelación formulado por Miguel Ángel Caínzos Fernández, contra a Sentenza ditada polo Xulgado do Contencioso-Administrativo número 1 de Santiago de Compostela, do 27 de marzo de 2013 (P.A. 329/11), pola que se estimou parcialmente o recurso contencioso-administrativo interposto por Miguel Ángel Caínzos Fernández contra a Resolución do 14 de outubro de 2010, da Xerencia Xeral do CHUS, que resolveu a convocatoria pública para a provisión da praza de xefe do Servizo de Cirurxía Xeral e Aparello Dixestivo. </p>
    <p>A resolución da sentenza, que é firme, dispón:</p>
    <p>«Estimar o recurso de apelación formulado por Miguel Ángel Caínzos Fernández, contra a Sentenza ditada polo Xulgado do Contencioso-Administrativo número 1 de Santiago de Compostela do 27 de marzo de 2013 (P.A. 329/11) pola que se estimou parcialmente o recurso contencioso-administrativo interposto por Miguel Ángel Caínzos Fernández contra a Resolución do 14 de outubro de 2010 da Xerencia Xeral do CHUS que resolveu a convocatoria pública para a provisión da praza de xefe do Servizo de Cirurxía Xeral e Aparello Dixestivo a favor de Manuel Pedro Bustamante Montalvo.</p>
    <p>A estimación limítase á pretensión subsidiaria do recurso de apelación formulado polo Sr. Caínzos e referido á nulidade do acto impugnado, coa necesaria retroacción de actuacións para o nomeamento doutra comisión técnica de avaliación, co fin de que valore a proba de valoración do proxecto técnico, logo de exposición e defensa dos aspirantes ante aquela, con ulterior deliberación e levantamento de acta razoada da valoración de cada subconcepto segundo os termos expostos no fundamento de dereito oitavo».</p>
    <p>En cumprimento da devandita sentenza, pola Resolución do 21 de febreiro de 2014, do xerente de Xestión Integrada de Santiago de Compostela, fíxose pública e notificóuselles aos interesados a composición da Comisión de Avaliación, abríndose prazo de dez días para que os interesados puidesen recusar os membros dela.</p>
    <p>Logo da oportuna publicación e notificación aos interesados por parte da Comisión de Avaliación da convocatoria do acto público de defensa do proxecto técnico, levouse a cabo este o 3 de abril de 2014.</p>
    <p>O 7 de abril de 2014, a Comisión de Avaliación acorda a publicación da listaxe provisional coa puntuación, desagregada por partes, logo de elaboración dun informe razoado, axustado a criterios previamente establecidos pola propia comisión, sobre a avaliación dos aspirantes, así como a apertura dun prazo de 15 días hábiles para a presentación de reclamacións.</p>
    <p>En sesión celebrada pola Comisión de Avaliación o día 9 de maio de 2014, procédese á valoración das reclamacións presentadas, resultando desestimadas estas, polo que se acorda a ratificación das puntuacións da listaxe provisional, elevándoas a definitivas, a súa publicación, así como a elevación á Xerencia de Xestión Integrada, da proposta de adxudicación do posto convocado.</p>
    <p>A Xerencia de Xestión Integrada de Santiago de Compostela, de conformidade coa proposta da Comisión de Avaliación, en virtude das competencias atribuídas polo Decreto 43/2013, do 21 de febreiro (DOG núm. 47, do 7 de marzo), polo que se establece a estrutura orgánica do Servizo Galego de Saúde, a Orde do 5 de xullo de 2012 (DOG núm. 139, do 20 de xullo), sobre delegación de competencias en órganos centrais e periféricos do Servizo Galego de Saúde, e o Decreto 168/2010, do 7 de outubro (DOG núm. 199, do 15 de outubro), polo que se establece a estrutura organizativa de Xestión Integrada do Servizo Galego de Saúde, </p>
    <h2>DISPÓN:</h2>
    <p>Primeiro. Resolver a convocatoria pública para a provisión do posto de xefe do Servizo de Cirurxía Xeral e Aparello Dixestivo do Complexo Hospitalario Universitario de Santiago de Compostela, convocada pola Resolución do 16 de marzo de 2010 (DOG núm. 63, do 6 de abril).</p>
    <p>Segundo. Nomear, para o posto que se indica, a persoa citada no anexo desta resolución.</p>
    <p>Terceiro. De conformidade coa base novena, o candidato nomeado será avaliado, antes de que transcorran catro anos desde o seu nomeamento, para os efectos de prorrogar o desempeño da xefatura, por idéntico período de tempo, ou proceder á súa remoción.</p>
    <p>Cuarto. O aspirante nomeado deberá cesar na praza que desempeñe dentro dos tres días hábiles seguintes a aquel en que se publique a presente resolución no <em>Diario Oficial de Galicia</em>.</p>
    <p>A toma de posesión do posto de traballo adxudicado deberá efectuarse dentro dos tres días hábiles seguintes ao do cesamento, se a praza desempeñada e o posto adxudicado son da mesma área de saúde, ou no prazo de quince días hábiles, se son de distinta área de saúde. Para estes efectos, entenderase por praza desempeñada a efectivamente ocupada, con independencia de que sexa en condición de destino definitivo, adscrición o destino provisional ou comisión de servizos.</p>
    <p>Se así o permiten as necesidades do servizo, e por petición motivada do interesado, os prazos a que se refiren os parágrafos anteriores poderán ser prorrogados polo órgano convocante.</p>
    <p>O prazo de toma de posesión e a súa prórroga terán a consideración de servizo activo, e percibiranse os correspondentes haberes de conformidade co que estableza a orde sobre a confección de nóminas do persoal ao servizo da Administración autonómica.</p>
    <p>Entenderase que solicita a excedencia voluntaria por interese particular, e será declarado nesa situación polo órgano competente, quen non se incorpore ao posto adxudicado no prazo establecido.</p>
    <p>Quinto. Contra a presente resolución, poderá interpoñerse recurso de alzada perante a Dirección Xeral de Recursos Humanos do Servizo Galego de Saúde, no prazo dun mes, contado a partir do día seguinte ao da súa publicación, nos termos dos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, segundo a redacción dada por Lei 4/1999, do 13 de xaneiro.</p>
    <p>Santiago de Compostela, 12 de maio de 2014</p>
    <footer><p>Luis Verde Remeseiro<br>Xerente de Xestión Integrada de Santiago de Compostela</p></footer>
    <h2>ANEXO</h2>
    <p>Posto: xefe do Servizo de Cirurxía Xeral e Aparello Dixestivo.</p>
    <p>Nome e apelidos: Manuel Pedro Bustamante Montalvo.</p>
    <p>DNI: 5223266N.</p>

