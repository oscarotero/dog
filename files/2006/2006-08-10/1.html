---
date: '2006-08-10'
page: 12
number: 154
agency: 'CONSELLERÍA DE POLÍTICA TERRITORIAL, OBRAS PÚBLICAS E TRANSPORTES'
section: III. OUTRAS DISPOSICIÓNS
title: >-
  Orde do 28 de xuño de 2006 pola que se aproba definitivamente a modificación
  puntual número 8 (modificación de aliñacións nas rúas Granxa, Serra do Faro,
  Diego Sarmiento de Acuña, Serra da Moa, Escalinata, Rampa Mosquera e Pena
  Redonda) do Plan Xeral de Ordenación Municipal do Concello de Ourense.
range: Orde
---
<p>O Concello de Ourense remite o proxecto de modificación puntual referido, para a súa aprobación definitiva, conforme o artigo 85.5º da Lei 9/2002, do 30 de decembro, de ordenación urbanística e protección do medio rural de Galicia.</p>
<p>I. Antecedentes.</p>
<p>1. O Concello de Ourense dispón na actualidade de Plan Xeral de Ordenación Municipal aprobado definitivamente o 29 de abril de 2003, publicado no DOG nº 84, do 2 de maio, e no BOP nº 144, do 25 de xullo de 2003.</p>
<p>2. A modificación é formulada polo Concello de Ourense e ten por finalidade ampliar a superficie destinada a vías que modifica o largo da banda de edificación reducindo de 16 metros a 14 metros, para adaptalo á edificación consolidada e de recente construción. A diminución da ocupación supón o aumento na mesma cantidade da superficie de rede viaria. A diminución da ocupación tamén se traduce na diminución da edificabilidade prevista no plan xeral que se cuantifica en 1.621,43 m.</p>
<p>3. Antecedentes da tramitación.</p>
<p>-O Pleno da Corporación, na súa sesión do 4 de novembro de 2005, acordou a aprobación inicial da modificación puntual, que posteriormente foi sometida a información pública polo prazo dun mes mediante anuncio publicado no DOG nº 8, do 12 de xaneiro de 2006, e nos xornais La Voz de Galicia e en La Región o 16 de decembro de 2005.</p>
<p>-O 20 de decembro de 2005 foronlle solicitados os respectivos informes sectoriais á Dirección Xeral de Obras Públicas da CPTOPT e á Consellería de Medio Ambiente, constando informe favorable da Dirección Xeral de Obras Públicas.</p>
<p>-O concello en sesión plenaria ordinaria do 3 de marzo de 2006 aprobou provisionalmente a modificación puntual nº 8 do PXOM.</p>
<p>II. Consideracións e fundamentación.</p>
<p>II.1. Con data do 27-6-2006, a Dirección Xeral de Urbanismo eleva un informe-proposta no que se expresan as seguintes consideracións:</p>
<p>1. O interese público xustifícase na necesidade de axustar as aliñacións á situación real das vías</p>
<p>existentes e á edificación construída, resolvéndose un erro do plan xeral que non tivo en conta que as edificacións grafadas sobre a cartografía base incluían os beirados.</p>
<p>2. A nova ordenación mellora substancialmente a ordenación vixente ao axustar as aliñacións á situación real das vías existentes e á edificación construída, ampliándose a superficie destinada a vías.</p>
<p>3. A reforma presentada unicamente afecta solo urbano consolidado e non aumenta a súa superficie, a súa edificabilidade, a intensidade de uso nin os usos previstos.</p>
<p>4. As vías afectadas pola modificación puntual manteñen a súa cualificación de sistema local pertencente á rede viaria; están executadas na súa maior parte, con excepción dun tramo da Escalinata que será urbanizado e cedido polos propietarios para que as parcelas reúnan a condición de soar, polo que non afecta o estudo económico-financeiro.</p>
<p>II.2. De conformidade cos artigos 89 e 93.4º da Lei 9/2002, do 30 de decembro, de ordenación urbanística e protección do medio rural de Galicia, e co artigo 1 do Decreto 519/2005, do 6 de outubro, polo que se establece a estrutura orgánica da Consellería de Política Territorial, Obras Públicas e Transportes, a competencia para resolver sobre a aprobación definitiva das modificacións do planeamento xeral lle corresponde á conselleira de Política Territorial, Obras Públicas e Transportes.</p>
<p>III. Resolución.</p>
<p>Visto canto antecede,</p>
<p>RESOLVO:</p>
<p>Primeiro.-De acordo co punto 5º a) do artigo 85 da Lei 9/2002, do 30 de decembro, de ordenación urbanística e protección do medio rural de Galicia, aprobar definitivamente a modificación puntual nº 8 (modificación de aliñacións nas rúas Granxa, Serra do Faro, Diego Sarmiento de Acuña, Serra da Moa, Escalinata, Rampa Mosquera e Pena Redonda) do Plan Xeral de Ordenación Municipal do Concello de Ourense.</p>
<p>Segundo.-Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
<p>Terceiro.-De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas da modificación aprobada definitivamente.</p>
<p>Cuarto.-Notifíqueselle esta orde ao concello e publíquese no Diario Oficial de Galicia.</p>
<p>Santiago de Compostela, 28 de xuño de 2006.</p>
<p>María José Caride Estévez</p>
<p>Conselleira de Política Territorial, Obras Públicas</p>
<p>e Transportes</p>

