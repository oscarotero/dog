---
date: '2006-10-02'
page: 14
number: 190
agency: CONSELLERÍA DE VIVENDA E SOLO
section: I. DISPOSICIÓNS XERAIS
title: >-
  Orde do 20 de setembro de 2006 pola que se inclúen varios concellos na zona
  territorial 1 do anexo do Decreto 18/2006, do 26 de xaneiro.
range: Orde
---
<p>De conformidade co disposto na disposición adicional segunda do Decreto 18/2006, do 26 de xaneiro, polo que se establecen as axudas públicas en materia de vivenda a cargo da Comunidade Autónoma de Galicia e se regula a xestión das previstas no Real decreto 801/2005, do 1 de xullo, para o período 2005-2008, esta consellería está habilitada para modificar a inclusión de concellos nas zonas 1 e 2.</p>
<p>A inclusión dun concello nunha ou noutra zona afectará tanto á fixación do prezo máximo por metro cadrado das vivendas de protección autonómica como á determinación do nivel de ingresos da unidade familiar que se terá en conta para verificar o cumprimento dos requisitos exixidos para acceder ás vivendas e ás axudas.</p>
<p>Os concellos de Oroso, Pontecesures e A Illa de Arousa foron integrados na zona territorial 2. Non obstante, advírtese que pola súa situación, se vén incrementando a demanda de vivendas así como dos seus prezos por metro cadrado. Por todo o cal, esta situación fai aconsellable incluílos na zona territorial 1.</p>
<p>En virtude do anterior e con base nas competencias que teño atribuídas</p>
<p>DISPOÑO:</p>
<p>Artigo único.-Que nas zonas territoriais establecidas no anexo I do Decreto 18/2006, polo que se establecen as axudas públicas en materia de vivenda a cargo da Comunidade Autónoma de Galicia e se regula a xestión das previstas no Real decreto 801/2005, do 1 de xullo, para o período 2005-2008, se inclúan os concellos de Oroso, Pontecesures e A Illa de Arousa entre os concellos incluídos na zona territorial 1.</p>
<p>Disposición derradeira</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 20 de setembro de 2006.</p>
<p>Teresa Táboas Veleiro</p>
<p>Conselleira de Vivenda e Solo</p>

