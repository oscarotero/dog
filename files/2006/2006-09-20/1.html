---
date: '2006-09-20'
page: 14
number: 182
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 18 de setembro de 2006 sobre delegación de competencias na Secretaría
  Xeral e do Patrimonio da Consellería de Economía e Facenda.
range: Orde
---
<p>O artigo 4.1º do Decreto 115/2004, do 3 de xuño, polo que se establece a estrutura orgánica da Consellería de Economía e Facenda, dispón que á Secretaría Xeral e do Patrimonio lle corresponden as competencias establecidas no Decreto 119/1982, do 5 de outubro, así como aquelas que lle sexan encomendadas por delegación do titular da consellería.</p>
<p>A actividade administrativa da Consellería de Economía e Facenda leva consigo unha concentración de funcións arredor do seu titular que aconsella, dado o seu volume, recorrer á delegación de competencias na Secretaría Xeral e do Patrimonio, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1º.</p>
<p>A delegación de competencias permite a axilización administrativa necesaria e redunda en beneficio tanto da Administración como dos administrados, dentro do máis rigoroso respecto ás garantías xurídicas que a tutela dos intereses públicos exixe.</p>
<p>Na súa virtude, facendo uso das facultades que me confiren os artigos 43.3º da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común e demais disposicións de xeral aplicación,</p>
<p>DISPOÑO:</p>
<p>Artigo 1º</p>
<p>Deléganse na Secretaría Xeral e do Patrimonio as seguintes competencias:</p>
<p>a) O despacho e resolución daqueles expedientes e asuntos de índole administrativa que lle estean atribuídos ao titular da consellería.</p>
<p>b) A autorización e disposición dos gastos xerais dos servizos da consellería, ata o límite dos créditos autorizados e non reservados á aprobación do Consello da Xunta de Galicia, e o recoñecemento das obrigas e a ordenación de pagamentos relativos a eles.</p>
<p>c) As funcións que, como órgano de contratación, están atribuídas ao titular da consellería pola lexislación vixente.</p>
<p>d) As facultades que lle corresponden ao conselleiro en materia de persoal da súa consellería, nos termos establecidos no artigo 15 da Lei 4/1988, do 26 de maio, e demais disposicións en vigor.</p>
<p>e) A designación das comisións de servizos, con dereito a indemnización, prevista no artigo 4 do</p>
<p>Decreto 144/2001, do 7 de xuño, de todo o persoal dependente organicamente da Consellería de Economía e Facenda.</p>
<p>Artigo 2º</p>
<p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse ditadas pola autoridade que as conferiu.</p>
<p>Artigo 3º</p>
<p>En calquera momento, o conselleiro poderá avocar o exercicio das competencias delegadas por esta orde, das que quedan excluídas, en todo caso, as recollidas no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 44.2º da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro.</p>
<p>Disposición derrogatoria</p>
<p>Queda derrogada a Orde do 18 de agosto de 2005, sobre delegación de competencias no secretario xeral e do Patrimonio da Consellería de Economía e Facenda e cantas disposicións de igual ou inferior rango se opoñan ao disposto nesta orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 18 de setembro de 2006.</p>
<p>José Ramón Fernández Antonio</p>
<p>Conselleiro de Economía e Facenda</p>

