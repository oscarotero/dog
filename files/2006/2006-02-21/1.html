---
date: '2006-02-21'
page: 2
number: 36
agency: CONSELLERÍA DE MEDIO AMBIENTE E DESENVOLVEMENTO SOSTIBLE
section: I. DISPOSICIÓNS XERAIS
title: >-
  Decreto 23/2006, do 16 de febreiro, polo que se establecen determinadas
  medidas de xestión no Parque Nacional das Illas Atlánticas de Galicia.
range: Decreto
---
<p>A Lei 15/2002, do 1 de xullo (publicada no BOE do 2 de xullo) declara o Parque Nacional Marítimo-Terrestre das Illas Atlánticas de Galicia. A declaración como Parque Nacional Marítimo-Terrestre das Illas Atlánticas de Galicia, así como a súa inclusión na rede de parques nacionais, ten como obxecto, entre outros, asegurar a conservación e recuperación dos hábitats e das especies, así como a preservación da diversidade xenética.</p>
<p>Esta lei incorpora no seu articulado determinadas previsións da Lei 4/1989, do 27 de marzo, de conservación dos espazos naturais e da flora e fauna silvestre, modificada pola Lei 41/1997, do 5 de novembro, e en este sentido refírese a súa xestión, padroado, financiamento, elaboración do Plan de uso e xestión, usos e actividades permitidos e prohibidos ...</p>
<p>A Lei 4/1989, do 27 de marzo, de conservación dos espazos naturais e da flora e fauna silvestre, recolle no seu articulado (artigos 22.3º, 23, 23 bis. 3) un sistema de organización e xestión conxunta dos parques nacionais intraautonómicos, que foi declarado inconstitucional mediante a Sentenza do Tribunal Constitucional 194/2004, do 4 de novembro, e iso desde a perspectiva, como apuntan os seus fundamentos xurídicos, de que «estes preceptos exceden da competencia básica do Estado e das súas facultades de coordinación ou de cooperación, invadindo con iso as competencias propias das comunidades recorrentes en relación con estes preceptos naturais». Nesta sentenza (fundamento xurídico 24) sinálase que a inmediata nulidade dos preceptos declarados inconstitucionais podería provocar unha desprotección ambiental da zona con graves prexuízos e perturbacións aos xuros xerais en xogo e con afectación de situacións e actuacións xurídicas consolidadas, diferindo a declaración de nulidade ata o </p>
<p>momento no que as comunidades autónomas regulen as modalidades de xestión dos parques nacionais da súa competencia.</p>
<p>En virtude do anterior, e en tanto non se regule polo miúdo a xestión do Parque Nacional das Illas Atlánticas de Galicia, procede adoptar as primeiras medidas para a xestión do parque nacional.</p>
<p>Por todo isto, por proposta do conselleiro de Medio Ambiente e Desenvolvemento Sostible e logo da deliberación do Consello da Xunta de Galicia, na súa reunión con data do dezaseis de febreiro de dous mil seis,</p>
<p>DISPOÑO:</p>
<p>Artigo 1º.-Órganos de xestión.</p>
<p>A xestión do Parque Nacional das Illas Atlánticas de Galicia será efectuado pola Comunidade Autónoma galega a través dos seguintes órganos:</p>
<p>-A Xunta Reitora.</p>
<p>-O Padroado.</p>
<p>-O Director-Conservador.</p>
<p>Artigo 2º.-A Xunta Rectora.</p>
<p>A Xunta Reitora é o órgano encargado da xestión do Parque Nacional das Illas Atlánticas de Galicia.</p>
<p>Artigo 3º.-Funcións da Xunta Reitora.</p>
<p>Son funcións da Xunta Reitora, a título meramente enunciativo:</p>
<p>a) Elaborar os diversos instrumentos de planificación, así como as súas modificacións e revisións.</p>
<p>b) Aprobar o plan anual de traballo e investimentos, que conterá a orde de prioridade das diferentes actividades que se van realizar.</p>
<p>c) Elaborar e, logo de informe do Padroado, aprobar os plans sectoriais que, se é o caso, desenvolvan o plan reitor de uso e xestión.</p>
<p>d) Propoñer ás administracións públicas competentes os convenios de colaboración que se estimen necesarios para executar o plan anual de traballo e investimentos e os plans sectoriais.</p>
<p>e) Propoñer ao órgano competente por razón da materia os proxectos de obras, traballos ou aproveitamentos que se considere necesario realizar e non figuren no Plan Reitor de Uso e Xestión.</p>
<p>f) Aprobar os pregos de condicións técnicas relativos ás concesións de servizos, adxudicacións de aproveitamentos e autorizacións de usos a terceiros.</p>
<p>g) Establecer o réxime de funcionamento das instalacións e servizos do parque nacional, velando polo correcto uso dos seus signos externos identificativos.</p>
<p>h) Realizar, á vista do preceptivo informe do Padroado, por proposta de distribución de axudas e subvencións na área de influencia socioeconómica do parque nacional.</p>
<p>i) Prestar conformidade á memoria anual de actividades e resultados que o director-conservador do parque nacional elevará ao Padroado.</p>
<p>j) Supervisión e tutela da dirección, administración e conservación do parque.</p>
<p>k) Todas aquelas actuacións que se consideren necesarias para o mellor cumprimento dos obxectivos do parque nacional.</p>
<p>Artigo 4º.-Padroado.</p>
<p>1. O Padroado do Parque Nacional Marítimo-Terrestre das Illas Atlánticas de Galicia é un órgano de participación da sociedade, no que estarán representadas as diferentes administracións públi</p>
<p>cas e aquelas institucións, asociacións e organizacións relacionadas co parque, adscrito á consellería competente en materia de Medio Ambiente.</p>
<p>2. O presidente do Padroado será nomeado e cesado polo acordo do Consello da Xunta de Galicia, a proposta da consellería competente en materia de medio ambiente.</p>
<p>3. O secretario do Padroado será un funcionario da Administración da comunidade autónoma, con voz pero sen voto.</p>
<p>Artigo 5º.-Funcións do Padroado.</p>
<p>As funcións do Padroado do Parque Nacional das Illas Atlánticas de Galicia son as seguintes:</p>
<p>a) Velar polo cumprimento das normas que afecten o parque nacional.</p>
<p>b) Promover e realizar cantas xestións considere oportunas a favor do espazo protexido.</p>
<p>c) Informar o plan reitor do uso e xestión e as súas subseguintes revisións.</p>
<p>d) Aprobar a memoria anual de actividades e resultados, propoñendo as medidas que considere necesarias para corrixir disfuncións ou mellorar a xestión.</p>
<p>e) Informar os plans anuais de traballo e investimentos que se van realizar.</p>
<p>f) Informar os proxectos e propostas de obras e traballos que se pretendan realizar non contidos no Plan reitor ou no Plan anual de traballos e investimentos.</p>
<p>g) Informar os proxectos de actuación que se van realizar na área de influencia socioeconómica.</p>
<p>h) Promover as posibles ampliacións do parque nacional.</p>
<p>i) Administrar as axudas ou subvencións que se outorguen ao Padroado.</p>
<p>j) Propoñer normas para a máis eficaz defensa dos valores do parque nacional.</p>
<p>k) Aprobar e modificar o seu propio Regulamento de réxime interior.</p>
<p>Artigo 6º.-Director-Conservador.</p>
<p>A administración e a coordinación das actividades do parque nacional recaerán no seu director-conservador, que será nomeado polo Consello da Xunta de Galicia de entre personal ao servizo das administracións públicas.</p>
<p>Disposición derradeira</p>
<p>Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, dezaseis de febreiro de dous mil seis.</p>
<p>Emilio Pérez Touriño</p>
<p>Presidente</p>
<p>Manuel Vázquez Fernández</p>
<p>Conselleiro de Medio Ambiente e Desenvolvemento</p>
<p>Sostible</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

