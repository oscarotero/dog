---
date: '2006-04-20'
page: 6
number: 76
agency: CONSELLERÍA DE SANIDADE
section: III. OUTRAS DISPOSICIÓNS
title: >-
  Orde do 29 de marzo de 2006 pola que se modifica a do 11 de abril de 2005 e se
  regula o acceso ao certificado electrónico de identidade polos profesionais do
  sistema sanitario público galego e os mecanismos de validación da
  autenticidade destes documentos en soporte papel.
range: Orde
---
<p>O marco xurídico da sinatura electrónica vén determinado pola Lei 59/2003, do 19 de decembro, que regula a súa eficacia xurídica e a prestación de servizos de certificación. Esta norma define a sinatura electrónica recoñecida como aquela sinatura electrónica avanzada baseada nun certificado recoñecido, e xerada mediante un dispositivo seguro. Tamén define o certificado electronico como o documento asinado electronicamente por un prestador de servizos de certificación, que vincula uns datos de verificación de sinatura e actúa en nome propio ou doutra persoa física ou xurídica á que representa.</p>
<p>Mediante o Decreto70/2004, do 25 de marzo, polo que se estableceu o código numérico persoal dos profesionais que interveñen nos procedementos de prestación e xestión de servizos do sistema sanitario público galego, a Consellería de Sanidade estableceu os elementos necesarios para a identificación individualizada daqueles profesionais. Para estes efectos, o código numérico persoal componse de 16 díxitos, é único para cada profesional ao longo da súa relación co sistema sanitario público galego, e non reasignable.</p>
<p>A mesma norma estableceu tamén o sistema de acreditación electrónica, definindo a súa estrutura, e levando asociada a xeración dun certificado dixital susceptible de ser utilizado como sinatura electrónica e chave de acceso seguro aos sistemas informáticos.</p>
<p>Co obxectivo de dispoñer deste tipo de certificados acordouse que a función de prestador de servizos de certificación para todo o ámbito sanitario público galego a realizase a Fábrica Nacional de Moeda e Timbre-Real Casa da Moeda (FNMT-RCM), que expediría os certificados electrónicos cumprindo os requisitos establecidos na Lei 59/2003, do 19 de decembro, para que sexan cualificados como recoñecidos, e proverá os recursos necesarios para poder cmprobar a validez de cada un dos certificados nas operacións de sinatura.</p>
<p>Como consecuencia do anterior, ditouse a Orde do 11 de abril de 2005, pola que se regulou o acceso ao certificado electrónico de identidade polos profesionais que interveñen nos procedementos de prestación e xestión de servizos do sistema sanitario público galego, pero non incluía no seu articulado mención aos documentos en soporte papel.</p>
<p>Por tal motivo cómpre ter en conta que nos escenarios onde o soporte papel siga a ser o vehículo</p>
<p>de comunicación entre facultativos médicos e diferentes axentes, no caso de documentos asinados dixitalmente e susceptibles de seren impresos, débense habilitar técnicas para que tales documentos, en forma impresa, teñan o mesmo valor xurídico que os asinados de xeito manuscrito, así como facilitar os medios para que o receptor deste tipo de documentos poida validar tanto o seu contido como a súa sinatura.</p>
<p>Así, o Servizo Galego de Saúde implementou medios que establecen un vínculo entre o documento asinado electronicamente e a súa réplica impresa, e facilitará mecanismos de validación mediante os cales o receptor dese documento impreso poderá verificar a súa autenticidade, polo que cómpre modificar a anterior Orde do 11 de abril de 2005 para incluír os mecanismos de validación da autenticidade dos documentos impresos en soporte papel.</p>
<p>En consecuencia, e co obxecto de alcanzar estes fins, no uso das facultades que me confire o artigo 34.6º da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 22 de outubro,</p>
<p>DISPOÑO:</p>
<p>Artigo único.-Engádense dous puntos ao artigo único da Orde do 11 de abril de 2005, pola que se regula o acceso ao certificado electrónico de identidade polos profesionais que interveñen nos procedementos de prestación e xestión de servizos do sistema sanitario público galego, co seguinte contido:</p>
<p>«4.-Para que un documento asinado electronicamente teña a mesma validez tras a súa impresión, é obrigado que cada copia en papel teña, ademais dos datos propios del, un código PDF-417 ou de similares características como marca gráfica de autenticación, no que se incluirá integramente o contido dos datos tal e como foron asinados na emisión do documento e a sinatura electrónica do ficheiro anterior. O documento impreso resultante terá a mesma validez que un documento asinado de xeito manuscrito.</p>
<p>5.-Entre os datos dun documento impreso xerado a partir dun documento asinado dixitalmente, atoparanse os identificadores que permitan acceder ao documento dixital mediante os servizos de validación que habilitará o Servizo Galego de Saúde para tal efecto».</p>
<p>Disposición adicional</p>
<p>A implantación dos aplicativos informáticos a que fai referencia a presente orde, efectuarase gradualmente nos centros da Consellería de Sanidade e do Servizo Galego de Saúde.</p>
<p>Disposicións derradeiras</p>
<p>Primeira.-Facúltase o secretario xeral da Consellería de Sanidade para adoptar as medidas axeitadas en relación coa execución e desenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 29 de marzo de 2006.</p>
<p>María José Rubio Vidal</p>
<p>Conselleira de Sanidade</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

