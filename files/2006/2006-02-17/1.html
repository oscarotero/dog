---
date: '2006-02-17'
page: 2
number: 34
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 21/2006, do 9 de febreiro, polo que se regulan as comisións ou grupos
  de traballo para o desenvolvemento de procesos relativos ao persoal ao servizo
  da Administración da Comunidade Autónoma de Galicia.
range: Decreto
---
<p>O elevado número de solicitudes que se veñen recibindo para participar nos procesos de selección e de provisión de postos que convoca esta Administración, así como a complexidade que presentan algúns deles de cara á comprobación dos datos dos expedientes dos aspirantes ou para a loxística requirida para o seu desenvolvemento, aconsellan que, en tales casos, se poidan constituír comisións ou grupos de traballo, cando as circunstancias o requiran, que realicen traballos materiais para a elaboración das listas de admitidos e excluídos, para o seu tratamento informático ou para desenvolver outras tarefas de carácter instrumental e de apoio aos órganos competentes necesarias para unha eficaz e eficiente resolución do proceso de que se trate.</p>
<p>Así mesmo, desenvólvense outros procesos que afectan ao persoal desta Administración nos que existe un alto número de solicitudes, como é o caso da repartición do Fondo de Acción Social, para os que tamén se coida conveniente a existencia de tales grupos ou comisións que colaboren materialmente no proceso de resolución.</p>
<p>As comisións ou grupos que se constitúan desenvolverán as funcións técnicas e organizativas que para cada proceso se lles encomenden, de conformidade co establecido na convocatoria, sen que a súa actuación afecte as competencias e á autonomía que corresponden aos tribunais ou outros órganos de selección ou avaliación que, en aplicación da normativa vixente, se constituirán para xulgar capacidade e/ou méritos dos participantes no proceso.</p>
<p>En atención ao exposto, por proposta do conselleiro de Presidencia, Administracións Públicas e Xustiza, con informe favorable da Comisión de Persoal e logo de deliberación do Consello da Xunta de Galicia na súa reunión do día nove de febreiro de dous mil seis,</p>
<p>DISPOÑO:</p>
<p>Artigo 1º.-Obxecto.</p>
<p>O órgano competente para convocar probas de selección de persoal, de provisión de postos ou procesos relativos ao persoal que requiran o tratamento dun número elevado de solicitudes, poderá nomear unha comisión ou grupo de traballo.</p>
<p>Tal comisión ou grupo de traballo que se constitúa realizará as funcións auxiliares de carácter técnico e organizativo que lle sexan encomendadas polo órgano convocante do proceso, sen que a súa actuación afecte as competencias e a autonomía dos tribunais ou doutros órganos de selección ou avalia</p>
<p>ción. Cando o seu cometido sexa o tratamento das solicitudes e documentación presentadas polos participantes, trasladará, de ser o caso, os resultados dos traballos ao órgano competente.</p>
<p>Artigo 2º.-Composición.</p>
<p>A comisión de traballo será nomeada polo órgano convocante do proceso de que se trate e estará composta por:</p>
<p>-Un presidente ou presidenta que será un funcionario ou funcionaria da Administración da Comunidade Autónoma de Galicia.</p>
<p>-Un secretario ou secretaria que será un funcionario ou funcionaria da Administración da Comunidade Autónoma de Galicia.</p>
<p>-Cinco vogais, un deles por proposta das organizacións sindicais presentes na Mesa Xeral de Negociación, designados entre persoal funcionario ou laboral fixo da Administración da Comunidade Autónoma de Galicia.</p>
<p>Por proposta da comisión ou grupo de traballo, cando o proceso o requira, poderán designarse colaboradores entre o persoal funcionario ou laboral fixo da Administración da comunidade autónoma e dos seus organismos autónomos.</p>
<p>Artigo 3º.-Réxime xurídico.</p>
<p>As comisións ou grupos de traballo exercerán as funcións que lle encomende o órgano que o nomee, de conformidade coas bases da convocatoria do proceso de que se trate e demais normativa de aplicación.</p>
<p>De cada sesión que se celebre, levantará a acta o secretario ou a secretaria que será visada polo presidente ou presidenta.</p>
<p>Os membros e colaboradores absteranse de intervir no procedemento cando se dea algunha das circunstancias sinaladas no artigo 28.2º da referida Lei 30/1992, do 26 de novembro. Igualmente, con respecto aos procesos de selección de persoal, absteranse de intervir os que realizasen tarefas de preparación de aspirantes a probas selectivas nos últimos cinco anos anteriores á publicación da convocatoria.</p>
<p>Artigo 4º.-Asistencias.</p>
<p>Os membros e colaboradores das comisións ou grupos de traballo percibirán as asistencias previstas no Decreto 144/2001, do 7 de xuño, sobre indemnización por razón de servizo ao persoal con destino na Administración autonómica de Galicia, ou norma que veña a substituílo.</p>
<p>Para tal efecto, será clasificados conforme o artigo 26.2º do citado decreto ou da norma que o substitúa.</p>
<p>Disposición adicional</p>
<p>Procesos de persoal docente e de institucións sanitarias.</p>
<p>Os procesos relativos a persoal docente e de institucións sanitarias rexeranse pola súa normativa específica.</p>
<p>Disposición derradeira</p>
<p>Entrada en vigor.</p>
<p>O presente decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, nove de febreiro de dous mil seis.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>

