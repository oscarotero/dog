---
date: '2006-06-30'
page: 10
number: 125
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 104/2006, do 22 de xuño, polo que se regula a colaboración das
  entidades de crédito na recadación dos ingresos xestionados pola Consellería
  de Economía e Facenda.
range: Decreto
---
<p>A Lei 58/2003, do 17 de decembro, xeral tributaria, baséase, entre outros principios, nos de eficacia e limitación de custos indirectos derivados do cumprimento de obrigas formais.</p>
<p>Ata agora determinados ingresos tiñan que se realizar necesariamente no Servizo de Caixa das delegacións territoriais da Consellería de Economía e Facenda e nas oficinas liquidadoras de distrito hipotecario.</p>
<p>Esta mecánica de ingreso ocasionaba dificultades na xestión recadatoria dos tributos e outros ingresos de dereito público, polo que se considera necesario modificar o procedemento de ingreso, de forma que, a partir da entrada en vigor deste decreto, o pagamento das débedas tributarias e outros ingresos de dereito público xestionados pola Consellería de Economía e Facenda se poidan realizar a través das entidades de crédito autorizadas para colaborar na recadación.</p>
<p>No entanto, para que poidan seguir realizándose nas dependencias das delegacións territoriais da Consellería de Economía e Facenda aqueles ingresos que con anterioridade se realizaban no Servizo de Caixa, posibilítase a existencia dunha oficina dunha das entidades autorizadas para colaborar na recadación.</p>
<p>Por todo iso, por proposta do conselleiro de Economía e Facenda, logo de deliberación do Consello da Xunta de Galicia na súa reunión do día vinte e dous de xuño de dous mil seis,</p>
<p>DISPOÑO:</p>
<p>Artigo 1º.-Ingresos da Consellería de Economía e Facenda nas entidades colaboradoras.</p>
<p>O pagamento das débedas tributarias e outros ingresos de dereito público xestionados pola Consellería de Economía e Facenda poderá realizarse a través de calquera das entidades de crédito autorizadas por aquela para colaborar na recadación.</p>
<p>Artigo 2º.-Ingresos nas delegacións territoriais.</p>
<p>Nas delegacións territoriais que determine a Consellería de Economía e Facenda poderá haber unha oficina dunha entidade colaboradora, que asumirá, ademais das propias, as funcións que se determinen no correspondente convenio coa consellería.</p>
<p>Disposición derrogatoria</p>
<p>Derrógase o Decreto 243/1992, do 30 de xullo, polo que se estableceu o Servizo de Caixa das delegacións territoriais da Consellería de Economía e Facenda a través de entidades financeiras.</p>
<p>Disposicións derradeiras</p>
<p>Primeira.-Autorízase o conselleiro de Economía e Facenda para que dite as disposicións necesarias en desenvolvemento do establecido neste decreto e para subscribir os convenios a que se refire o artigo 2º.</p>
<p>Segunda.-Este decreto entrará en vigor o día 6 de xullo de 2006.</p>
<p>Santiago de Compostela, vinte e dous de xuño de dous mil seis.</p>
<p>Emilio Pérez Touriño</p>
<p>Presidente</p>
<p>José Ramón Fernández Antonio</p>
<p>Conselleiro de Economía e Facenda</p>

