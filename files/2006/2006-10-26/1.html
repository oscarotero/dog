---
date: '2006-10-26'
page: 15
number: 207
agency: VICEPRESIDENCIA DA IGUALDADE E DO BENESTAR
section: I. DISPOSICIÓNS XERAIS
title: >-
  Orde do 16 de outubro de 2006 pola que se aproba a carta de servizos básica
  para as residencias de persoas maiores da rede pública da Xunta de Galicia.
range: Orde
---
<p>As cartas de servizos configúranse como un instrumento para a mellora da calidade dos servizos nas administracións públicas dentro dunha cultura de mellora continua. Na Vicepresidencia da Igualdade e do Benestar decidiuse utilizar este instrumento, entre outros, para a mellora da calidade do servizo aos cidadáns nas residencias de maiores da rede pública da Xunta de Galicia.</p>
<p>Os seus obxectivos son, por unha parte, avanzar cara a unha Administración máis transparente para os cidadáns e establecer uns servizos e estándares básicos de atención para todos os usuarios das residencias públicas sobre os que a propia Administración asume o seu compromiso de cumprimento, e por outra, realizar unha análise dos servizos e procesos que se están a levar a cabo co obxectivo de incrementar a calidade do servizo ofrecido, tendo en conta as expectativas de mellora dos usuarios. Cúmprese desta maneira un dobre obxectivo, informar con máis claridade os cidadáns e acadar unha mellora dos servizos.</p>
<p>O Decreto 148/2004, do 1 de xullo, sobre cartas de servizos e observatorio de calidade regula o marco en que se deben desenvolver as cartas sectoriais de servizos e establece que estas serán aprobadas por orde do conselleiro.</p>
<p>Polo exposto, e en uso das facultades que teño atribuídas pola Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, polo Decreto 211/2005, do 3 de agosto, polo que se establece a estrutura orgánica da Xunta de Galicia e polo Decreto 517/2005, do 6 de outubro, polo que se establece a estrutura orgánica da Vicepresidencia da Igualdade e do Benestar,</p>
<p>DISPOÑO:</p>
<p>Artigo único.-Apróbase a carta de servizos básica para as residencias de persoas maiores da rede pública da Xunta de Galicia, segundo o texto que se relaciona no anexo desta orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 16 de outubro de 2006.</p>
<p>Anxo Manuel Quintana González</p>
<p>Vicepresidente da Igualdade e do Benestar</p>
<p>ANEXO</p>
<p>Carta de servizos</p>
<p>Carta de servizos básica para as residencias de persoas maiores da rede pública da Xunta de Galicia.</p>
<p>A misión:</p>
<p>Esta carta de servizos é o documento marco xeral de referencia onde se recollen os dereitos básicos dos usuarios, a relación dos servizos de partida que ofrecen e os compromisos mínimos de calidade e as expectativas de seren satisfeitos, que asumen os centros residenciais para persoas maiores da rede pública da Xunta de Galicia.</p>
<p>Dereitos dos usuarios:</p>
<p>Dereito:</p>
<p>-A acceder a centros e servizos e a recibir asistencia sen discriminación.</p>
<p>-A un trato digno, tanto por parte do persoal como dos usuarios.</p>
<p>-Ao segredo profesional da historia clínica ou sociosanitaria e á protección dos datos persoais.</p>
<p>-A manter relacións interpersoais e a recibir visitas de acordo co establecido no regulamento de réxime interno.</p>
<p>-A un programa de intervención ou de atención individualizado.</p>
<p>-Á intimidade persoal e á protección da propia imaxe.</p>
<p>-A que se lle facilite o acceso á atención social, sanitaria, educativa, cultural e calquera outra que sexa axeitada para o seu desenvolvemento psicofísico.</p>
<p>-A elevar aos órganos de participación ou dirección propostas de mellora.</p>
<p>-A recibir, en todo momento, a información necesaria e axeitada para decidir de acordo coa súa vontade (consentimento informado).</p>
<p>-A coñecer, en todo momento, o prezo dos servizos e as súas variacións e as modificacións esenciais na prestación destes.</p>
<p>-A cesar na utilización dos servizos ou na permanencia no centro.</p>
<p>-De queixa e libre acceso ao libro de reclamacións.</p>
<p>-A asociarse para favorecer a participación e defender os seus dereitos.</p>
<p>-A acceder aos servizos ofrecidos polo centro nas condiccións establecidas.</p>
<p>-Aos coidados necesarios establecidos en caso de dependencia ou invalidez (nas residencias con prazas para persoas con dependencia moderada ou severa).</p>
<p>-A unha programación de actividades que permita un desenvolvemento persoal axeitado.</p>
<p>Servizos prestados:</p>
<p>Aloxamento e manutención:</p>
<p>-Atención residencial integral.</p>
<p>-Limpeza diaria das habitacións e das zonas comúns.</p>
<p>-Control e mantemento de instalacións e dependencias.</p>
<p>-Recepción e sistemas de comunicacións intraresidenciais.</p>
<p>-Teléfono público.</p>
<p>-Servizo de conserxaría (correo e recepción de chamadas).</p>
<p>-Sistemas de alarma e de chamada de aviso nas habitacións.</p>
<p>-Lavandaría e tratamento de roupa.</p>
<p>-Biblioteca.</p>
<p>-Salas de TV.</p>
<p>-Comedor principal.</p>
<p>-Sala de usos múltiples.</p>
<p>Atención sanitaria e coidados asistenciais:</p>
<p>-Apertura da historia ao ingresar no centro.</p>
<p>-Atención básica de enfermaría.</p>
<p>-Persoal de atención directa especializado.</p>
<p>-Programas de medicina preventiva e de promoción da saúde.</p>
<p>-Apoio aos residentes dependentes nas súas necesidades básicas: alimentación, hixiene, vestido, mobilidade e nas restantes actividades da vida diaria (nas residencias con prazas para persoas en situación de dependencia).</p>
<p>-Programa de coidados especializados a persoas encamadas (nas residencias con prazas para persoas en situación de dependencia).</p>
<p>-Dietas especiais nos casos de prescrición do facultativo.</p>
<p>Atención social e ocupacional:</p>
<p>-Apoio á adaptación do maior na residencia e de integración nas actividades programadas.</p>
<p>-Fomento do mantemento da relación familiar co maior e coa residencia.</p>
<p>-Promoción das relacións interpersoais entre residentes.</p>
<p>-Servizo de atención e información aos familiares.</p>
<p>-Horario de visitas de acordo co establecido no regulamento de réxime interno.</p>
<p>-Actividades culturais, de lecer, tempo libre e extraresidenciais.</p>
<p>Compromisos de calidade:</p>
<p>-Asegurar unha dieta equilibrada, axustada ás necesidades dos usuarios, con produtos de calidade</p>
<p>e cunha adecuada preparación, asegurando no menú a elección entre dúas alternativas, do primeiro prato ou da sobremesa.</p>
<p>-Asegurar un horario de visitas mínimo de oito horas diarias de acordo co regulamento de réxime interno e normas de funcionamento.</p>
<p>-Asegurar un mínimo de tres actividades extraresidenciais anuais.</p>
<p>-Asegurar un mínimo de dez actividades ocupacionais ou de lecer con carácter permanente.</p>
<p>-Posta á disposición dos usuarios dun regulamento de réxime interno aprobado pola Xunta de Galicia que regule as normas de funcionamento específicas de cada un dos centros e a participación dos usuarios.</p>
<p>Indicadores:</p>
<p>-Número de actividades extraresidenciais realizadas no ano (obxectivo: tres por centro).</p>
<p>-Número de actividades culturais ou formativas, de lecer e de terapia ocupacional de carácter permanente realizadas no ano (obxectivo: dez por centro).</p>
<p>-Porcentaxe de usuarios que acoden ás actividades culturais ou formativas, de lecer e de terapia ocupacional (obxectivo: 25%).</p>
<p>-Número de queixas e suxestións internas recibidas, avaliadas e resoltas en dez días (obxectivo: 100%).</p>
<p>Reclamacións e suxestións:</p>
<p>Todos os centros residenciais dispoñen dun libro de reclamacións á disposición dos usuarios ou familiares.</p>
<p>Ademais en todos os centros existen caixas de suxestións nas cales o cidadán pode facer constar as súas suxestións, queixas e reclamacións sobre o funcionamento dos anteditos servizos. No prazo non superior a dez días, recibirá a axeitada contestación por parte da dirección do centro.</p>
<p>Tamén poden presentar suxestións e queixas sobre o funcionamento dos servizos públicos de acordo cos artigos 25 a 29 do Decreto 164/2005, sobre o sistema de queixas e suxestións do cidadán. Estas presentaranse por escrito, por correo ou por correo electrónico dirixido á Dirección Xeral de Calidade e Avaliación das Políticas Públicas, poderanse presentar en calquera dos rexistros da Administración da Xunta de Galicia e demais admitidos no artigo 38.4º da Lei de 30/1992, do 26 de novembro, de réxime xurídico das administracións públicas e procedemento administrativo común.</p>
<p>Información:</p>
<p>Vicepresidencia da Igualdade e do Benestar, San Caetano, s/n, 15781 Santiago de Compostela (A Coruña). Teléfono: 900 33 36 66. Fax: 981 95 76 97. Correo electrónico: residenciasmaiores*xunta.es. Páxina web: www.xunta.es/vicepresidencia.</p>
<p>Lexislación:</p>
<p>-Lei 4/1993, do 14 de abril, de servizos sociais.</p>
<p>-Decreto 243/1995, do 28 de xullo, polo que se regula o réxime de autorización e acreditación de centros.</p>
<p>-Orde do 18 de abril de 1996 pola que se desenvolve o Decreto 243/1995, do 28 de xullo, no relativo á regulación das condicións e requisitos específicos que deben cumprir os centros de atención a persoas maiores.</p>
<p>-Orde do 18 de agosto de 2000 pola que se aproba o Estatuto básico dos centros de servizos sociais da Comunidade Autónoma de Galicia.</p>
<p>Centro:</p>
<table><tbody><tr><td></td></tr>
<tr><td></td></tr>
<tr><td>Residencias de maiores</td><td>Localidade</td><td>Enderezo/Teléfono</td></tr>
<tr><td></td></tr>
</tbody></table>
<table><tbody><tr><td>A Coruña</td></tr>
<tr><td></td></tr>
<tr><td>R. de Carballo</td><td>Carballo</td><td>Praza de Vigo, s/n, 981 70 32 56</td></tr>
<tr><td></td></tr>
<tr><td>R. de Santiago
de Compostela</td><td>Santiago de Compostela</td><td>Porta do Camiño, As Rodas, 981 58 30 00</td></tr>
<tr><td></td></tr>
<tr><td>R. de Ferrol</td><td>Ferrol</td><td>Pardo Bazán, s/n, 981 31 62 11</td></tr>
<tr><td></td></tr>
<tr><td>Asistidos da Terceira Idade de Oleiros</td><td>Oleiros</td><td>Lugar de Pousada, 981 63 17 77</td></tr>
<tr><td></td></tr>
<tr><td>Torrente Ballester</td><td>A Coruña</td><td>Adormideras, s/n, 981 22 63 67</td></tr>
<tr><td></td></tr>
<tr><td>R. da Pobra do Caramiñal</td><td>A Pobra do Caramiñal</td><td>Rúa Venecia, s/n, 981 83 27 03</td></tr>
<tr><td></td></tr>
<tr><td>Lugo</td></tr>
<tr><td></td></tr>
<tr><td>As Gándaras</td><td>Lugo</td><td>As Gándaras, s/n, 982 22 83 91</td></tr>
<tr><td></td></tr>
<tr><td>R. de Monforte de Lemos</td><td>Monforte de Lemos</td><td>Paseo do Malecón, s/n, 982 41 02 11</td></tr>
<tr><td></td></tr>
<tr><td>R. de Burela</td><td>Burela</td><td>Rosalía de Castro, s/n, 982 58 18 06</td></tr>
<tr><td></td></tr>
<tr><td>A Milagrosa</td><td>Lugo</td><td>Rúa Curros Enríquez, s/n, 982 21 13 02</td></tr>
<tr><td></td></tr>
<tr><td>Ourense</td></tr>
<tr><td></td></tr>
<tr><td>R. do Carballiño</td><td>O Carballiño</td><td>Cornubal, s/n, 988 27 02 70</td></tr>
<tr><td></td></tr>
<tr><td>Nosa Señora dos Miragres</td><td>Barbadás</td><td>R/ Bardanes, C. de Vaca, 156, 988 22 77 37</td></tr>
<tr><td></td></tr>
<tr><td>R. de Castro Caldelas</td><td>Castro
Caldelas</td><td>Devesa do Conde, s/n, 988 20 33 45</td></tr>
<tr><td></td></tr>
<tr><td>Pontevedra</td></tr>
<tr><td></td></tr>
<tr><td>R. da Estrada</td><td>A Estrada</td><td>Praza Martínez Anido, nº 3, 986 57 15 96</td></tr>
<tr><td></td></tr>
<tr><td>R. de Vigo Arieiro</td><td>Vigo</td><td>Arieiro, s/n, Bembrive, 986 37 41 41</td></tr>
<tr><td></td></tr>
<tr><td>Vigo-O Meixoeiro</td><td>Vigo</td><td>Estrada Madrid-Ourense, s/n, 986 25 35 11</td></tr>
<tr><td></td></tr>
<tr><td>R. de Marín</td><td>Marín</td><td>Ezequiel Massoni, nº 19, 986 89 12 88</td></tr>
<tr><td></td></tr>
<tr><td>R. de Campolongo</td><td>Pontevedra</td><td>Rúa Fernández Ladreda, nº 26, 986 86 02 06</td></tr>
<tr><td></td></tr></tbody></table>
<p>Cumprimento de compromisos:</p>
<p>Os resultados anuais da avaliación dos indicadores publicaranse na páxina web da Vicepresidencia da Igualdade e do Benestar. Páxina web: www.xunta.es/vicepresidencia.</p>
<p>Participación dos cidadáns:</p>
<p>A colaboración que se espera recibir dos cidadáns canalizarase a través dos órganos de participación dos usuarios ou familiares, segundo o que se recolla no regulamento de réxime interno e a través das caixas de suxestións ou no correo electrónico da Vicepresidencia da Igualdade e do Benestar.</p>

