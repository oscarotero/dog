---
date: '2006-03-08'
page: 3
number: 47
agency: CONSELLERÍA DE CULTURA E DEPORTE
section: I. DISPOSICIÓNS XERAIS
title: >-
  Decreto 36/2006, do 23 de febreiro, polo que se desenvolve a estrutura
  orgánica da Consellería de Cultura e Deporte.
range: Decreto
---
<p>O Estatuto de autonomía de Galicia no seu artigo 1.2º establece que a comunidade autónoma, a través de institucións democráticas, asume como tarefa principal a defensa da identidade de Galicia. Así mesmo, o seu artigo 32 manifesta que corresponde á nosa comunidade autónoma a defensa e promoción dos valores culturais do pobo galego. Neste marco, a Consellería de Cultura e Deporte, configurada ao abeiro do Decreto 232/2005, do 11 de agosto, polo que se fixa a estrutura orgánica dos departamentos da Xunta de Galicia, asume as competencias que facultarán o deseño, programación, desenvolvemento e execución da política cultural do Goberno de Galicia en todas as súas vertentes, así como as facultades e funcións en materia deportiva, consonte o réxime competencial recollido no título II do devandito texto estatutario.</p>
<p>Procede, xa que logo, o desenvolvemento da súa estrutura orgánica básica ata o nivel de xefatura de servizo, distribuíndo as funcións de xeito que permita a máxima eficacia e eficiencia no exercicio delas.</p>
<p>De acordo co exposto, por proposta da conselleira de Cultura e Deporte, co informe previo das consellerías de Presidencia, Administracións Públicas e Xustiza e Economía e Facenda, en uso das atribucións conferidas pola Lei 1/1983, do 22 de febreiro, e logo de deliberación do Consello da Xunta de Galicia, na súa reunión do día vinte e tres de febreiro de dous mil seis,</p>
<p>DISPOÑO:</p>
<p>Artigo 1º.-Competencias.</p>
<p>A Consellería de Cultura e Deporte é o órgano da Administración da comunidade autónoma ao que lle corresponden as competencias en materia de creación e difusión cultural, patrimonio cultural, os aspectos vinculables á protección do patrimonio cultural da Cidade e dos Camiños de Santiago, e o fomento e promoción da cultura física e o deporte, segundo o establecido no Estatuto de autonomía.</p>
<p>Artigo 2º.-Órganos.</p>
<p>1. A Consellería de Cultura e Deporte desempeñará as funcións da súa competencia a través dos seguintes órganos:</p>
<p>a) A conselleira.</p>
<p>b) A Secretaría Xeral.</p>
<p>c) A Dirección Xeral de Creación e Difusión Cultural.</p>
<p>d) A Dirección Xeral de Patrimonio Cultural.</p>
<p>e) A Dirección Xeral para o Deporte.</p>
<p>f) Os órganos colexiados.</p>
<p>g) As delegacións provinciais.</p>
<p>2. Queda adscrito a Consellería de Cultura e Deporte, sen prexuízo da súa personalidade xurídica propia, como organismo autónomo o Instituto Galego das Artes Escénicas e Musicais, creado pola Lei 4/1989, do 21 de abril.</p>
<p>Artigo 3º.-A conselleira.</p>
<p>A conselleira é a autoridade superior da consellería, e con tal carácter está investida das atribucións que lle confire o artigo 34 da Lei 1/1983, do 22 de febreiro, reguladora da Xunta e do seu presidente.</p>
<p>Artigo 4º.-A Secretaría Xeral.</p>
<p>Un. A Secretaría Xeral exercerá as funcións sinaladas no Decreto 119/1982, do 5 de outubro, ademais das que lle sexan encomendadas por delegación do titular do departamento.</p>
<p>Dous. Baixo a dependencia directa do secretario xeral existirán as seguintes unidades:</p>
<p>1. Subdirección Xeral de Coordinación Administrativa e Control Orzamentario.</p>
<p>Exercerá as funcións de xestión de todo o persoal, a coordinación da elaboración do anteproxecto do orzamento, o seu seguimento e control, a xestión da contratación administrativa e económica, a organización do rexistro e os demais aspectos relacionados co réxime interior.</p>
<p>Para iso contará coas seguintes unidades con nivel orgánico de servizo:</p>
<p>1.1. Servizo de Persoal.</p>
<p>Correspóndenlle a este servizo as funcións de:</p>
<p>a) Tramitación, custodia e arquivo dos expedientes administrativos relativos ao persoal funcionario e laboral dependente da consellería.</p>
<p>b) Xestión e tramitación da nómina.</p>
<p>c) Programación das necesidades de persoal da consellería.</p>
<p>d) Control de asistencia e puntualidade.</p>
<p>e) Aqueloutras actividades relativas ao persoal da consellería que, no seu ámbito de competencia, lle encomende o secretario xeral.</p>
<p>1.2. Servizo de Réxime Interior e Xestión Orzamentaria.</p>
<p>Este servizo desenvolverá as seguintes funcións:</p>
<p>a) Elaboración do anteproxecto de orzamentos da consellería.</p>
<p>b) Execución, coordinación, seguimento e control do orzamento así como a proposta e xestión das súas modificacións.</p>
<p>c) Habilitación de pagamentos.</p>
<p>d) Rexistro xeral da consellería e réxime interior.</p>
<p>1.3. Servizo de Obras e Contratación.</p>
<p>Correspóndelle a tramitación dos expedientes de contratación sometidos á normativa reguladora dos contratos das administracións públicas, calquera que sexa o seu tipo ou forma de adxudicación, así como o seguimento e control da execución de todos os contratos que non estea expresamente atribuída a outros órganos.</p>
<p>1.4. Servizo de Supervisión de Proxectos.</p>
<p>Correspóndenlle a este servizo as funcións de:</p>
<p>a) Elaboración de instrucións, control e supervisión dos proxectos de obra nova, ampliacións, reposicións e rehabilitacións integrais que execute esta consellería e non lle correspondan a outra unidade.</p>
<p>b) Realización das actas de replanteo.</p>
<p>c) Seguimento e control da execución das obras en todas as súas fases, así como a realización dos informes e actuacións que sexan necesarios, ata a súa recepción.</p>
<p>d) Supervisión e informe de certificacións de obra e honorarios facultativos.</p>
<p>e) Supervisión e visado de Plans de Seguridade e Saúde no Traballo.</p>
<p>f) Tramitación dos expedientes de expropiación instruídos pola consellería.</p>
<p>g) Calquera outra análoga que lle sexa encomendada.</p>
<p>1.5. Servizo Técnico-Xurídico.</p>
<p>Correspóndenlle a este servizo as seguintes funcións:</p>
<p>a) O estudo e tramitación dos anteproxectos de disposicións de carácter xeral, a elaboración de recompilación de normas e a proposta de refundición de normas emanadas da consellería.</p>
<p>b) O estudo, tramitación e formulación de propostas de resolución dos recursos e reclamacións que debe resolver a conselleira.</p>
<p>c) O estudo, preparación e tramitación dos expedientes que teñan que elevarse ao Consello da Xunta de Galicia e á Comisión de Secretarios Xerais, así como o traslado dos seus acordos.</p>
<p>d) O rexistro, arquivo e custodia das disposicións legais emanadas da consellería.</p>
<p>e) A tramitación dos requirimentos e peticións formuladas á consellería polos xulgados, tribunais, o Defensor do Pobo, o Valedor do Pobo e institucións similares.</p>
<p>f) O exercicio das funcións que a consellería teña encomendadas en relación coas fundacións de interese galego, sobre as que lle corresponda exercer o protectorado.</p>
<p>g) En xeral, cantos asuntos lle sexan encomendados por razón da súa competencia polo secretario xeral.</p>
<p>2. Dependendo organicamente da Secretaría Xeral, con nivel orgánico de subdirección xeral, existirán as seguintes unidades:</p>
<p>a) Intervención Delegada.</p>
<p>b) Asesoría Xurídica, que se rexerá polo disposto no Regulamento orgánico da Asesoría Xurídica da Xunta</p>
<p>de Galicia aprobado polo Decreto 343/2003, do 11 de xullo.</p>
<p>Artigo 5º.-A Dirección Xeral de Creación e Difusión Cultural.</p>
<p>Un. Correspóndelle á Dirección Xeral de Creación e Difusión Cultural a dirección e coordinación das atribucións da consellería en materia de promoción cultural, do libro e bibliotecas e entre elas as seguintes:</p>
<p>a) A promoción das relacións culturais en Galicia, a potenciación da creación e a innovación cultural e o apoio ás casas de cultura, centros e entidades socio-culturais.</p>
<p>b) A colaboración no desenvolvemento do teatro, a danza, a música, as artes líricas e coreográficas.</p>
<p>c) A posta en práctica de medidas de apoio para os artistas e creadores e a súa participación na programación cultural.</p>
<p>d) O establecemento de canles de información e promoción da investigación no eido cultural.</p>
<p>e) O estímulo da creación literaria, artística e musical e das publicacións.</p>
<p>f) A elaboración de plans respecto da política do libro de acordo coas necesidades culturais de Galicia.</p>
<p>g) A execución da lexislación sobre propiedade intelectual e a xestión do depósito legal.</p>
<p>h) As autorizacións para a realización de feiras e exposicións do libro e do material bibliográfico.</p>
<p>i) A orientación do servizo público da lectura para difundir a cultura por medio do libro e os novos soportes dixitais.</p>
<p>j) A organización e aprobación dos expedientes de creación de novas bibliotecas ou servizos bibliotecarios, dos seus regulamentos e concertos e a organización de cursos de formación de bibliotecarios.</p>
<p>k) A promoción e difusión do patrimonio audiovisual galego e das artes da imaxe.</p>
<p>l) O fomento da creación, produción e divulgación cinematográfica, videográfica, audiovisual e multimedia.</p>
<p>m) A programación e realización de exposicións relacionadas coas principais tendencias e ámbitos da creación artística contemporánea e, moi especialmente, a creación artística nacida ou relacionada con Galicia.</p>
<p>n) A coordinación e supervisión das actuacións do Centro Galego de Arte Contemporánea.</p>
<p>ñ) A organización e fomento de iniciativas e actividades orientadas á potenciación da dimensión internacional da cultura galega.</p>
<p>o) O estímulo e impulso á presenza das diferentes manifestacións da identidade cultural galega nas redes telemáticas e nos procesos de integración e intercambio multicultural.</p>
<p>p) A organización e colaboración nas exposicións, congresos, coloquios e cursos de formación, así como a convocatoria de bolsas e axudas, e a preparación de convenios sobre as materias que sexan competencia da dirección xeral.</p>
<p>Dous. Para o desenvolvemento das súas funcións, a Dirección Xeral de Creación e Difusión Cultural estrutúrase do seguinte xeito:</p>
<p>1. Subdirección Xeral de Creación e Difusión Cultural.</p>
<p>Correspóndelle a elaboración de normas e a programación e execución das funcións da Dirección Xeral de Creación e Difusión Cultural no eido do impulso á creación, á difusión cultural, ao libro e ás bibliotecas, estudos e publicacións e a dirección do Centro Superior Bibliográfico.</p>
<p>Contará cos seguintes servizos:</p>
<p>1.1. Servizo de Promoción da Creación e Difusión Cultural.</p>
<p>Elaborará as propostas para impulsar a creación e promover e difundir a cultura nos seus diversos eidos, a través da xestión das diferentes axudas e instrumentos de colaboración coas asociacións, fundacións, movementos ou colectivos culturais, persoas físicas, corporacións locais e industrias culturais, así como programar, organizar e coordinar actuacións propias e en colaboración nas actividades de innovación e difusión da cultura.</p>
<p>1.2. Servizo do Libro e Bibliotecas.</p>
<p>Correspóndenlle a este servizo as funcións de:</p>
<p>a) Xestión da política en relación co libro e os novos soportes dixitais: axudas a empresas editoriais, feiras do libro e animación á lectura.</p>
<p>b) Xestión da política bibliotecaria: creación de novas bibliotecas, modernización das existentes, axudas, bolsas, informatización e cursos de bibliotecas.</p>
<p>c) Dirección do Centro Superior Bibliográfico de Galicia nas seguintes cuestións: xestión, organización, elaboración do catálogo colectivo, depósito legal, dixitalización, dirección do préstamo interbibliotecario e catalogación centralizada.</p>
<p>1.3. Servizo de Estudos e Publicacións.</p>
<p>Correspóndenlle a este servizo as seguintes funcións:</p>
<p>a) Edición das obras que sexan de interese xeral para a comunidade autónoma.</p>
<p>b) Coordinación da distribución comercial de todas as obras da Xunta de Galicia do intercambio de publicacións coas institucións que fixe a Comisión Permanente de Publicacións.</p>
<p>c) Xestión de todo o relacionado coa adxudicación dos números do ISBN ás publicacións da Xunta de Galicia de acordo coa Axencia Española do ISBN e coas resolucións da Comisión Permanente de Publicacións.</p>
<p>d) Realización de programas, estudos, análises e estatísticas e elaboración de informes e propostas en relación coas publicacións da Consellería de Cultura e Deporte.</p>
<p>e) Coordinación e revisión das publicacións que, directa ou indirectamente, leva a cabo a Consellería de Cultura e Deporte, no ámbito da súa competencia.</p>
<p>f) Estudo e análise dos proxectos relacionados coas publicacións programadas polas diversas unidades desta consellería.</p>
<p>g) Todas aquelas outras que por disposicións legais ou regulamentarias poidan serlle atribuídas.</p>
<p>1.4. Servizo do Rexistro da Propiedade Intelectual de Galicia.</p>
<p>Correspóndelle a este servizo realizar as funcións do Rexistro Territorial integrado no Rexistro Xeral da Propiedade Intelectual. Entre outras, realizará as seguintes funcións:</p>
<p>a) Tramitación e resolución dos expedientes de inscrición e anotación.</p>
<p>b) Práctica das inscricións que procedan.</p>
<p>c) Certificación e publicidade dos dereitos, actos e contratos inscritos.</p>
<p>d) Emisión de informes técnicos nos casos en que proceda.</p>
<p>e) Calquera outra que lle corresponda de acordo coa lexislación en materia de propiedade intelectual.</p>
<p>2. Dirección do Centro Galego de Arte Contemporánea.</p>
<p>A dirección do Centro Galego de Arte Contemporánea dependerá organicamente da Dirección Xeral de Creación e Difusión Cultural e funcionalmente do padroado do centro.</p>
<p>Á dirección, que se poderá prover por persoal funcionario con rango de subdirector xeral ou en réxime de contratación temporal, e sen prexuízo da súa renovación, de conformidade co Real decreto 1382/1985, do 1 de agosto, correspóndelle a dirección, coordinación e planificación da actividade dos departamentos do centro.</p>
<p>A xerencia do Centro Galego de Arte Contemporánea dependerá organicamente da Dirección Xeral de Creación e Difusión Cultural e funcionalmente do padroado do centro.</p>
<p>O xerente será nomeado pola conselleira de Cultura e Deporte, por proposta do padroado do Centro Galego de Arte Contemporánea. Exercerá o cargo de secretario do padroado, ademais das funcións sinaladas no Decreto 326/1996, do 26 de xullo, de regulamentación do Centro Galego de Arte Contemporánea.</p>
<p>Artigo 6º.-A Dirección Xeral de Patrimonio Cultural.</p>
<p>Un. Correspóndelle á Dirección Xeral de Patrimonio Cultural a dirección e coordinación das actuacións da consellería en materia de patrimonio histórico, arqueolóxico, paleontolóxico, artístico, arquitectónico, etnolóxico e documental en todas as súas manifestacións, así como nas materias de arquivos e museos, e especialmente as seguintes funcións:</p>
<p>a) A protección, a conservación, o acrecentamento, a difusión e o fomento do patrimonio cultural de Galicia, así como a súa investigación e transmisión a xeracións futuras.</p>
<p>b) A protección, conservación e recuperación dos Camiños de Santiago, así como a elaboración da normativa xurídica que lle afecte.</p>
<p>c) A elaboración e xestión dos asuntos relacionados co réxime xurídico de protección do patrimonio cultural.</p>
<p>d) A tramitación e xestión dos procedementos para a declaración de ben de interese cultural, e a inclusión no catálogo e no inventario do patrimonio cultural.</p>
<p>e) A promoción e xestión das actuacións arqueolóxicas relacionadas coas competencias da dirección xeral.</p>
<p>f) O informe e a resolución, se é o caso, dos expedientes que afecten, conforme a normativa vixente, ao patrimonio cultural.</p>
<p>g) A realización de informes e estudos que lle sexan requiridos polas autoridades competentes e, en particular, o informe e asesoramento ás autoridades administrativas, cando sexa solicitado, en materia de protección e conservación do patrimonio cultural e na adopción de medidas cautelares, correctivas e sancionadoras que se xulguen convenientes.</p>
<p>h) A dirección e xestión das obras de conservación e restauración no patrimonio cultural promovidas pola consellería.</p>
<p>i) As actuacións necesarias para o exercicio da potestade expropiatoria e do dereito de adquisición preferente en asuntos relacionados co patrimonio cultural.</p>
<p>j) A preparación e xestión de convenios e protocolos relacionados coas competencias desta dirección xeral.</p>
<p>k) A dirección de todas as actuacións dirixidas a velar pola conservación, coidado, promoción e difusión do patrimonio moble e documental de Galicia, especialmente a través dos museos e dos arquivos.</p>
<p>l) A elaboración e edición de publicacións de carácter científico, cultural, educativo e divulgativo relacionadas co patrimonio cultural.</p>
<p>m) A organización de exposicións, coloquios, seminarios e cursos relacionados co patrimonio cultural e dirixidos á formación, a xestión e a difusión dos temas vinculados a este.</p>
<p>Dous. Para o desenvolvemento das súas funcións, a Dirección Xeral de Patrimonio Cultural estrutúrase do seguinte xeito:</p>
<p>1. Subdirección Xeral de Protección do Patrimonio Cultural.</p>
<p>Correspóndelle a esta subdirección a elaboración de normas e a programación, coordinación e execución das actuacións relacionadas coa protección e a xestión do patrimonio cultural.</p>
<p>Contará cos seguintes servizos:</p>
<p>1.1. Servizo de Inventario e Protección do Patrimonio Cultural.</p>
<p>Son funcións deste servizo:</p>
<p>a) A formación e actualización do Inventario Xeral do Patrimonio Cultural de Galicia.</p>
<p>b) A xestión e coordinación dos expedientes de declaración de Ben de Interese Cultural e de inclusión de bens no Catálogo e no Inventario do Patrimonio Cultural de Galicia.</p>
<p>c) A coordinación dos expedientes de protección do patrimonio cultural entre os servizos centrais e as delegacións provinciais da consellería.</p>
<p>d) A coordinación na elaboración de normas e a xestión dos asuntos relacionados co réxime xurídico de protección dos bens culturais.</p>
<p>e) A Secretaría da Comisión Superior de Valoración de Bens Culturais de interese para Galicia.</p>
<p>f) A coordinación das relacións necesarias con outros servizos da consellería nos temas vinculados coa tramitación de recursos administrativos relativos ao patrimonio cultural, sen prexuízo das competencias e funcións daqueles.</p>
<p>g) A tramitación dos expedientes da Subcomisión de Conservación do Patrimonio Histórico Artístico e Documental da Igrexa de Galicia, para intervencións no patrimonio cultural de titularidade da Igrexa Católica.</p>
<p>1.2. Servizo de Vixilancia e Inspección do Patrimonio Cultural.</p>
<p>Son funcións deste servizo:</p>
<p>a) A vixilancia e control dos bens de calquera natureza integrantes do patrimonio cultural de Galicia, para os efectos do seu coidado e conservación e a vixilancia do cumprimento da execución da ordenación urbanística municipal no relativo ao patrimonio cultural de Galicia.</p>
<p>b) A comprobación do cumprimento das normas, resolucións e ditames emanados da Dirección Xeral de Patrimonio Cultural.</p>
<p>c) O control do rexistro obrigatorio das transaccións realizadas polas persoas ou entidades dedicadas ao comercio de bens integrantes do patrimonio cultural e do cumprimento dos requisitos para o exercicio desta actividade.</p>
<p>d) A coordinación da inspección dos bens, de calquera natureza, integrantes do patrimonio cultural de Galicia e, en particular, as actuacións correspondentes á investigación, comprobación e comunicación sobre os feitos obxecto de reclamacións ou denuncias sobre presuntas afectacións a aquel patrimonio.</p>
<p>e) A tramitación dos procedementos sancionadores por infraccións da normativa vixente en materia de protección do patrimonio cultural, e a realización de informes encamiñados a determinar e avaliar os danos producidos nel, así como a proposta á Dirección Xeral de Patrimonio Cultural de adopción de medidas cautelares e, de ser o caso, sancionadoras por infraccións en materia de patrimonio cultural.</p>
<p>1.3. Servizo de Arquivos e Museos.</p>
<p>Son funcións deste servizo:</p>
<p>a) A coordinación e dirección técnica dos sistemas galegos de arquivos e de museos e das distintas redes que os integran, así como a inspección dos arquivos e museos galegos e o seu patrimonio cultural.</p>
<p>b) A xestión dos arquivos e museos de titularidade autonómica, adscritos a esta consellería e os de titularidade estatal de xestión transferida á Comunidade Autónoma de Galicia.</p>
<p>c) A tramitación e informe dos expedientes para a creación, autorización e cualificación de museos e coleccións visitables segundo a normativa vixente.</p>
<p>d) A elaboración, actualización e control do Rexistro e o Censo de Museos de Galicia así coma do Censo-Guía de arquivos.</p>
<p>e) O control dos movementos, restauracións e reproducións do patrimonio moble e documental custodiado nos arquivos e museos galegos, así como a elaboración e mantemento do seu inventario.</p>
<p>f) O apoio e asesoramento técnico en materia de patrimonio moble e documental e en temas de arquivos e museos de interese para Galicia.</p>
<p>g) A programación, coordinación e xestión das actuacións en materia de incremento, conservación, documentación, investigación e difusión do patrimonio custodiado nos arquivos e museos galegos.</p>
<p>2. Subdirección Xeral de Conservación e Restauración de Bens Culturais.</p>
<p>Correspóndelle a esta subdirección a elaboración da programación, coordinación e execución das funcións de intervención no patrimonio cultural, así coma o estudo e a emisión de informes dos planeamentos que incidan sobre este, no ámbito das súas competencias.</p>
<p>Contará cos seguintes servizos:</p>
<p>2.1. Servizo de Arquitectura e Etnografía.</p>
<p>Son funcións deste servizo as seguintes:</p>
<p>a) A programación das actuacións necesarias para a conservación, intervención e xestión do patrimonio cultural arquitectónico e etnográfico.</p>
<p>b) A información dos plans, programas e proxectos que poidan afectar ao patrimonio arquitectónico e etnográfico e ao seu contorno, no seu ámbito competencial.</p>
<p>c) A promoción e coordinación das actuacións de prevención, conservación, restauración e posta en valor do patrimonio arquitectónico e etnográfico, cos conseguintes labores de inspección e supervisión.</p>
<p>d) A prestación de apoio e asesoramento técnico, cando así proceda, en proxectos e actuacións que afecten ao patrimonio arquitectónico e etnográfico.</p>
<p>e) A elaboración e mantemento do Inventario do patrimonio arquitectónico e etnográfico, para a súa posterior inclusión no Inventario Xeral do Patrimonio Cultural de Galicia.</p>
<p>2.2. Servizo de Arqueoloxía.</p>
<p>Son funcións deste servizo:</p>
<p>a) A programación das actuacións necesarias para a conservación e xestión do patrimonio arqueolóxico.</p>
<p>b) A información dos planos, programas e proxectos que poidan afectar ao patrimonio arqueolóxico e ao seu contorno, no seu ámbito competencial.</p>
<p>c) A promoción e coordinación das actuacións preventivas de rescate, conservación e posta en valor do patrimonio arqueolóxico.</p>
<p>d) A tramitación e información dos expedientes de actuacións arqueolóxicas, cos conseguintes labores de inspección e supervisión.</p>
<p>e) A prestación de apoio e asesoramento técnico, cando así proceda, en proxectos e actuacións que afecten ao patrimonio arqueolóxico.</p>
<p>f) A elaboración e mantemento do Inventario do patrimonio inmoble arqueolóxico, para a súa posterior inclusión no Inventario Xeral do Patrimonio Cultural de Galicia.</p>
<p>3. Subdirección Xeral de Protección da Cidade e Camiños de Santiago.</p>
<p>Correspóndelle a dirección e coordinación das actuacións da consellería relativas ao patrimonio cultural vinculado á Cidade e aos Camiños de Santiago, sen prexuízo das competencias da Consellería de Innovación e Industria.</p>
<p>Contará co seguinte servizo:</p>
<p>3.1. Servizo de Conservación e Protección Xacobeas.</p>
<p>Son funcións deste servizo:</p>
<p>a) A delimitación, recuperación, conservación, rehabilitación, sinalización e posta en valor dos Camiños de Santiago en Galicia.</p>
<p>b) A tramitación de expedientes e a xestión do Comité Asesor do Camiño de Santiago.</p>
<p>c) A promoción das actividades e producións relacionadas cos Camiños históricos de Santiago.</p>
<p>d) A divulgación científica e cultural dos Camiños de Santiago, por medio de publicacións, congresos, seminarios, exposicións ou actividades similares.</p>
<p>e) A xestión da participación da consellería en programas ou exposicións relacionadas cos Camiños de Santiago.</p>
<p>Artigo 7º.-Dirección Xeral para o Deporte.</p>
<p>Un. Correspóndelle a esta dirección xeral:</p>
<p>a) O deseño, programación, desenvolvemento e execución da política deportiva de Galicia.</p>
<p>b) A colaboración coas administracións locais na promoción e difusión da cultura física e do deporte. O apoio e promoción das asociacións deportivas, sempre que o seu ámbito de actuación non exceda o propio da comunidade autónoma.</p>
<p>c) A elaboración e execución dos plans de construción de instalacións deportivas propias. En relación cos centros, tanto propios como dependentes doutras entidades, corresponderalle coordinar e supervisar o seu funcionamento e prestarlles a asistencia técnica necesaria para o correcto desenvolvemento da súa actividade.</p>
<p>d) A xestión das prestacións e programas en materias propias da dirección xeral, así como a realización de todas aquelas accións encamiñadas á mellora da actividade físico-deportiva e da infraestrutura deportiva galega.</p>
<p>e) O fomento da presenza do deporte galego no ámbito estatal e internacional.</p>
<p>Dous. Para o desenvolvemento das anteditas funcións, esta dirección xeral estrutúrase como segue:</p>
<p>1. Subdirección Xeral de Deporte.</p>
<p>Exercerá as seguintes funcións:</p>
<p>a) A elaboración e execución de plans de tecnificación deportiva e realización de estudos sobre competicións de deportistas federados.</p>
<p>b) A xestión deportiva do Centro Galego de Tecnificación Deportiva e a súa coordinación coas federacións deportivas e outras entidades para a súa utilización.</p>
<p>c) A coordinación da actividade deportiva cos plans, programas e actuacións docentes do INEF de Galicia.</p>
<p>d) O rexistro de entidades deportivas.</p>
<p>e) O fomento e promoción do deporte, deporte extraescolar e de tempo libre.</p>
<p>f) A elaboración e coordinación dos plans de instalacións deportivas así como a coordinación e supervisión do funcionamento administrativo dos centros e instalacións deportivas.</p>
<p>Para o desenvolvemento das súas funcións contará coas seguintes unidades administrativas con nivel orgánico de servizo:</p>
<p>1.1. Servizo de Coordinación Deportiva.</p>
<p>Son funcións deste servizo:</p>
<p>a) A dirección dos plans e programas das competicións deportivas.</p>
<p>b) A xestión administrativa da actividade de fomento e promoción deportiva.</p>
<p>c) A coordinación dos plans de formación realizados desde a Escola Galega do Deporte.</p>
<p>1.2. Servizo de Contratación e Xestión Económica.</p>
<p>Corresponderanlle as seguintes funcións:</p>
<p>a) A execución, coordinación e tramitación dos expedientes relativos á contratación administrativa, axudas e subvencións e convenios relativos aos programas xestionados pola dirección xeral en materia de infraestruturas deportivas.</p>
<p>b) A coordinación e asistencia técnica dos centros e instalacións deportivas para o correcto desenvolvemento da súa actividade.</p>
<p>c) O control de carácter interno da xestión orzamentaria dos capítulos de gasto encomendados á dirección xeral.</p>
<p>1.3. Servizo de Supervisión de Proxectos e Seguimento de Obras.</p>
<p>A este servizo corresponderalle desenvolver as funcións das oficinas de supervisión dos proxectos ás que fai referencia a normativa vixente respecto das obras que teña ao seu cargo a dirección xeral, así como o seguimento destas e das correspondentes a convenios de colaboración que se subscriban coas corporacións locais ou outros entes.</p>
<p>Artigo 8º.-Órganos colexiados.</p>
<p>Co carácter, cometido e funcións establecidas nas súas respectivas normas reguladoras, están constituídos os seguintes órganos colexiados:</p>
<p>Un. A nivel central:</p>
<p>A Comisión Técnica de Arqueoloxía, creada pola Orde do 12 de abril de 1983, e reestruturada polo Decreto 199/1997, do 10 de xullo, polo que se regula a actividade arqueolóxica na Comunidade Autónoma de Galicia.</p>
<p>O Consello de Bibliotecas, creado pola Lei 14/1989, do 11 de outubro, de bibliotecas.</p>
<p>A Comisión Técnica de Museos, regulada polo Decreto 314/1986, do 16 de outubro.</p>
<p>A Comisión Superior de Valoración de Bens Culturais, creada polo Decreto 112/1992, do 30 de abril.</p>
<p>A Comisión Técnica de Arquivos, creada polo Decreto 307/1989, do 23 de novembro, polo que se regula o sistema de arquivos e o patrimonio documental de Galicia.</p>
<p>O Padroado do Conxunto Histórico-Artístico de Sargadelos, creado polo Decreto 167/1975, do 23 de xaneiro, e reestruturado polo Decreto 17/1987, do 22 de xaneiro.</p>
<p>O Comité Asesor do Camiño de Santiago, creado pola Lei 3/1996, do 10 de maio, de protección dos camiños de Santiago.</p>
<p>A Comisión do Patrimonio Histórico da Cidade e Camiño de Santiago, regulada polo Decreto 63/1992, do 19 de febreiro.</p>
<p>A Comisión Técnica de Etnografía, creada polo Decreto 41/1992, do 6 de febreiro.</p>
<p>O Padroado do Centro Galego de Arte Contemporánea, creado polo Decreto 286/1994, do 30 de setembro, e reestruturado polo Decreto 326/1996, do 26 de xullo.</p>
<p>O Consello Coordinador de Publicacións da Xunta de Galicia e a Comisión Permanente de Publicacións, creados polo Decreto 316/1990, do 8 de xuño, e regulados polo Decreto 196/2001, do 26 de xullo, polo que se regulan as publicacións da Xunta de Galicia.</p>
<p>O Comité Galego de Xustiza Deportiva creado pola Lei 11/1997, do 22 de agosto, xeral do deporte de Galicia.</p>
<p>A Comisión Galega para a Prevención da Violencia no Deporte creada polo Decreto 116/2004, do 27 de maio.</p>
<p>Dous. A nivel provincial:</p>
<p>As Comisións Territoriais do Patrimonio Histórico Galego, unha por cada provincia da Comunidade Autónoma galega, reguladas polo Decreto 63/1992, do 19 de febreiro.</p>
<p>Artigo 9º.-As delegacións provinciais.</p>
<p>Un. En cada unha das provincias da comunidade autónoma existirá unha delegación provincial da Consellería de Cultura e Deporte, segundo o establecido no Decreto 232/2005, do 11 de agosto, polo que se</p>
<p>fixa a estrutura orgánica dos departamentos da Xunta de Galicia, que desempeñará as competencias determinadas nos decretos 5/1987, do 14 de xaneiro, e 87 e 88/1990, do 15 de febreiro, e todas aquelas que lle sexan atribuídas por disposición legal.</p>
<p>O delegado provincial exercerá as funcións establecidas polo Decreto 5/1987, do 14 de xaneiro, e aquelas que lle sexan especial e singularmente encomendadas.</p>
<p>Dous. En cada unha das delegacións provinciais existirá unha secretaría, con nivel orgánico de servizo.</p>
<p>Correspóndelle ao secretario provincial, baixo a autoridade e supervisión do delegado, o exercicio das funcións relativas ao réxime interior, á tramitación administrativa, xestión de persoal, elaboración do anteproxecto de orzamento da delegación, e a administración, control contable e xustificación de créditos que se lle asignen e, en xeral, prestar asesoramento e asistencia técnica e administrativa ao delegado, a quen substituirá nas súas funcións en caso de vacante, ausencia ou enfermidade.</p>
<p>Tres. Cada delegación provincial contará cos seguintes servizos:</p>
<p>1. Servizo de Patrimonio Cultural.</p>
<p>2. Servizo de Creación e Difusión Cultural.</p>
<p>3. Servizo de Deporte.</p>
<p>As xefaturas de servizo das delegacións provinciais dependerán funcionalmente das direccións xerais da Consellería de Cultura e Deporte dentro do ámbito das atribucións que correspondan a cada centro directivo, sen prexuízo da coordinación xeral que exerzan os delegados, dos que dependerán organicamente.</p>
<p>A Secretaría Xeral poderá ditar instrucións sobre materias de ámbito horizontal da consellería, para a debida coordinación dos distintos servizos das delegacións e un axeitado seguimento na execución orzamentaria.</p>
<p>Artigo 10º.-Outros órganos.</p>
<p>Quedan adscritos organicamente á Consellería de Cultura e Deporte o Centro Galego de Arte Contemporánea, creado polo Decreto 308/1989, do 28 de decembro, e reestruturado polo Decreto 326/1996, do 26 de xullo; o Centro Superior Bibliográfico de Galicia, creado pola Lei 14/1989, do 11 de outubro, de bibliotecas; o Centro de Información de Arquivos de Galicia e mais o Centro de Microfilms e Reprografía, creados polo Decreto 307/1989, do 23 de novembro, polo que se regula o sistema de arquivos e o patrimonio documental de Galicia.</p>
<p>Disposición adicional</p>
<p>Existirá un Consello de Dirección que terá como función asistir a conselleira na elaboración das políticas públicas do departamento e no seguimento e execución coordinada delas.</p>
<p>Estará presidido pola conselleira e integrado polo secretario xeral e os directores xerais, asistindo tamén</p>
<p>aqueles funcionarios ou técnicos que a conselleira designe para cada xuntanza.</p>
<p>Disposición derrogatoria</p>
<p>Queda derrogado o Decreto 136/2005, do 26 de maio, polo que se desenvolve a estrutura orgánica da Consellería de Cultura, Comunicación Social e Turismo, e cantas disposicións de igual ou inferior rango se opoñan ao establecido neste decreto.</p>
<p>Disposicións derradeiras</p>
<p>Primeira.-Facúltase a conselleira de Cultura e Deporte para ditar as disposicións necesarias para a execución e desenvolvemento do establecido neste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e tres de febreiro de dous mil seis.</p>
<p>Emilio Pérez Touriño</p>
<p>Presidente</p>
<p>Ánxela Bugallo Rodríguez</p>
<p>Conselleira de Cultura e Deporte</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

