---
date: '2006-11-23'
page: 17
number: 226
agency: CONSELLERÍA DO MEDIO RURAL
section: I. DISPOSICIÓNS XERAIS
title: >-
  Decreto 212/2006, do 16 de novembro, polo que se modifica o Decreto 562/2005,
  do 1 de decembro, polo que se establece a estrutura orgánica da Consellería do
  Medio Rural e do Fondo Galego de Garantía Agraria.
range: Decreto
---
<p>Polo Decreto 562/2005, do 1 de decembro (Diario Oficial de Galicia nº 237, do 13 de decembro) fixouse a estrutura orgánica da Consellería do Medio Rural e do Fondo Galego de Garantía Agraria (Fogga), precisándose no seu capítulo II, artigo 13º, a estrutura administrativa do dito organismo autónomo.</p>
<p>No marco das distintas funcións das unidades en que se estrutura o Fogga, faise referencia ás medidas financiadas pola sección Garantía do FEOGA así como á execución e contabilización dos pagamentos con cargo ao dito fondo, consonte co previsto no Decreto 359/1996, do 13 de setembro, que constituiu o Fogga como organismo pagador dos gastos que leva consigo a execución da política agrícola común, FEOGA-Garantía, na Comunidade Autónoma de Galicia.</p>
<p>Coa entrada en vigor do Regulamento (CE) 1290/2005, do Consello, do 21 de xuño, sobre o financiamento da política agrícola común, e as súas disposicións de aplicación, a partir do exercicio 2007 substitúese o FEOGA polos dous novos fondos agrícolas europeos, o Feaga e o Feader, establecendo para os dous a xestión a través do sistema de organismos pagadores. En aplicación do dito regulamento, o Decreto 155/2006, do 7 de setembro, constitúe o Fogga como o organismo pagador dos fondos europeos agrarios en Galicia.</p>
<p>Pola dita razón, procede modificar as referencias ao fondo agrícola substituído e adaptar as denominacións de determinadas unidades do Fogga á súa situación actual como organismo pagador do Feaga e do Feader e, ademais, como organismo xestor das diferentes medidas e programas do Feaga.</p>
<p>Xa que logo, por proposta do conselleiro do Medio Rural, e logo do informe da Consellería de Presidencia, Administracións Públicas e Xustiza e de Economía e Facenda, e en uso das atribucións conferidas pola Lei 1/1983, do 22 de febreiro, reguladora da Xunta e do seu presidente, e logo da deliberación do Consello da Xunta de Galicia na súa reunión do día dezaseis de novembro de dous mil seis,</p>
<p>DISPOÑO:</p>
<p>Artigo único.</p>
<p>Modificación do Decreto 562/2005, do 1 de decembro, polo que se establece a estrutura orgánica da Consellaría do Medio Rural e do Fondo Galego de Garantía Agraria.</p>
<p>O artigo 13 do Decreto 562/2005, do 1 de decembro, polo que se establece a estrutura orgánica da Consellería do Medio Rural e do Fondo Galego de Garantía Agraria, modifícase nos seguintes termos:</p>
<p>Un. O punto 1.1 queda redactado como segue:</p>
<p>«1.1. Servizo de Xestión Económica, Tesouraría e Contratación, corresponderalle a xestión do orzamento do organismo, da súa tesouraría e da contabilidade, así como a execución e contabilización de todos os pagamentos e o rexistro das operacións con cargo aos fondos Feaga e Feader. Así mesmo, compételle a xestión da contratación administrativa».</p>
<p>Dous. O primeiro parágrafo do punto 2 queda redactado como segue:</p>
<p>«2. Subdirección Xeral de Programas Feaga, a que lle corresponde, baixo a dependencia do director do organismo, a realización das funcións necesarias para a aplicación da PAC no eido agrícola e gandeiro, respecto das axudas e subvencións con cargo ao Feaga e no que atinxe ás medidas de intervención e regulación de mercados das distintas organizacións comúns de mercado, con cargo ao dito fondo».</p>
<p>Tres. A denominación da unidade a que se refire o punto 3 queda redactada como segue: «Servizo de Auditoría Interna dos Fondos Agrarios Europeos».</p>
<p>Disposición derrogatoria</p>
<p>Queda derrogada calquera disposición de rango igual ou inferior que se opoña ao establecido neste decreto.</p>
<p>Disposicións derradeiras</p>
<p>Primeira.-As modificacións que se establecen neste decreto non supoñen incremento de gasto.</p>
<p>Segunda.-As referencias efectuadas á sección Garantía do Fondo Europeo de Orientación e Garantía Agrícola (FEOGA) nos puntos 1º e 3º do artigo 13 do Decreto 562/2005, do 1 de decembro, entenderanse feitas aos fondos europeos agrarios Feaga e Feader; e as mesmas referencias efectuadas nos puntos 2.1 e 2.2 do dito artigo, entenderanse efectuadas ao fondo europeo agrario Feaga.</p>
<p>Terceira.-Facúltase o conselleiro do Medio Rural para ditar as normas complementarias para o desenvolvemento e aplicación deste decreto.</p>
<p>Cuarta.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, dezaseis de novembro de dous mil seis.</p>
<p>Emilio Pérez Touriño</p>
<p>Presidente</p>
<p>Alfredo Suárez Canal</p>
<p>Conselleiro do Medio Rural</p>

