---
date: '2006-01-05'
page: 270
number: 4
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 22 de decembro de 2005 que desenvolve o artigo 23.5º do Decreto
  lexislativo 1/1999, do 7 de outubro, polo que se aproba o texto refundido da
  Lei de réxime financeiro e orzamentario de Galicia en canto a anulación e
  baixa de contabilidade de determinadas débedas.
range: Orde
---
<p>A Orde da Consellería de Economía e Facenda do 30 de xaneiro de 2004, de anulación e baixa en contabilidade de liquidacións cuxa xestión en período executivo corresponda a esta consellería, desenvolvía o artigo 23.5º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Este artigo autoriza o conselleiro de Economía e Facenda para que poida dispor a non-liquidación de débedas ou a anulación e baixa en contabilidade de débedas xa liquidadas cando a súa execución resulte antieconómica; para desenvolver o que afecta a primeira parte da autorización, a non-liquidación de débedas, esta consellería ditou a Orde do 19 de febreiro de 1999 en referencia a impostos xestionados pola Consellería de Economía e Facenda ou as oficinas liquidadoras de distrito hipotecario e fixou en 1.000 pesetas (6,01 A) o importe do que non debía exceder a liquidación.</p>
<p>Co obxecto de desenvolver a segunda parte da autorización do artigo citado ditouse a orde á que se fai referencia ao inicio, cun ámbito de aplicación máis extenso ca a anterior e fixando o límite cuantitativo en referencia a esta, aínda que aplicándoo a «liquidacións xiradas a un mesmo debedor e integradas nun expediente executivo»; a excesiva complexidade deste criterio, así como a experiencia práctica fan que resulte aconsellable cambialo polo único de débeda, autónoma e independente.</p>
<p>Por todo iso, esta consellería</p>
<p>DISPÓN:</p>
<p>Artigo 1º</p>
<p>As débedas de dereito público, tributarias ou non tributarias, cuxa xestión recadatoria en período executivo lles corresponda por lei aos órganos da Consellería de Economía e Facenda, serán anuladas e dadas de baixa en contabilidade cando, no caso de terse notificado en período voluntario e de que se trate de contías exixibles que non excedan de 6 A, transcorrese o prazo de ingreso voluntario sen que fosen satisfeitos, non admitíndose por parte dos órganos antes citados tales débedas para a súa xestión de cobramento en período executivo.</p>
<p>Artigo 2º</p>
<p>Anualmente, mediante resolución conxunta da Dirección Xeral de Tributos e da Intervención Xeral da comunidade autónoma, poderase acordar a anulación e baixa en contabilidade de todas aquelas liquidacións que se atopen en período executivo e que correspondan a recursos de dereito público da facenda da comunidade autónoma das que resulte unha débeda pendente de recadar por importe inferior a 3 euros, sempre que reúnan os requisitos que precisamente se determinen na citada resolución.</p>
<p>Disposición derrogatoria</p>
<p>Derrógase a orde da Consellería de Economía e Facenda do 30 de xaneiro de 2004, de anulación e baixa en contabilidade de liquidacións cuxa xestión en período executivo lle corresponde a esta consellería.</p>
<p>Disposición derradeira</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 22 de decembro de 2005.</p>
<p>José Ramón Fernández Antonio</p>
<p>Conselleiro de Economía e Facenda</p>

