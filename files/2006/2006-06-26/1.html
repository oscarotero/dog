---
date: '2006-06-26'
page: 10
number: 121
agency: CONSELLERÍA DE MEDIO AMBIENTE E DESENVOLVEMENTO SOSTIBLE
section: I. DISPOSICIÓNS XERAIS
title: >-
  Orde do 15 de xuño de 2006 pola que se desenvolve o Decreto 174/2005, do 9 de
  xuño, polo que se regula o réxime xurídico da produción e xestión de residuos
  e o Rexistro Xeral de Produtores e Xestores de Residuos de Galicia.
range: Orde
---
<p>O Decreto 174/2005, do 9 de xuño, polo que se regula o réxime xurídico da produción e xestión de residuos e o Rexistro Xeral de Produtores e Xestores de Residuos de Galicia, establece o órgano administrativo competente para outorgar as autorizacións reguladas nel, pero garda silencio sobre o órgano competente para acordar a inscrición das actividades suxeitas a este réxime de control administrativo.</p>
<p>Pola súa parte, o Decreto 1/2006, do 12 de xaneiro, polo que se establece a estrutura orgánica da Consellería de Medio Ambiente e Desenvolvemento Sostible, atribúe a competencia para a tramitación das autorizacións de xestores e produtores de residuos na Subdirección Xeral de Calidade Ambiental, da Dirección Xeral de Calidade e Avaliación Ambiental, pero tampouco prevé o órgano competente para acordar a inscrición no Rexistro Xeral de Produtores e Xestores de Residuos de Galicia.</p>
<p>Por iso é de aplicación a previsión contida no parágrafo terceiro do artigo 12 da Lei 30/1992, do 26 de novembro, polo que se regula o réxime xurídico das administracións públicas e do procedemento administrativo común, que establece a quen corresponde a facultade para instruír e resolver os expedientes atribuídos a unha administración, cando non especifica o órgano que debe exercela, neste suposto entenderase que corresponde aos órganos inferiores competentes por razón da materia e do territorio.</p>
<p>A facultade para ditar as disposicións precisas para desenvolver o contido do Decreto 174/2005, do 9 de xuño, corresponde ao conselleiro de Medio Ambiente e Desenvolvemento Sostible, de acordo coa atribución da súa disposición derradeira. Na súa virtude e de acordo co disposto no artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo único</p>
<p>1. O órgano competente para coñecer e resolver os procedementos administrativos das actividades de produción e xestión de residuos suxeitos a réxime de notificación no Decreto174/2005, do 9 de xuño, polo que se regula o réxime xurídico da produción e xestión de residuos e o Rexistro Xeral de Produtores e Xestores de Residuos de Galicia é a Delegación Provincial da Consellería de Medio Ambiente e Desenvolvemento Sostible correspondente ao lugar onde se realiza a actividade suxeita a inscrición.</p>
<p>2. No caso de que unha mesma empresa realice a súa actividade en distintas provincias, o órgano competente para coñecer e resolver os procedementos será a delegación provincial onde teña a sede social a empresa notificante. Neste suposto, no caso</p>
<p>de que a sede social da empresa non radicase na comunidade autónoma de Galicia, o órgano competente para coñecer e resolver o procedemento será a Dirección Xeral de Calidade e Avaliación Ambiental.</p>
<p>Disposición derradeira</p>
<p>Esta orde entrará en vigor aos vinte días seguintes á súa publicación no Diario Oficial de Galicia.</p>
<p>Santiago de Compostela, 15 de xuño de 2006.</p>
<p>Manuel Vázquez Fernández</p>
<p>Conselleiro de Medio Ambiente e Desenvolvento</p>
<p>Sostible</p>

