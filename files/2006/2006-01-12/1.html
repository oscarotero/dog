---
date: '2006-01-12'
page: 657
number: 8
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 30 de decembro de 2005 pola que se convocan axudas para alumnos e
  profesores de formación profesional de centros docentes da Comunidade Autónoma
  de Galicia, sostidos con fondos públicos, que participen en estadías en
  empresas de ámbito transnacional (cofinanciadas polo Fondo Social Europeo).
range: Orde
---
<p>A mobilidade transnacional das persoas que desexan formarse ou contribuír a actividades de formación noutros países permite a mellora das competencias sociais dos individuos mediante a aprendizaxe da comunicación e a vida en sociedade aumenta o respecto á diversidade e fomenta o aumento das competencias lingüísticas e profesionais.</p>
<p>No ámbito profesional a mobilidade é un medio privilexiado de lograr un espazo de emprego e traballo europeo, xa que lle dá a cada individuo a posibilidade de adquirir coñecementos teóricos, prácticos e de comportamento e, dun xeito máis amplo, competencias e cualificacións adaptadas ao espazo sen fronteiras da Unión Europea e á apertura a outros países.</p>
<p>No marco das relacións escola-empresa existen proxectos de colaboración por medio de estadías prácticas en empresas ou institucións. O intercambio de experiencias e as estadías formativas en centros educativos e empresas doutros países son aspectos esenciais para adquirir a visión dun mercado global no cal a vida laboral se desenvolve sobre os principios de mobilidade e libre circulación dos traballadores.</p>
<p>Dado que a colaboración con centros educativos doutros países resulta fundamental como medio eficaz de facilitar o desenvolvemento de capacidades do alumnado no ámbito profesional e que as axudas económicas provenientes de programas da Unión Europea resultan insuficientes para atender a forte demanda dos centros da nosa comunidade autónoma, a Consellería de Educación e Ordenación Universitaria convoca axudas para a realización de estadías formativas de alumnos e profesores co fin de posibilitar a mellora da súa competencia profesional.</p>
<p>O artigo 56 da Lei orgánica 1/1990, do 3 de outubro, de ordenación xeral do sistema educativo, determina que a formación permanente constitúe un dereito e unha obriga de todo o profesorado e unha responsabilidade das administracións educativas e dos propios centros e así mesmo no artigo 57 da Lei orgánica 10/2002, do 23 de decembro, establécese que as administracións educativas promoverán a actualización e a mellora continua da cualificación profesional dos profesores e a adecuación dos seus coñecementos e métodos á evolución da ciencia e das didácticas específicas.</p>
<p>Así mesmo, o actual proceso de xeneralización da formación profesional, estruturada en ciclos formativos, nos cales se establece con carácter obrigatorio e avaliable un período de formación en centros de</p>
<p>traballo, fai necesario que os profesores e alumnos teñan un coñecemento directo dos procesos produtivos e as novas tecnoloxías utilizadas, que en moitos casos non se poden coñecer en empresas do contorno inmediato.</p>
<p>En consecuencia co anteriormente exposto, esta consellería</p>
<p>DISPÓN:</p>
<p>Primeiro.-Obxecto da convocatoria.</p>
<p>Convócanse axudas dirixidas a alumnos e profesores de formación profesional de centros docentes da Comunidade Autónoma de Galicia, sostidos con fondos públicos, que participen en estadías en empresas doutros países durante o ano 2006.</p>
<p>As axudas concederanse con cargo á partida orzamentaria 09.03.322S.481.0 por un importe total máximo de 270.000 euros. Deste importe un 65% corresponde a fondos da Unión Europea (FSE) e o 35% restante a fondos da comunidade autónoma. O gasto que se proxecta está condicionado á existencia de crédito adecuado e suficiente nos orzamentos do exercicio do ano 2006, en trámite parlamentario.</p>
<p>Esta orde tramítase o abeiro da Orde do 11 de febreiro de 1998 pola que se regula a tramitación anticipada de expedientes de gasto, modificadas polas ordes da Consellería de Economía e Facenda do 27 de novembro de 2000 (DOG do 29 de novembro) e do 25 de outubro de 2004 (DOG do 29 de outubro).</p>
<p>Segundo.-Destinatarios.</p>
<p>Poderán solicitar estas axudas os alumnos e profesores de ciclos formativos, a través dos institutos de educación secundaria, as escolas de artes e os centros privados concertados.</p>
<p>Terceiro.-Modalidades de axudas.</p>
<p>1. Visitas preparatorias do profesorado responsable da estadía de alumnos na empresa ou centro escolar receptor, co obxecto de facilitar os acordos de colaboración e a preparación axeitada do proxecto.</p>
<p>2. Estadías formativas de alumnos en empresas e centros educativos de formación profesional de países estranxeiros para completar a súa formación práctica e as súas competencias lingüísticas no ámbito profesional.</p>
<p>3. Estadías formativas de profesores en empresas e centros educativos de formación profesional de países estranxeiros, para completar a súa formación práctica.</p>
<p>Cuarto.-Requisitos.</p>
<p>1. As estadías formativas de alumnos deberán estar integradas na programación anual do centro. O seu obxectivo básico será o perfeccionamento profesional dos profesores e/ou alumnos.</p>
<p>2. As axudas determinaranse en función dunha contía máxima semanal por alumno/profesor en concepto de reintegro de gastos de transporte, mantenza e aloxamento, tendo en conta a distancia entre os centros, o orzamento global da estadía formativa e</p>
<p>a calidade e interese das actividades que se van realizar.</p>
<p>3. As visitas preparatorias realizaraas un só profesor de cada centro educativo e terán unha duración máxima dunha semana, agás casos excepcionais debidamente xustificados.</p>
<p>4. As estadías de alumnos en empresas terán unha duración mínima de dúas semanas e máxima de seis, e deberán contar cun titor que supervise o programa formativo que se vai desenvolver. Este deberá estar relacionado coa especialidade que cursen os alumnos. En ningún caso a realización das prácticas suporá relación laboral ou administrativa. A estadía pode formar parte do módulo de formación en centros de traballo (FCT), sempre que se solicite a correspondente autorización expresa da Dirección Xeral de Formación Profesional e Ensinanzas Especiais con corenta e cinco días naturais de acordo co establecido na Orde do 24 de maio de 2005 pola que se regula o desenvolvemento de estadías formativas en empresas fóra do Estado español (DOG do 13 de xuño).</p>
<p>5. As estadías de profesores en empresa terán unha duración mínima dunha semana e máxima de catro. Os beneficiarios deberán pertencer a algunha das especialidades do profesorado para impartir módulos de formación profesional específica, segundo o Real decreto 1635/1995, do 6 de outubro, e o Real decreto 777/1998, do 30 de abril, ou estar adscritos a prazas dalgunha das especialidades indicadas, así como aqueles que estean impartindo clases en formación profesional específica. En todo caso, a estadía solicitada estará directamente relacionada coa súa actividade docente.</p>
<p>Quinto.-Solicitudes.</p>
<p>1. O prazo de presentación de solicitudes comeza o día seguinte ao da publicación desta orde no Diario Oficial de Galicia e remata o 31 de marzo de 2006.</p>
<p>2. As solicitudes tramitaranse de acordo co modelo establecido no anexo I desta orde e xuntaráselles a documentación que se indica a continuación:</p>
<p>2.1. Axudas para visitas preparatorias:</p>
<p>-Orzamento da viaxe.</p>
<p>-Proposta de proxecto do centro galego, co visto e prace do director.</p>
<p>-Documento de aceptación do centro receptor.</p>
<p>-Certificación de ter ou non ter subvención ou axuda para a mesma finalidade procedente de calquera outra administración ou ente público.</p>
<p>2.2. No caso de estadías de alumnos en empresas:</p>
<p>-Proxecto pedagóxico da estadía, indicando os obxectivos da viaxe, empresas onde se realizarán as prácticas, sistemas de seguimento e preparación que seguirán os alumnos participantes, incluíndo as clases de reforzo de lingua estranxeira.</p>
<p>-Certificación do director do centro ou centros escolares en que conste que a actividade está recollida na programación anual do centro.</p>
<p>-Declaración xurada do director en que se fará constar a contratación dunha póliza de seguros que cubra o desprazamento e responsabilidade civil dos alumnos no estranxeiro.</p>
<p>-Calendario de actividades.</p>
<p>-Nome do profesor coordinador.</p>
<p>-Listaxes dos alumnos participantes segundo o anexo IV.</p>
<p>-Orzamento detallado dos gastos da viaxe ao país que se visita, aloxamento e mantenza. Deberase indicar o custo global por alumno e o custo global por grupo.</p>
<p>-Documento de aceptación do centro receptor.</p>
<p>-Certificación de ter ou non ter subvención ou axuda, para a mesma finalidade, procedente de calquera outra administración ou ente público.</p>
<p>2.3. No caso de estadías de profesores en empresas:</p>
<p>-Certificación de servizos segundo o anexo III e méritos alegados segundo o baremo do anexo II.</p>
<p>-Proxecto de formación na empresa, indicando os datos da empresa, relación coa familia profesional, obxectivos da estadía e descrición das actividades que se realizarán.</p>
<p>-Calendario e nomes dos participantes.</p>
<p>-Orzamento.</p>
<p>-Documento de aceptación do centro receptor.</p>
<p>-Certificación de ter ou non ter subvención ou axuda, para a mesma finalidade, procedente de calquera outra administración ou ente público.</p>
<p>Unha vez recibida a solicitude, a Dirección Xeral de Formación Profesional e Ensinanzas Especiais solicitará un informe ao Servizo Provincial de Inspección Educativa, que será preceptivo á hora de valorar a autorización da solicitude, e que deberá ser remitido no prazo de cinco días hábiles.</p>
<p>Sexto.-Condicións de realización.</p>
<p>1. Os profesores e alumnos realizarán durante a súa estadía na empresa o horario produtivo que esta teña establecido. No caso de alumnos, tanto o horario como o período de realización das actividades de formación axustarase ao establecido na Resolución do 27 de xuño de 2005 (DOG do 8 de xullo).</p>
<p>2. Durante o período de estadía na empresa ou en institucións, os profesores estarán acollidos á Mutualidade de Funcionarios Civís do Estado; se estivesen acollidos ao Sistema Nacional de Seguridade Social terán cuberto o risco de enfermidade enchendo o formulario E111, que deberá xestionar cada participante. En todo caso, os alumnos e profesores que participen nas estadías deberán estar cubertos por un seguro de accidentes e responsabilidade civil contratado polo centro e incluído na bolsa que reciban.</p>
<p>3. Durante o período de estadía formativa en empresas, os alumnos e os profesores non terán vínculo ou relación laboral coa empresa ou institución de acollida, nin poderán ocupar un posto de traballo dentro do seu cadro de persoal, polo que quedarán excluídos da lexislación laboral.</p>
<p>4. A Dirección Xeral de Formación Profesional e Ensinanzas Especiais remitiralles ás delegacións provinciais da Consellería de Educación e Ordenación Universitaria unha relación dos centros educativos que están realizando as estadías formativas nas empresas.</p>
<p>5. A concesión de autorización para estadías en empresas implicará a incompatibilidade con calquera outra actividade pública ou privada.</p>
<p>6. O período de realización das actividades previstas nesta orde será desde o 1 de xaneiro de 2006 ata o 30 de novembro de 2006.</p>
<p>Sétimo.-Presentación de solicitudes.</p>
<p>As solicitudes, asinadas polo director do centro, dirixiranse á Dirección Xeral de Formación Profesional e Ensinanzas Especiais, Consellería de Educación e Ordenación Universitaria (edificio administrativo de San Caetano, 15771 Santiago de Compostela), e presentaranse a través do rexistro xeral. Tamén poderán utilizarse para a presentación de solicitudes calquera das dependencias previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro. No caso de que optasen por presentar a súa solicitude nunha oficina de correos, farano en sobre aberto para que a instancia sexa datada e selada polo funcionario de correos antes de ser certificada.</p>
<p>De acordo co establecido no artigo 71 da Lei 30/1992, do 26 de novembro, naquelas solicitudes que non se acheguen os requisitos sinalados, requirirase ao interesado para que nun prazo de dez</p>
<p>días emende as faltas ou presente os documentos preceptivos; de non facelo, considerarase que desistiu da súa petición e arquivarase o expediente.</p>
<p>Oitavo.-Axuda económica.</p>
<p>Durante a estadía na empresa os profesores seleccionados recibirán os emolumentos correspondentes ás súas retribucións básicas e complementarias.</p>
<p>Os reintegros de gasto en concepto de transporte, mantenza e aloxamento concederanse tendo en conta a duración, a distancia e o nivel de vida dos países a que se desprazan os beneficiarios, conforme os seguintes baremos.</p>
<p>Visitas preparatorias:</p>
<table><tbody><tr><td></td></tr>
<tr><td>Países</td><td>Euros, ata un máximo de:</td></tr>
<tr><td></td></tr>
</tbody></table>
<table><tbody><tr><td>Portugal</td><td>450</td></tr>
<tr><td></td></tr>
<tr><td>Francia</td><td>750</td></tr>
<tr><td></td></tr>
<tr><td>Reino Unido, Italia, Alemaña, Bélxica, Luxemburgo, Holanda e países de ámbito similar</td><td>900</td></tr>
<tr><td></td></tr>
<tr><td>Dinamarca, Austria, República Checa, Irlanda, Hungría, Eslovaquia, Eslovenia e países de ámbito similar</td><td>950</td></tr>
<tr><td></td></tr>
<tr><td>Suecia, Noruega, Finlandia, Estonia, Bulgaria, Letonia, Lituania, Grecia, Romanía, Rusia, Malta, Chipre e países de ámbito similar</td><td>1.050</td></tr>
<tr><td></td></tr>
<tr><td>Outros países</td><td>1.350</td></tr>
<tr><td></td></tr></tbody></table>
<p>Noveno.-Comisión de selección e criterios de valoración dos proxectos.</p>
<p>As solicitudes avaliaraas unha comisión de selección integrada polos seguintes membros:</p>
<p>Presidente: o subdirector xeral de Ensinanzas Especiais e Formación Permanente ou persoa en que delegue.</p>
<p>Vogais: o subdirector xeral de Formación Profesional, o xefe de Servizo de Xestión Integrada de Recursos, Formación en Empresas e Orientación Laboral, o xefe de Servizo de Ensinanzas de Réxime especial e un inspector educativo.</p>
<p>Secretario/a: un/unha funcionario/a da subdirección xeral.</p>
<p>A comisión reunirase nunha ocasión durante o ano e seleccionará os proxectos tendo en conta os seguintes criterios:</p>
<p>a) Non ter recibido esta axuda nin outras similares en anos anteriores.</p>
<p>b) A calidade do proxecto pedagóxico e a súa realización co máximo de aproveitamento, así como a metodoloxía empregada. No caso de estadías de profesores a selección axustarase ao baremo establecido no anexo II desta convocatoria.</p>
<p>c) Centros situados en zonas rurais ou desfavorecidas.</p>
<p>d) Ter solicitada e non concedida axuda Leonardo para a mesma actividade, sempre que cumpra os requisitos de calidade do proxecto.</p>
<p>A comisión poderá dispoñer a constitución dunha subcomisión técnica especializada só para os efectos de colaborar na valoración dos méritos previstos no anexo II, agás o punto 1. Os membros da comisión poderán percibir axudas de custo por asistencias e axudas para gastos e locomocións por concorrer ás sesións conforme o Decreto 144/2001, do 7 de xuño (DOG do 25 de xuño).</p>
<p>A comisión de selección elaborará a proposta de adxudicación de subvencións que elevará á conselleira de Educación e Ordenación Universitaria, que resolverá o que proceda.</p>
<p>Décimo.-Comunicación.</p>
<p>A concesión ou denegación da axuda resolverase por orde da conselleira de Educación e Ordenación Universitaria e publicarase no Diario Oficial de Galicia. Contra esta resolución os interesados poderán interpoñer recurso potestativo de reposición perante a conselleira de Educación e Ordenación Universitaria no prazo dun mes contado a partir do día seguinte ao da recepción da notificación, de acordo co disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, ou ben directamente recurso contencioso-administrativo, no prazo de dous meses, perante o Tribunal Superior de Xustiza de Galicia.</p>
<p>As solicitudes entenderanse denegadas de non ditarse resolución expresa no prazo de seis meses contados desde o día seguinte ao da publicación desta orde no DOG.</p>
<p>Décimo primeiro.-Prazos dos pagamentos.</p>
<p>Para as axudas que non superen o importe de 6.000 euros, no momento da concesión poderá acordarse un anticipo de pagamento de ata un 80%, logo da aceptación da subvención. O 20% restante pagarase unha vez finalizada e xustificada a actividade. Nas axudas que superen esta cantidade o pagamento realizarase integramente unha vez rematada e xustificada a actividade.</p>
<p>Décimo segundo.-Xustificación da actividade.</p>
<p>Logo de efectuada a viaxe, o centro docente, como entidade colaboradora de xestión de axudas públicas, deberá, de acordo co establecido no artigo 15 do Decreto 287/2000, do 21 de novembro, tramitar a seguinte documentación, no prazo máximo dun mes:</p>
<p>1. Certificación do consello escolar do centro aprobatoria das contas, xuntando unha relación dos gastos efectuados e copia compulsada das facturas.</p>
<p>2. Certificación de ter ou non ter subvención ou axuda para a mesma finalidade procedente de calquera outra administración ou ente público.</p>
<p>3. Certificación do director do centro en que se faga constar a empresa ou centro de acollida e as datas exactas de duración da estadía, o nome e número do DNI dos alumnos e/ou dos profesores participantes, indicando neste caso se é coordinador ou participante na estadía.</p>
<p>4. Xustificación da totalidade do custo da viaxe de acordo coa axuda concedida. O importe da subvención nunca poderá superar illadamente ou en concorrencia con subvencións ou axudas doutras administracións públicas ou doutros entes públicos ou privados, nacionais ou internacionais, o custo da actividade que vai desenvolver o beneficiario ou, se é o caso, a porcentaxe máxima do investimento subvencionable que legalmente se estableza. No caso de que o custo final sexa inferior á axuda concedida deberase minorar a axuda en proporción á axuda xustificada.</p>
<p>5. Memoria en formato papel ou informático do traballo realizado durante a estadía no país de acollida que incluirá os seguintes datos:</p>
<p>5.1. Visitas preparatorias.-Obxectivos acadados de cara á realización do proxecto, incluíndo un breve resumo deste: descrición, datas de realización, etc.</p>
<p>5.2. Estadías de alumnos.-Programación e avaliación das actividades realizadas na estadía con descricións de procesos produtivos, tecnoloxías utilizadas, posibilidade de realización doutras estadías e aspectos positivos e negativos que hai que considerar.</p>
<p>5.3. Estadías de profesores.-Certificación da empresa ou centro de acollida en que se indiquen</p>
<p>as datas e as características da estadía realizada. Memoria do traballo individual desenvolvido, en que se farán constar, entre outros, os seguintes aspectos:</p>
<p>a) Descrición do proceso produtivo. Perfís profesionais que participan, diferenciados segundo os niveis de cualificación.</p>
<p>b) Realizacións máis significativas de cada perfil profesional.</p>
<p>c) Tecnoloxías utilizadas e a súa presenza no equipamento de cada ciclo formativo (valoración da súa necesidade ou conveniencia de incorporalo).</p>
<p>d) Cambios que se prevén no sistema produtivo (evolución da competencia profesional).</p>
<p>e) Programa de formación en centros de traballo que se podería realizar nesa empresa e nos diferentes ciclos formativos da súa familia profesional.</p>
<p>f) Posible formación do profesorado que podería desenvolver a empresa ou traballadores que poderían colaborar no plan de formación do profesorado de formación profesional específica.</p>
<p>g) Valoración da estadía de formación: aspectos positivos e aspectos que se deben mellorar.</p>
<p>Os proxectos e traballos realizados polos centros seleccionados quedarán en poder da Dirección Xeral de Formación Profesional e Ensinanzas Especiais, reservando para si o dereito de difundir os traballos realizados en función da súa orixinalidade e pasando a formar parte dos fondos documentais da Consellería de Educación e Ordenación Universitaria.</p>
<p>Décimo terceiro.-Modificación da resolución de concesión das axudas.</p>
<p>A non xustificación da axuda percibida conforme o disposto nesta orde levará consigo o reintegro das cantidades non xustificadas, de acordo co establecido nos artigos 19 e 20 do Decreto 287/2000, do 21 novembro, polo que se desenvolve o réxime de axudas públicas da Comunidade Autónoma de Galicia.</p>
<p>Calquera alteración das condicións tidas en conta para a concesión das axudas e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da concesión.</p>
<p>Décimo cuarto.-Recoñecemento das actividades realizadas.</p>
<p>Ao abeiro do artigo 28 da Orde do 3 de setembro de 2001 (DOG do 10 de setembro), pola que se regula a convocatoria, recoñecemento, certificación e rexistro das actividades de formación do profesorado e se establecen as equivalencias das actividades de investigación e das titulacións, a participación en programas internacionais poderá ter os efectos correspondentes a actividades de formación permanente, expedindo a Dirección Xeral Formación Profesional e Ensinanzas Especiais as cer</p>
<p>tificacións correspondentes, unha vez presentada a memoria, conforme as seguintes equivalencias:</p>
<p>1. Estadías formativas de profesores:</p>
<p>a) Estadías formativas de ata 15 días de duración: 20 horas de formación.</p>
<p>b) Estadías formativas de 16 a 31 días de duración: 35 horas de formación.</p>
<p>2. Coordinador da organización das estadías dos alumnos: 40 horas de formación por ano.</p>
<p>Décimo quinto.-Durante o mes de decembro de 2006 os profesores solicitantes poderán retirar a súa documentación da Consellería de Educación e Ordenación Universitaria (edificio administrativo de San Caetano, 15771 Santiago de Compostela), directamente ou a través de persoa autorizada. Transcorrido o prazo, entenderase que renuncian á súa recuperación, perdendo todo dereito sobre ela.</p>
<p>Décimo sexto.-Os directores e directoras dos centros educativos arbitrarán as medidas necesarias para que esta orde sexa coñecida pola comunidade escolar; así mesmo informarán os beneficiarios das axudas da financiación por parte do Fondo Social Europeo. Na información relacionada con estas axudas farase publicidade da financiación do FSE incluíndo o logotipo da Unión Europea co da Consellería de Educación e Ordenación Universitaria.</p>
<p>Décimo sétimo.-Os beneficiarios teñen a obriga de facilitar toda a información que lles sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas.</p>
<p>Décimo oitavo.-O non cumprimento do disposto nesta convocatoria poderá dar lugar á revogación da correspondente estadía formativa, ou visita preparatoria.</p>
<p>Disposicións derradeiras</p>
<p>Primeira.-Autorízase a Dirección Xeral de Formación Profesional e Ensinanzas Especiais para ditar as disposicións necesarias no desenvolvemento desta orde.</p>
<p>Segunda.-Esta orde adáptase ao carácter básico do texto articulado da Lei 38/2003, do 17 de novembro, de aplicación xeral de subvencións e o seu desenvolvemento, igualmente élle de aplicación o Decreto lexislativo 1/1999, do 7 de outubro, de acordo coas modificacións aprobadas na Lei 14/2004, do 29 de decembro. O Decreto 287/2000, do 21 de novembro, será de aplicación en todo aquilo que non se opoña aos preceptos legais citados.</p>
<p>Terceira.-Esta orde entrará en vigor o día seguinte ao da súa publicación no DOG.</p>
<p>Santiago de Compostela, 30 de decembro de 2005.</p>
<p>Laura Sánchez Piñón</p>
<p>Conselleira de Educación e Ordenación Universitaria</p>

