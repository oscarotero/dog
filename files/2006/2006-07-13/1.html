---
date: '2006-07-13'
page: 11
number: 135
agency: PRESIDENCIA
section: I. DISPOSICIÓNS XERAIS
title: >-
  Lei 3/2006, do 30 de xuño, de creación do Colexio Profesional de Logopedas de
  Galicia.
range: Lei
---
<p>Preámbulo</p>
<p>A profesión de logopedas está regulada como unha profesión sanitaria pola Lei 44/2003, do 21 de novembro, de ordenación das profesións sanitarias, e define como funcións propias desta profesión as actividades de prevención, avaliación e recuperación dos trastornos da audición, da fonación e da linguaxe, mediante técnicas terapéuticas propias da súa disciplina.</p>
<p>O título universitario oficial de diplomado en logopedia vén establecido polo Real decreto 1419/1991, do 30 de agosto, e fixa as directrices xerais propias dos plans de estudos conducentes á súa obtención.</p>
<p>A Asociación de Diplomados Universitarios en Logopedia e a Asociación de Logopedas de España presentaron cadansúa solicitude para a creación do Colexio Profesional de Logopedas de Galicia.</p>
<p>De acordo co establecido no artigo 150.2 da Constitución española, a Lei orgánica 16/1995, do 27 de decembro, de transferencia de competencias á Comunidade Autónoma galega, transfire no marco da lexislación básica do Estado o desenvolvemento lexislativo e a execución en materia de corporacións de dereito público representativas de intereses económicos e profesionais, co que se complementa así o ámbito competencial determinado no artigo 27.29 do Estatuto de autonomía de Galicia.</p>
<p>A transferencia en materia de colexios oficiais ou profesionais fíxose efectiva a través do Real decreto 1643/1996, do 5 de xullo, e asumiuse polo Decreto 337/1996, do 13 de setembro, da Xunta de Galicia.</p>
<p>A Comunidade Autónoma de Galicia ditou en virtude da devandita competencia a Lei 11/2001, do 18 de setembro, de colexios profesionais da Comunidade Autónoma de Galicia. De acordo co seu artigo 11, a creación de colexios profesionais, no ámbito territorial da Comunidade Autónoma de Galicia, farase por lei do Parlamento galego e considérase oportuna e necesaria a creación dun colexio profesional, logo da apreciación por parte do Goberno autonómico do interese público respecto das actividades profesionais que engloba a logopedia, nas que o seu exercicio está condicionado á posesión do título oficial de diplomado en logopedia, que acredita a cualificación e habilita legalmente para o seu exercicio.</p>
<p>Coa creación do Colexio Profesional de Logopedas de Galicia garántese que o exercicio da profesión de logopedas se axuste ás normas e ás regras que aseguren tanto a eficacia coma a eventual responsabilidade en tal exercicio, e xa que logo queda</p>
<p>así garantida a última finalidade que é a protección dos dereitos dos cidadáns.</p>
<p>A lei divídese nunha exposición de motivos, catro artigos titulados respectivamente obxecto, ámbito territorial, ámbito persoal e da lingua nas comunicacións, unha disposición adicional, tres disposicións transitorias e mais unha disposición derradeira.</p>
<p>A disposición transitoria terceira regula os supostos nos que poderán integrarse ao colexio os e as profesionais cunha titulación diferente á de diplomado universitario en logopedia e tamén as persoas que teñan titulación universitaria e acreditada experiencia.</p>
<p>Por todo o exposto, o Parlamento de Galicia aprobou e eu, de conformidade co artigo 13.2 (do Estatuto de Galicia e co artigo 24 da Lei 1/1983, do 23 de febreiro, reguladora da Xunta e do seu presidente, promulgo en nome de El-Rei a Lei de creación do Colexio Profesional de Logopedas de Galicia.</p>
<p>Artigo 1º.-Obxecto.</p>
<p>Créase o Colexio Profesional de Logopedas de Galicia como corporación de dereito público, con personalidade xurídica e capacidade de obrar plena para o cumprimento dos fins que lle son propios e o exercicio das súas funcións, desde o momento no que se constitúan os seus órganos de goberno.</p>
<p>Artigo 2º.-Ámbito territorial.</p>
<p>O ámbito de actuación do colexio é o territorio da Comunidade Autónoma de Galicia.</p>
<p>Artigo 3º.-Ámbito persoal.</p>
<p>1. Poderanse integrar no Colexio Profesional de Logopedas de Galicia todas aquelas persoas que estean en posesión do título de diplomado universitario en logopedia establecido polo Real decreto 1419/1991, do 30 de agosto, ou de título estranxeiro equivalente debidamente homologado, así como aquelas que se atopen nalgún dos supostos previstos na disposición transitoria terceira, logo da correspondente habilitación.</p>
<p>2. Será requisito para exercer como logopeda en Galicia, sen prexuízo do establecido na disposición adicional desta lei, a incorporación ao Colexio Profesional de Logopedas de Galicia cando o domicilio profesional único ou principal da persoa interesada radique no ámbito territorial desta comunidade autónoma.</p>
<p>Artigo 4º.-Da lingua nas comunicacións.</p>
<p>O colexio procurará e fomentará o uso do galego en todas as súas comunicacións, externas e internas, de acordo co establecido no Estatuto de autonomía de Galicia e na lexislación de normalización lingüística.</p>
<p>Disposición adicional</p>
<p>Quedan exceptuados da incorporación obrigatoria ao Colexio Profesional de Logopedas de Galicia os</p>
<p>profesionais titulados vinculados coa, administración pública mediante relación de servizos de carácter administrativo ou laboral, para o exercicio de funcións puramente administrativas ou para a realización de actividades propias da correspondente profesión por conta da Administración á que pertenzan, cando o destinatario inmediato daquelas sexa esa Administración.</p>
<p>Disposicións transitorias</p>
<p>Primeira.</p>
<p>As asociacións de logopedia con representación en Galicia designarán unha comisión xestora que, no prazo de seis meses a partir da entrada en vigor desta lei, elaborará e aprobará con carácter provisional uns estatutos do Colexio Profesional de Logopedas de Galicia. Nos citados estatutos deberase regular a convocatoria e o funcionamento da asemblea colexial constituínte, da que formarán parte todos os profesionais que, consonte o disposto nesta lei, adquirisen a condición de colexiados.</p>
<p>A convocatoria da asemblea constituínte deberase anunciar, como mínimo, con vinte días de antelación no Diario Oficial de Galicia e en dous xornais dos de maior difusión de Galicia.</p>
<p>Segunda.</p>
<p>1. A asemblea constituínte, no prazo de seis meses desde a aprobación dos estatutos provisionais, elaborará e aprobará, de ser o caso, os estatutos definitivos do Colexio Profesional de Logopedas de Galicia e elixirá os membros dos órganos colexiais de goberno.</p>
<p>2. Os devanditos estatutos, logo de seren aprobados, xunto coa acta da asemblea constituínte, remitiránselle á consellaría competente en materia de colexios profesionais para os efectos da súa aprobación definitiva, logo da cualificación da súa legalidade, aprobación que será competencia do Consello da Xunta de Galicia e publicarase no Diario Oficial de Galicia o decreto aprobatorio e os correspondentes estatutos.</p>
<p>Terceira.</p>
<p>Poderanse integrar no Colexio Profesional de Logopedas de Galicia, de así o solicitaren dentro dos dous anos seguintes á entrada en vigor desta lei, aqueles profesionais que non estando en posesión do título de diplomado universitario en logopedia traballasen ou traballen no campo das perturbacións e patoloxías da linguaxe e da audición e se atopen nalgún dos seguintes supostos:</p>
<p>1. Os profesionais que acrediten o exercicio profesional no campo da logopedia polo menos durante catro anos e estean en posesión dalgunha das seguintes titulacións:</p>
<p>a) Título de profesor especializado en perturbacións da linguaxe e da audición, expedido polo Ministerio de Educación.</p>
<p>b) Diploma de especialista en perturbacións da linguaxe e da audición expedido por calquera universidade española.</p>
<p>2. Os profesionais que estean en posesión de titulación universitaria, licenciatura ou diplomatura, en ciencias da saúde ou educación e teñan formación específica en logopedia cunha duración non inferior de sesenta créditos e acrediten catro anos de experiencia en actividades propias da logopedia, con anterioridade á entrada en vigor desta lei.</p>
<p>3. Os profesionais que estean en posesión de titulación universitaria, licenciatura ou diplomatura, en ciencias da saúde ou educación e acrediten sete anos de experiencia en actividades propias da logopedia, dentro dos dez anos anteriores á entrada en vigor desta lei.</p>
<p>Disposición derradeira</p>
<p>Esta lei entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, trinta de xuño de dous mil seis.</p>
<p>Emilio Pérez Touriño</p>
<p>Presidente</p>

