---
date: '2006-03-31'
page: 4
number: 64
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 52/2006, do 30 de marzo, polo que se modifica parcialmente o Decreto
  43/1989, do 2 de marzo, polo que se transforman os centros de ensinanzas
  integradas en institutos de educación secundaria e profesional e en centros
  residenciais docentes.
range: Decreto
---
<p>O artigo 10 do Decreto 43/1989, do 2 de marzo, polo que se transforman os centros de ensinanzas integradas en institutos de educación secundaria e profesional e en centros residenciais docentes establece que á fronte do centro residencial docente haberá un xerente, que será nomeado mediante convocatoria pública por libre designación entre funcionarios de carreira dos grupos A ou B.</p>
<p>Pola súa banda, por acordo do Consello da Xunta de Galicia do 10 de setembro de 1998, publicado no Diario Oficial de Galicia do 28 de novembro de 1998, aprobouse a relación de postos de traballo da Consellería de Educación e Ordenación Universitaria, suprimíndose nela os postos de xerentes dos centros residenciais docentes, polo que non parece oportuno manter o nomeamento nestes centros docentes dunha ou dun xerente, e si establecer a figura de director cun nomeamento que se realizará logo de selección por concurso de méritos. Asemade, tratándose dun centro docente, é conveniente limitar o exercicio da dirección aos funcionarios docentes que impartan ensinanzas escolares, excluíndo, consecuentemente, os funcionarios non docentes.</p>
<p>Nos centros residenciais docentes é preciso ter sobre o alumnado unha vixilancia e tutela permanente, que xustifica a súa clasificación como tipo A para os efectos retributivos do equipo directivo, con independencia do número de alumnos residentes.</p>
<p>Por todo isto, por proposta da conselleira de Educación e Ordenación Universitaria, e logo de deliberación do Consello da Xunta de Galicia, na súa reunión do día trinta de marzo de dous mil seis,</p>
<p>DISPOÑO:</p>
<p>Artigo único.-O artigo 10º do Decreto 43/1989, do 2 de marzo, polo que se transforman os centros de ensinanzas integradas en institutos de educación secundaria e profesional e en centros residenciais docentes, queda redactado do seguinte xeito:</p>
<p>Artigo 10º</p>
<p>1. Á fronte do centro residencial docente haberá unha directora ou director, nomeada/o pola Dele</p>
<p>gación Provincial da Consellería de Educación e Ordenación Universitaria, por un período de catro anos, renovable por períodos de igual duración, seleccionada/o previamente por concurso público de méritos entre os funcionarios de carreira dos corpos docentes que imparten ensinanzas non universitarias. A renovación estará condicionada polos resultados dun proceso de avaliación do exercicio da súa actividade.</p>
<p>2. A avaliación será realizada por unha comisión presidida pola/o delegada/o provincial ou persoa na cal delegue, e da que formarán parte a/o inspectora/or-xefe provincial, e dúas/dous funcionarias/os designadas/os pola/o delegada/o provincial. Actuará como secretaria/o, con voz e voto, a/o secretaria/o da delegación provincial.</p>
<p>Así mesmo, formará parte da comisión, con voz e sen voto, un representante de cada unha das organizacións sindicais con presenza na mesa sectorial docente non universitaria.</p>
<p>Disposición adicional primeira.-Os centros residenciais docentes catalóganse como centros tipo A.</p>
<p>Disposición adicional segunda.-Resultará de aplicación ás/aos directoras/es dos centros residenciais docentes a consolidación parcial do complemento específico regulada no Decreto 120/2002, do 22 de marzo, polo que se regula a consolidación parcial do complemento específico dos directores dos centros escolares públicos.</p>
<p>Disposición transitoria.-As/os actuais directoras/es dos centros residenciais docentes manterán o seu nomeamento ata que se realicen e resolvan as convocatorias de selección por concurso de méritos.</p>
<p>Disposición derrogatoria.-Quedan derrogadas as disposicións de igual ou inferior categoría que se opoñan ao establecido neste decreto.</p>
<p>Disposición derradeira primeira.-Facúltase a Consellería de Educación e Ordenación Universitaria para o desenvolvemento e execución do disposto neste decreto.</p>
<p>Disposición derradeira segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, trinta de marzo de dous mil seis.</p>
<p>Emilio Pérez Touriño</p>
<p>Presidente</p>
<p>Laura Sánchez Piñón</p>
<p>Conselleira de Educación e Ordenación Universitaria</p>

