---
date: '1995-06-28'
id: ED9A
page: 5
number: 123
agency: CONSELLERÍA DE SANIDADE E SERVICIOS SOCIAIS
section: IV. OPOSICIÓNS E CONCURSOS
title: >-
  Orde do 15 de xuño de 1995 pola que se anuncia a convocatoria pública para a
  provisión, polo sistema de libre designación, de postos de traballo
  pertencentes ó Servicio Galego de Saúde.
range: Orde
url: 'https://www.xunta.gal/dog/Publicados/1995/19950628/AnuncioED9A_gl.html'
---
<p>De conformidade co establecido no Decreto 252/1994, do 29 de xullo polo que se crean as xerencias de atención primaria da Comunidade Autónoma de Galicia e se establece a súa estructura directiva, e na Orde do 11 de maio de 1995 pola que se desenvolve a estructura directiva das xerencias de atención primaria de Galicia, esta consellería, en exercicio das competencias que ten atribuídas,</p>
<p>DISPÓN:</p>
<p>Primeiro.-Anuncia-la convocatoria para cubrir, polo sistema de libre designación, os postos de traballo de director asistencial da Xerencia de Atención Primaria de Ourense de director de Xestión e Ser</p>
<p>vicios Xerais da Xerencia de Atención Primaria da Coruña-Ferrol.</p>
<p>O réxime xurídico aplicable será o previsto no Decreto 252/1994, do 29 de xullo.</p>
<p>Segundo.-Poderán concorrer a ela os interesados que reúnan os requisitos sinalados no artigo 4 do Decreto 252/1994, do 29 de xullo, para o posto de traballo de director Asistencial da Xerencia de Atención Primaria de Ourense, e no artigo 5 do citado decreto, para o posto de traballo de director de Xestión e Servicios Xerais da Xerencia de Atención Primaria da Coruña-Ferrol.</p>
<p>Terceiro.-Os aspirantes deberán presentar xunto coa solicitude un currículum vitae e xustificar mediante certificación ou copia compulsada os méritos nel alegados, ademais dos requisitos esixidos na normativa á que se fai referencia no apartado anterior.</p>
<p>Cuarto.-As ditas solicitudes poderanse presentar no rexistro xeral da Consellería de Sanidade e Servicios Sociais, nos das súas delegacións provinciais, nos das direccións provinciais do Sergas, ou en calquera das oficinas previstas no artigo 38.4º da Lei 30/1992, do 26 de novembro, de réxime xurídico, das administracións públicas e do procedemento administrativo común, no prazo de quince días hábiles, contados a partir do seguinte ó da súa publicación no Diario Oficial de Galicia.</p>
<p>Quinto.-Os aspirantes que resulten seleccionados deberán tomar posesión nos prazos sinalados no artigo 14 do Decreto 93/1991, do 20 de marzo.</p>
<p>No suposto de que obteña destino un aspirante pertencente a outras Administracións públicas, o seu cesamento deberá levarse a cabo de acordo coa lexislación da súa Administración de procedencia e que dará na situación que proceda, de acordo coas súas normas específicas.</p>
<p>A aquel funcionario de carreira da Administración do Estado que resulte seleccionado seralle de aplicación o disposto no parágrafo segundo do artigo 22 do Real decreto 28/1990, do 15 de febreiro (BOE nº 14, do 16 de febreiro), requiríndose, en consecuencia, o informe favorable do departamento en que presta os seus servicios. De non emitirse o dito informe no prazo de quince días, este considerarase favorable.</p>
<p>Así mesmo, no suposto de resultar seleccionada algunha persoa que teña a condición de persoal estatutario do sistema nacional de saúde en propiedade, será declarada polo organismo competente ou ben na situación de excedencia especial en activo, prevista no artigo 13 do Estatuto xurídico do persoal médico da Seguridade Social, ou ben na situación de excedencia especial prevista no artigo 34 do Estatuto de persoal non sanitario ó servicio das institucións sanitarias da Seguridade Social.</p>
<p>Sexto.-A resolución desta convocatoria farase pública no Diario Oficial de Galicia e poderán declararse desertos os postos de traballo convocados, de considerarse oportuno.</p>
<p>Sétimo.-Contra a presente orde, que esgota a vía administrativa, poderase interpoñer recurso contencioso-administrativo, previsto na Lei reguladora da xurisdicción contencioso-administrativa, do 27 de decembro de 1956, perante o Tribunal Superior de Xustiza de Galicia, no prazo de dous meses a partir do día seguinte ó da súa publicación, logo de comunicarllo a esta consellería, segundo o previsto no artigo 110. 3º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Santiago de Compostela, 15 de xuño de 1995.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>

