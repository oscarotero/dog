---
date: '2003-03-17'
id: '9802'
page: 3
number: 53
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 7 de marzo de 2003 pola que se establecen bolsas de prácticas para
  estudiantes que realizan ensinanzas de formación profesional agraria.
range: Orde
url: 'https://www.xunta.gal/dog/Publicados/2003/20030317/Anuncio9802_gl.html'
---
<p>A normativa vixente en materia de ensinanzas de formación profesional específica recolle a obligatoriedade de realizar prácticas na especialidade que se curse para que os alumnos adquiran e melloren os coñecementos prácticos dela.</p>
<p>Co fin de darlles facilidades ós alumnos que cursen ensinanzas de formación profesional da familia agraria, a Consellería de Política Agroalimentaria e Desenvolvemento Rural, no uso das súas competencias, convoca bolsas para a realización de prácticas nas explotacións dos seus centros de formación e experimentación agraria coa finalidade de que os estudiantes que realizan ciclos formativos da familia profesional agraria adquiran e melloren os coñecementos prácticos nos temas propios dos seus estudios, que lles permitan unha máis fácil incorporación ó mundo laboral. Estas prácticas realizaranse en centros nos que a súa orientación responda á especialidade cursada.</p>
<p>En consecuencia, e de acordo co disposto no artigo 30.I.1 e 3 do Estatuto de autonomía de Galicia, e</p>
<p>en uso das facultades que me confire a Lei 1/1983, do 23 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>Estas bolsas teñen por obxectivo paliar, na medida do posible, os gastos dos alumnos que realizan estudios de formación profesional agraria, ocasionados polo desprazamento e manutención durante as xornadas correspondentes á realización das prácticas nas explotacións.</p>
<p>Artigo 2º.-Finalidade.</p>
<p>Realización de traballos prácticos supervisados na explotación agraria dos centros de formación e experimentación agraria ofertados, para amplia-los seus coñecementos e mellora-lo seu adestramento en materias propias dos seus estudios.</p>
<p>Artigo 3º.-Beneficiarios.</p>
<p>As bolsas reguladas por esta orde poderán ser solicitadas por alumnos que durante este curso 2002-2003 estean cursando ensinanzas profesionais de grao medio ou superior nas especialidades da familia agraria nos centros de formación e experimentación agraria da Consellería de Política Agroalimentaria e Desenvolvemento Rural ou nos centros dependentes da Consellería de Educación e Ordenación Universitaria.</p>
<p>Artigo 4º.-Carácter das bolsas.</p>
<p>As bolsas terán carácter de prácticas á formación recibida, e non implican relación laboral nin administrativa entre os beneficiarios e a Consellería de Política Agroalimentaria e Desenvolvemento Rural aínda que si a necesaria dependencia administrativa en relación co horario, normas de réxime interno e funcionamento da unidade administrativa onde se realicen as prácticas.</p>
<p>As bolsas tampouco darán lugar á súa inclusión na Seguridade Social; sen embargo suscribiráselles unha póliza colectiva de seguro de accidentes durante o período de prácticas, que cubrirá os accidentes de traballo e responsabilidade civil correspondente.</p>
<p>Artigo 5º.-Tipo de bolsas.</p>
<p>Convócanse dos (2) tipos de bolsas en función das horas de prácticas e número de xornadas nas que estas se realizan.</p>
<p>Tipo A: 23 bolsas para a realización de 300 horas de prácticas cada unha, durante 40 xornadas mínimas, nos meses de maio a decembro, para alumnos que conclúan os seus estudios no curso 2002/2003.</p>
<p>Tipo B: 29 bolsas para a realización de 150 horas de prácticas cada unha, durante 20 xornadas mínimas, nos meses de xuño, xullo, agosto e setembro, para alumnos que acabaron o primeiro curso.</p>
<p>As bolsas poden ser reconvertidas nun ou noutro tipo, en función das solicitudes e sempre que non se modifique o montante global orzado.</p>
<p>Non obstante o anterior, se a contía total das solicitudes superase o crédito dispoñible, queda autorizada a secretaría xeral para reaxusta-lo número de xornadas solicitadas, de forma que a súa contía non exceda o crédito dispoñible. Neste caso comunicaráselles ós/ás interesados/as a modificación efectuada.</p>
<p>Artigo 6º.-Requisitos e contía das axudas.</p>
<p>Serán requisitos indispensables para solicitar estas axudas:</p>
<p>-Que os alumnos solicitantes estean matriculados de 1º ou 2º curso, da especialidade correspondente ás prácticas que solicitan, nalgún dos centros de formación e experimentación agraria da Consellería de Política Agroalimentaria e Desenvolvemento Rural ou en centros dependentes da Consellería de Educación e Ordenación Universitaria.</p>
<p>-Que os alumnos solicitantes presenten un certificado do expediente académico correspondente á última avaliación do curso 2002-2003.</p>
<p>-Que as solicitudes reciban informe do director do centro onde se presentan.</p>
<p>A contía das axudas establécese en función do número de horas prácticas.</p>
<p>Axudas tipo A: 880 euros para a realización de 300 horas de prácticas, durante 40 xornadas mínimas.</p>
<p>Axudas tipo B: 440 euros para a realización de 150 horas de prácticas, durante 20 xornadas mínimas.</p>
<p>-O incumprimento das obrigas sinaladas ou de calquera das condicións establecidas para a concesión das bolsas reguladas nesta orde, dará lugar ó reintegro total ou parcial destas.</p>
<p>Artigo 7º.-Oferta de prazas.</p>
<p>Os centros de formación e experimentación agraria que se relacionan ofertan as seguintes prazas para a realización de prácticas, en función do número de alumnos que poidan acoller para darlles adecuado tratamento formativo.</p>
<p>As prazas convocadas poderán transferirse dun centro para outro en caso de necesidade xustificada.</p>
<table><tbody><tr><td></td></tr>
<tr><td>Centro de Formación e Experimentación Agraria</td><td>Especialidades</td><td>Nº prazas
tipo A</td><td>Nº prazas
tipo B</td></tr>
<tr><td></td></tr>
</tbody></table>
<table><tbody><tr><td>Guísamo (A Coruña)</td><td>Explotacións intensivas
Xardinería</td><td>3</td><td>6</td></tr>
<tr><td></td></tr>
<tr><td>Sergude (A Coruña)</td><td>Explotacións extensivas.
Traballos forestais.
Xestión e organización de empresas agropecuarias.</td><td>4</td><td>6</td></tr>
<tr><td></td></tr>
<tr><td>Becerreá (Lugo)</td><td>Traballos forestais.
Explotacións extensivas.
Xestión e organización dos recursos naturais e paisaxísticos.</td><td>4</td><td>5</td></tr>
<tr><td></td></tr>
<tr><td>Monforte de Lemos (Lugo)</td><td>Explotacións extensivas.</td><td>4</td><td>4</td></tr>
<tr><td></td></tr>
<tr><td>Pedro Murias (Lugo)</td><td>Explotacións extensivas.</td><td>2</td><td>2</td></tr>
<tr><td></td></tr>
<tr><td>Lourizán (Pontevedra)</td><td>Xestión e organización dos recursos naturais e paisaxísticos.
Traballos forestais.</td><td>6</td><td>6</td></tr>
<tr><td></td></tr>
<tr><td>TOTAL</td><td></td><td>23</td><td>29</td></tr>
<tr><td></td></tr></tbody></table>
<p>Artigo 8º.-Formalización de solicitudes.</p>
<p>As solicitudes irán dirixidas ó conselleiro de Política Agroalimentaria e Desenvolvemento Rural e poderán ser presentadas polos interesados nos centros onde estean matriculados, ou ben no rexistro xeral da Consellería de Política Agroalimentaria e Desenvolvemento Rural, nas súas delegacións provinciais ou da forma prevista no artígo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, segundo modelo do anexo I.</p>
<p>O prazo de presentación de solicitudes será desde a publicación desta orde no Diario Oficial de Galicia ata o día 30 de abril deste ano.</p>
<p>De acordo co artigo 42 da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, do 13 de xaneiro, unha vez recibidas as solicitudes dentro do prazo establecido, o conselleiro de Política Agroalimentaria e Desenvolvemento Rural resolverá no prazo de vinte días.</p>
<p>Transcorrido o prazo máximo para emitir resolución sen que a Administración a adoptase, os interesados poderán entender denegada a súa solicitude por silencio administrativo.</p>
<p>Contra a resolución pola que se aprobe ou denegue a solicitude da bolsa poderá interporse recurso de reposición ante o conselleiro de Política Agroalimentaria e Desenvolvemento Rural no prazo dun mes se o acto fose expreso, ou de tres meses se non o fose, ou ben impugnar directamente o acto ante a orde xurisdiccional contencioso-administrativa.</p>
<p>Artigo 9º.-Documentación.</p>
<p>As solicitudes presentaranse segundo o modelo do anexo que se xunta, coa seguinte documentación:</p>
<p>-Tipo de bolsa á que se aspira.</p>
<p>-Fotocopia do DNI do interesado.</p>
<p>-Declaración do interesado na que faga constar que cumpre cos requisitos sinalados no artigo 6º da convocatoria.</p>
<p>-Declaración do conxunto de tódalas solicitudes efectuadas ou concedidas para o mesmo curso polas distintas administracións públicas.</p>
<p>-Certificación das cualificacións do último curso ou última avaliación no curso matriculado.</p>
<p>Os directores de centros que teñan ofertadas prazas para a realización de prácticas presentarán no Centro de Formación, Investigación e Tecnoloxía Agraria de Galicia un expediente coa relación detallada de tódalas solicitudes presentadas para a realización de prácticas nel, xunto coas solicitudes e o resto da documentación esixida nesta convocatoria de cada un dos solicitantes.</p>
<p>Artigo 10º</p>
<p>1. Selección.</p>
<p>O estudio e proposta de aprobación de solicitudes será realizada por unha comisión de valoración presidida polo director do Centro de Formación, Investigación e Tecnoloxía Agraria de Galicia, e na que se integrarán como secretario e vocais:</p>
<p>-O xefe do Servicio de Formación Agraria.</p>
<p>-Dous directores de centros onde se imparten ensinanzas de formación agraria, propostos polo secretario xeral da Consellería de Política Agroalimentaria e Desenvolvemento Rural.</p>
<p>-O xefe da Sección de Programas e Seguimento, que actuará como secretario.</p>
<p>2. A selección realizarase de acordo coa puntuación obtida, unha vez aplicados os baremos que se indican en cada liña:</p>
<p>a) Por expediente académico correspondente á última avaliación realizada (media da avaliación).</p>
<p>Sobresaliente: 5 puntos.</p>
<p>Notable: 3 puntos.</p>
<p>Aprobado: 2 puntos.</p>
<p>b) Por traballos de prácticas realizados de forma voluntaria durante o curso 2001-2002 nos centros de formación e experimentación agraria e non remunerados economicamente:</p>
<p>Por cada xornada de traballo en prácticas: 1 punto.</p>
<p>c) Por curso terminado:</p>
<p>1º curso: 5 puntos.</p>
<p>2º curso: 10 puntos.</p>
<p>Artigo 11º.-Adxudicación e pagamento.</p>
<p>A comisión de valoración, vistas as solicitudes presentadas e o crédito dispoñible, fará chega-la correspondente proposta de adxudicación e listaxe de suplentes ó secretario xeral.</p>
<p>1. As bolsas serán adxudicadas polo conselleiro de Política Agroalimentaria e Desenvolvemento Rural por proposta do secretario xeral.</p>
<p>2. A secretaría xeral comunicaralles ós/ás interesados/as e ós centros a concesión ou denegación das axudas e, se é o caso, a modificación da contía solicitada, segundo esablece o artigo 5º.</p>
<p>3. A bolsa de prácticas establecida nesta orde será incompatible con calquera outra destinada ós mesmos fins.</p>
<p>4. O pagamento farase nunha única entrega, unha vez recibido o informe do xefe da unidade correspondente sobre o bo desenvolvemento das prácticas.</p>
<p>5. No caso de que o adxudicatario deixe de levar a cabo a asistencia á unidade onde realice as prácticas, deixará de percibi-la cantidade correspondente.</p>
<p>En todo caso, ó finaliza-lo período de prácticas o director do centro certificará ante a secretaría xeral a total realización desta actividade.</p>
<p>Artigo 12º</p>
<p>O importe destas bolsas sufragarase con cargo á aplicación orzamentaria 09.01.322.S.480.1, de axudas para bolsas de prácticas, dos orzamentos xerais da Comunidade Autónoma de Galicia para 2003, por un importe de 33.000 euros.</p>
<p>Cada centro cubrirá unha póliza colectiva de seguro de accidentes e responsabilidade civil para os alumnos que realicen prácticas nel.</p>
<p>Os beneficiarios están obrigados a facilitar toda a información que lles requiran a Intervención Xeral da Comunidade Autónoma, o Tribunal de Contas e o Consello de Contas no exercicio das súas funcións de fiscalización e control do destino das axudas.</p>
<p>Toda alteración das condicións tidas en conta para a concesión da bolsa e, en todo caso, a obtención concorrente de bolsas ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da concesión.</p>
<p>Disposición derradeira</p>
<p>Facúltase o secretario xeral para dicta-las resolucións necesarias para o mellor cumprimento desta orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de marzo de 2003.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

