---
date: '2003-03-17'
id: '9806'
page: 3
number: 53
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 6 de marzo de 2003 pola que se convocan subvencións ós concellos para
  dotación de equipos para o desenvolvemento dos medios de comunicación social
  municipal e para adquisición de equipamento audiovisual e multimedia.
range: Orde
url: 'https://www.xunta.gal/dog/Publicados/2003/20030317/Anuncio9806_gl.html'
---
<p>A Dirección Xeral de Comunicación e Audiovisual, co obxecto de que os concellos teñan cobertura radiofónica de carácter local que lles facilite ós cidadáns uns medios de comunicación que amplíen o marco da pluralidade informativa, vén establecendo con cargo ós orzamentos xerais da Comunidade Autónoma de Galicia unha liña de subvencións con esa finalidade.</p>
<p>Por outra banda, a necesidade de que os concellos poidan aproveitar ó máximo as potencialidades que presentan a incorporación de medios técnicos no eido da comunicación e a información aconsella que se vaian dotando dos instrumentos necesarios para unha maior eficacia no desenvolvemento das súas actividades, establecéndose, neste sentido, unha liña de subvencións para a adquisición de equipamento audiovisual, multimedia e outros de natureza análoga.</p>
<p>Polo exposto, e no uso das facultades que me atribúen os artigos 34.6º e 38 da Lei 1/1983, do 22 de febreiro, reguladora da Xunta de Galicia e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º.-Obxecto e partida orzamentaria.</p>
<p>Convócanse dúas liñas de subvención, en réxime de concorrencia competitiva, para dotación de equipos para o desenvolvemento dos medios de comunicación municipais (modalidade A) e para adquisición do equipamento audiovisual e multimedia (modalidade B) que permita incorporar nos concellos as vantaxes e potencialidades das novas tecnoloxías da información e comunicación.</p>
<p>Os obxectivos destas subvencións son, por unha banda, incentiva-la iniciativa local para a dotación de estudios e equipamento de sistemas de radiodifusión sonora en ondas métricas con modulación de frecuencia e, por outra, estimula-la adquisición de equipamento audiovisual, multimedia e outro de natureza análoga que permita achega-los contidos e servicios de interese social, cultural e formativo de carácter local ós cidadáns.</p>
<p>Para as mencionadas axudas resérvase a cantidade de 450.759 euros que se imputarán ó crédito dispoñible na aplicación orzamentaria 10.04.361A 760 dos orzamentos xerais da Comunidade Autónoma de Galicia para o ano 2003.</p>
<p>Artigo 2º.-Beneficiarios.</p>
<p>Poderán optar a estas subvencións os concellos da Comunidade Autónoma de Galicia que cumpran os seguintes requisitos:</p>
<p>-Con respecto ás subvencións de modalidade A), é necesario que os concellos solicitasen ou soliciten a</p>
<p>concesión do servicio de radiodifusión sonora en ondas métricas con modulación de frecuencia.</p>
<p>-Con respecto ás subvencións de modalidade B), é necesario que os concellos xustifiquen a necesidade do equipamento audiovisual e multimedia, presentando un plan de actividades de carácter social, cultural, formativo e de interese xeral para o concello.</p>
<p>Artigo 3º.-Solicitudes, prazo de presentación e documentación.</p>
<p>As solicitudes de subvención serán formuladas polo presidente do concello solicitante, segundo os modelos que, para cada modalidade, se xuntan como anexos a esta orde, e dirixiranse á Consellería de Cultura, Comunicación Social e Turismo e presentaranse no rexistro xeral dos servicios centrais, no das delegacións provinciais da Consellería de Cultura, Comunicación Social e Turismo ou a través dalgunha das formas recollidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo para a súa presentación será de corenta días hábiles contados desde o día seguinte ó da publicación desta orde no Diario Oficial de Galicia.</p>
<p>Estas solicitudes irán xunto coa seguinte documentación segundo a modalidade de subvención:</p>
<p>Para a de modalidade A), axudas para dotación de estudios e equipamento de sistemas de radiodifusión sonora en ondas métricas con modulación de frecuencia:</p>
<p>a) Memoria descritiva dos investimentos que se van realizar.</p>
<p>b) Orzamento ou valoración económica das actuacións para as que se solicita a subvención, con indicación do importe que se solicita como axuda.</p>
<p>c) Compromiso de dotación orzamentaria suficiente para o mantemento do servicio.</p>
<p>d) Declaración de solicitudes efectuadas ou axudas concedidas, para o mesmo proxecto, das distintas administracións públicas.</p>
<p>Para a de modalidade B), axudas para adquisición de equipamento audiovisual, multimedia e outro de natureza análoga:</p>
<p>a) Memoria detallada así como orzamento desagregado do equipamento para o que se solicita a subvención, con indicación do importe que se solicita como axuda.</p>
<p>b) Plan de actividades de carácter social, cultural, formativo e de interese xeral que se vai desenvolver co equipamento para o que se solicita a axuda.</p>
<p>c) Declaración de solicitudes efectuadas ou axudas concedidas, para o mesmo proxecto, das distintas administracións públicas.</p>
<p>Estas subvencións serán compatibles coas que poidan conceder outras administracións públicas, sempre que o importe das subvencións concedidas, illadamente ou en concorrencia coas concedidas por outras administracións públicas ou entes públicos ou privados, non supere o custo total do investimento que se vai realizar.</p>
<p>En todo caso, ámbalas dúas modalidades de axudas desta convocatoria son compatibles entre si, de xeito que a concesión dunha modalidade de axuda a un con</p>
<p>cello non lle impide ser beneficiario da outra, para o caso de valoración favorable, de conformidade cos criterios establecidos no artigo 5º desta orde.</p>
<p>Artigo 4º.-Tramitación.</p>
<p>Os servicios competentes da Dirección Xeral de Comunicación e Audiovisual tramitarán as solicitudes e instrumentarán os procedementos necesarios para a concesión das subvencións.</p>
<p>Artigo 5º.-Criterios de valoración.</p>
<p>Recibidas as solicitudes e demais documentación, correspondentes a ámbalas dúas modalidades de subvencións, serán analizadas e valoradas polos servicios competentes da Dirección Xeral de Comunicación e Audiovisual de conformidade cos criterios de valoración que se establecen para cada unha delas.</p>
<p>Para a modalidade A) os criterios de valoración son:</p>
<p>-O fomento dos valores e da identidade cultural e social de Galicia e, en especial, o emprego do galego na programación.</p>
<p>-Horario de emisión, porcentaxe de programación de producción propia e porcentaxe de programas informativos, culturais ou educativos.</p>
<p>Para a modalidade B) os criterios de valoración son:</p>
<p>-Plan de actividades de carácter social, cultural, formativo e de interese xeral que desenvolverá a entidade local.</p>
<p>-Incidencia no ámbito municipal.</p>
<p>-Situación do concello en zonas xeográficas con dificultades para acceder ás novas tecnoloxías da información e comunicación.</p>
<p>Artigo 6º.-Proposta de resolución.</p>
<p>Logo de analizadas e valoradas as solicitudes, o director xeral de Comunicación e Audiovisual elevará proposta ó conselleiro de Cultura, Comunicación Social e Turismo, que resolverá dentro das dispoñibilidades orzamentarias.</p>
<p>Artigo 7º.-Resolución.</p>
<p>Para os efectos establecidos no artigo 42.2º da Lei 30/1992, do 26 de novembro, de réxime xurídico das admistracións públicas e do procedemento administrativo común, o prazo máximo para resolve-las solicitudes correspondentes ás accións especificadas nesta orde será de cinco meses, contados desde o día seguinte ó da publicación no Diario Oficial de Galicia desta convocatoria. De non notificarse resolución favorable neste prazo, entenderase desestimada a petición correspondente, podendo interpoñer, con carácter potestativo, recurso de reposición ante o conselleiro de Cultura, Comunicación Social e Turismo no prazo dun mes, previo ó recurso contencioso-administrativo ante o Tribunal Superior de Xustiza de Galicia.</p>
<p>Artigo 8º.-Prazo de aceptación.</p>
<p>Notificada a resolución de subvención, os beneficiarios deberán manifestar por escrito a súa aceptación comprometéndose a executa-lo proxecto subvencionado no prazo e condicións establecidas nesta convocatoria. De non recibirse a aceptación no prazo de dez días naturais, entenderase que o beneficiario renuncia á sub</p>
<p>vención concedida e procederase, sen máis trámite, ó arquivo do expediente.</p>
<p>Artigo 9º.-Xustificación do investimento.</p>
<p>Para o libramento da axuda, o concello beneficiario deberá, antes do 31 de outubro de 2003, solicita-lo pagamento e presentar ante a Dirección Xeral de Comunicación e Audiovisual a xustificación do investimento por medio de certificación expedida polo secretario da corporación local beneficiaria, que reflicta o acordo aprobatorio dela.</p>
<p>Así mesmo, xuntarase certificación expedida pola entidade bancaria onde se deba realiza-lo pagamento; achegarase tamén declaración complementaria do conxunto de axudas obtidas e/ou solicitadas para o mesmo proxecto en calquera outra Administración, organismo ou ente público.</p>
<p>Artigo 10º.-Inspección e información.</p>
<p>A Dirección Xeral de Comunicación e Audiovisual poderá realiza-las inspeccións e comprobacións que considere necesarias co fin de asegura-lo cumprimento das normas e requisitos cos que se concederon as subvencións.</p>
<p>De igual xeito, o beneficiario estará obrigado a facilitar toda a información que lle sexa requirida pola Consellería de Cultura, Comunicación Social e Turismo, Intervención Xeral da Comunidade Autónoma de Galicia, o Tribunal de Contas e o Consello de Contas no exercicio das súas funcións de fiscalización e control do destino das axudas.</p>
<p>Artigo 11º.-Obrigas do beneficiario.</p>
<p>1. Os concellos receptores das subvencións quedarán obrigados:</p>
<p>a) A non altera-lo destino da subvención.</p>
<p>b) A admiti-las inspeccións e control que estableza a Dirección Xeral de Comunicación e Audiovisual.</p>
<p>c) A efectua-la xustificación do gasto conforme o establecido no artigo 9º, facultándose a dita dirección xeral para determina-lo correcto cumprimento desta obriga.</p>
<p>2. O incumprimento de calquera das obrigas mencionadas será causa determinante de revogación da subvención, así como do reintegro, se é o caso, da subvención percibida e dos xuros de demora correspondentes.</p>
<p>Disposicións derradeiras</p>
<p>Primeira.-Facúltase o director xeral de Comunicación e Audiovisual para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de marzo de 2003.</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>
<p>CONSELLERÍA DE XUSTIZA, INTERIOR E ADMINISTRACIÓN</p>
<p>LOCAL</p>

