---
date: '2020-01-13'
id: O150-030120-0002
page: 1440
number: 7
agency: Escola Galega de Administración Pública
section: III. Outras disposicións.
title: >-
  RESOLUCIÓN do 7 de xaneiro de 2020 pola que se convoca un curso de inglés para
  persoal do Concello de Pontevedra.
range: Resolución
url: >-
  https://www.xunta.gal/dog/Publicados/2020/20200113/AnuncioO150-030120-0002_gl.html
---
<p>De acordo co convenio de colaboración subscrito entre a Escola Galega de Administración Pública (en diante, EGAP) e o Concello de Pontevedra para o desenvolvemento de actividades de formación, divulgación e investigación,</p>
    <h2>RESOLVO:</h2>
    <p>Convocar o curso de inglés, niveis Básico e Intermedio, para persoal da Administración local de Galicia que figura no anexo II, que deberá desenvolverse segundo as bases detalladas no anexo I.</p>
    <p>Santiago de Compostela, 7 de xaneiro de 2020</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. Requisitos dos participantes</p>
    <p>Poderá participar na acción formativa convocada mediante esta resolución o persoal do Concello de Pontevedra, que se atope en situación de servizo activo, permiso por maternidade/paternidade, adopción ou excedencia polo coidado dun/dunha fillo/a ou dun/dunha familiar e que reúna os requisitos establecidos nesta convocatoria.</p>
    <p>Segunda. Desenvolvemento das actividades de formación</p>
    <p>A actividade formativa realizarase cos requirimentos, a duración e as condicións que se indiquen na convocatoria. A información relativa ao desenvolvemento da actividade, así como as súas posibles modificacións, será actualizada e ampliada na páxina web &lt;https://egap.xunta.gal&gt;.</p>
    <p>Terceira. Solicitudes e prazos</p>
    <p>1. O prazo de presentación de solicitudes será de oito días a partir do día seguinte ao da publicación desta resolución no Diario Oficial de Galicia.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo &lt;https://egap.xunta.gal/matricula&gt; desde as 8.00 horas da data de inicio do prazo de presentación de solicitudes e ata as 23.55. horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc.) de acordo cos criterios de selección poderán remitirlle á EGAP a correspondente documentación complementaria, xunto cunha copia do formulario da matrícula, ou ao enderezo de correo electrónico &lt;xestion.egap@xunta.gal&gt;, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario, só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57 e 981 54 63 35 e do enderezo de correo electrónico &lt;xestion.egap@xunta.gal&gt;.</p>
    <p>Cuarta. Criterios de selección</p>
    <p>1. Os criterios selectivos que serán empregados son os sinalados con carácter xeral na Resolución da Escola Galega de Administración Pública do 4 de xaneiro de 2008 (DOG do 10 de xaneiro).</p>
    <p>Para os efectos do previsto no punto segundo da citada resolución, o baremo que se empregará para a selección establécese sobre unha base de 100 puntos, dos que o 60 % estará vinculado ao número de horas de formación recibidas nos dous últimos anos e o 40 % restante á antigüidade na Administración.</p>
    <p>Os empates desfaranse de acordo co resultado do sorteo a que se refire o artigo 9 do Regulamento de selección de persoal da Administración da Comunidade Autónoma de Galicia, aprobado polo Decreto 95/1991, do 20 de marzo (DOG do 25 de marzo).</p>
    <p>2. No caso de que non haxa un suficiente número de solicitantes que cumpran os requisitos do curso poderá completarse o número de alumnos/as asignado mediante a apertura dun novo prazo público na páxina web da EGAP.</p>
    <p>Quinta. Publicación das relacións do alumnado seleccionado</p>
    <p>A EGAP publicará no enderezo &lt;https://egap.xunta.gal&gt; unha relación das persoas seleccionadas para participar en cada curso, así como un número adecuado de reservas, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de dez días desde a súa publicación de acordo co artigo 68.1 da Lei 39/2015, do 1 de outubro, do procedemento administrativo común das administracións públicas.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>Logo de transcorrer o prazo de alegacións, a EGAP publicará no enderezo &lt;https://egap.xunta.gal&gt; a listaxe definitiva de persoas admitidas no curso. Contra esta listaxe poderase interpoñer recurso de alzada no prazo dun mes desde a dita publicación, de acordo co disposto polos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Sexta. Cambios ou substitucións na selección, renuncia e seguimento da actividade</p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte das persoas responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación mínima de tres días anteriores ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico &lt;xestion.egap@xunta.gal&gt;.</p>
    <p>c) As persoas que incumpran o previsto nas alíneas a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Sétima. Superación da actividade formativa</p>
    <p>Para poder superar a actividade de formación, o alumnado deberá realizar todas as actividades que o/a titor/a propoña. Estas deben constar debidamente presentadas nos prazos estipulados na programación didáctica do curso. A non superación das actividades obrigatorias suporá a perda automática do dereito ao certificado de participación na actividade.</p>
    <p>Oitava. Certificados</p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado da proba de avaliación.</p>
    <p>Novena. Facultades da EGAP</p>
    <p>1. A EGAP e o Concello de Pontevedra poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir.</p>
    <p>2. No suposto de que o número de admitidos sexa inferior ao 50 % das prazas convocadas, a EGAP e o Concello de Pontevedra resérvanse o dereito a suspender ou cancelar a actividade caso no que empregará os medios de notificación ás persoas interesadas previstos na normativa vixente.</p>
    <p>3. A EGAP e o Concello de Pontevedra garantirán na totalidade das actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>• Código: CV20002.</p>
    <p>Lingua inglesa nivel Básico.</p>
    <p>1. Obxectivos.</p>
    <p>Formar o persoal do Concello de Pontevedra no coñecemento da lingua inglesa.</p>
    <p>2. Destinatarios/as.</p>
    <p>Persoal do Concello de Pontevedra.</p>
    <p>3. Desenvolvemento.</p>
    <p>Modalidade: teleformación.</p>
    <p>Duración: 50 horas.</p>
    <p>Datas: do 3 de febreiro ao 30 de marzo de 2020.</p>
    <p>Proba final presencial: o 3 de abril de 2020.</p>
    <p>Prazas: 15.</p>
    <p>4. Contido.</p>
    <p>– Básico 1 (nivel 1).</p>
    <p>Os contidos do nivel 1 Elementary corresponden á primeira parte do nivel A1 do Marco Común Europeo de Referencia para as Linguas (MCERL). Entre outras funcións comunicativas, adquírense as habilidades de presentarse a alguén novo, dar unha opinión, expresar gustos e preferencias e describir pertenzas persoais.</p>
    <p>Programa: nivel 1 Elementary: o/a alumno/a aprende, entre moitas outras cousas, e a través de distintas situacións e personaxes, a empregar o verbo to be, os determinantes (this, that, these, those), os artigos (a, an, the) e o imperativo (Listen). Tamén se estuda vocabulario relacionado cos números, países e nacionalidades, profesións, medios de transporte, roupa, familia e moitos máis contidos.</p>
    <p>– Básico 1 (nivel 2).</p>
    <p>Os contidos do nivel 2 Elementary Plus corresponden á segunda parte do nivel A1 do MCERL. Entre outras funcións comunicativas, o/a alumno/a aprende a dar e pedir indicacións, a describir persoas, a falar sobre rutinas e a describir como chegar ao traballo.</p>
    <p>Programa: nivel 2 Elementary Plus: o/a alumno/a aprende, entre moitas outras cousas, e a través de distintas situacións e personaxes, a expresarse en present simple («I work») e en present continuous («I am working»), preposicións en inglés (in, on, at, etc.) a facer preguntas e expresar os seus gustos (like, love, hate, etc.). Tamén estuda vocabulario relacionado con horas, días, meses, lugares de traballo, actividades de lecer e deportes, a contorna laboral e moitos máis contidos.</p>
    <p>– Básico 2 (nivel 3).</p>
    <p>Os contidos do nivel 3 Pre-Intermediate corresponden á primeira parte do nivel A2 do MCERL. Entre outras funcións comunicativas, o/a estudante aprende a falar de plans futuros, a facer ofrecementos e pedir nun restaurante, a falar do pasado e a describir acontecementos recentes.</p>
    <p>Programa: nivel 3 Pre-Intermediate: o alumno/a aprende, entre outras cousas, e a través de distintas situacións e personaxes, a expresarse en past simple («He repaired the scanner»), a utilizar going to, os substantivos contables e incontables e o uso de would like e de some e any. Tamén estuda vocabulario relacionado con comidas e bebidas, profesións, meteoroloxía, música, diñeiro, expresións con have e moitos máis contidos.</p>
    <p>– Básico 2 (nivel 4).</p>
    <p>Os contidos do nivel 4 Pre-Intermediate Plus corresponden á segunda parte do nivel A2 do MCERL. Entre outras funcións comunicativas, adquírense as habilidades de narrar acontecementos no pasado, facer plans, falar de necesidades e tomar decisións.</p>
    <p>Programa: nivel 4 Pre-Intermediate Plus: apréndese, entre outras cousas, e a través de distintas situacións e personaxes, a expresarse en past continuous («He was singing»), a realizar peticións e ofrecementos («May I help you?»), a facer suxestións («Let’s go dancing») e adxectivos comparativos e superlativos. Tamén se estuda vocabulario relacionado con cores, problemas de saúde, áreas de estudo, cine, banca e moitos máis contidos.</p>
    <p>• Código: CV20001.</p>
    <p>Lingua inglesa nivel Intermedio.</p>
    <p>1. Obxectivos.</p>
    <p>Formar o persoal do Concello de Pontevedra no coñecemento da lingua inglesa.</p>
    <p>2. Destinatarios/as.</p>
    <p>Persoal do Concello de Pontevedra.</p>
    <p>3. Desenvolvemento.</p>
    <p>Modalidade: teleformación.</p>
    <p>Duración: 50 horas.</p>
    <p>Datas: do 3 de febreiro ao 30 de marzo de 2020.</p>
    <p>Proba final presencial: o 3 de abril de 2020.</p>
    <p>Prazas: 15.</p>
    <p>4. Contido.</p>
    <p>– Intermedio 1 (nivel 5).</p>
    <p>Os contidos do nivel 5 Intermediate corresponden á primeira parte do nivel B1 o MCERL. Entre outras funcións comunicativas, o/a alumno/a aprende a falar sobre a preparación da comida, a pedir comida nun restaurante, a falar sobre viaxes e vacacións e a organizar plans con amigos. Adicionalmente, estuda expresións para describir persoas, pertenzas e acontecementos.</p>
    <p>Programa: nivel 5 Intermediate: o alumno/a aprende, entre moitas outras cousas, a expresarse en present perfect («We’ve worked»), en voz pasiva, tanto en pasado como en presente («Oranges are grown in Valencia»), os pronomes indefinidos (somebody, anyone, everywhere, etc.) e as oracións de relativo especificativas («That’s the girl my brothers? going out with»). Tamén estuda vocabulario relacionado con alimentos, automóbil, internet, tecidos, diferenzas entre inglés británico e americano e moitos máis contidos.</p>
    <p>– Intermedio 1 (nivel 6).</p>
    <p>Os contidos do nivel 6 Intermediate Plus corresponden á segunda parte do nivel B1 do MCERL. Entre outras funcións comunicativas, o/a estudante/a aprende a falar de posibilidades futuras, a expresar problemas e aconsellar a alguén, a describir habilidades e a participar nunha entrevista de traballo.</p>
    <p>Programa: nivel 6 Intermediate Plus: o/a alumno/a aprende, entre outras cousas, e a través de distintas situacións e personaxes, a expresarse en condicional («If I ran every day, I´d feel healthier»), adxectivos e adverbios de probabilidade (sure, certain, definitely, etc.), o uso dos verbos tell e say e estruturas de infinitivo. Tamén estuda vocabulario relacionado con tarefas domésticas, matemáticas, aeroportos, asuntos xurídicos, sentimentos, expresións con do e make e moitos máis contidos.</p>
    <p>– Intermedio 1 (nivel 7).</p>
    <p>Os contidos do nivel 7 Upper-Intermediate corresponden á primeira parte do nivel B1+ do MCERL. Entre outras funcións comunicativas, adquírense as habilidades de dar información persoal, expresar pensamentos e sensacións, realizar chamadas telefónicas e falar do ambiente.</p>
    <p>Programa: nivel 7 Upper-Intermediate: apréndese, entre moitas outras cousas, e a través de distintas situacións e personaxes, a expresarse en present perfect continuous («What have you been doing?»), a facer preguntas indirectas («Do you remember if he was wearing a coat?»), a expresar razón, causa ou contraste («He got the job because of her»). Tamén se estuda vocabulario relacionado con literatura, conversacións telefónicas, negocios, música, phrasal verbs e moitos máis contidos.</p>
    <p>– Intermedio 1 (nivel 8).</p>
    <p>Os contidos do nivel 8 Upper-Intermediate Plus corresponden á segunda parte do nivel B1+ do MCERL. Entre outras funcionas comunicativas, o/a alumno/a aprende a confirmar información, a describir a súa casa, a falar sobre servizos, a falar dos medios de comunicación e a describir acontecementos recentes.</p>
    <p>Programa: nivel 8 Upper-Intermediate Plus: o/a alumno/a aprende, entre moitas outras cousas, e a través de distintas situacións e personaxes, a expresarse en voz pasiva («The criminal was arrested») e en past perfect («I´d finished eating when he got here»), a utilizar o estilo indirecto («She told me she’d passed»), a expresar permiso, obrigación e prohibición con modal verbs («You may use my phone»). Tamén estuda vocabulario relacionado con alimentos, estilo de vida, phrasal verbs, o currículo laboral e moitos máis contidos.</p>
    <p>– Intermedio 2 (nivel 9).</p>
    <p>Os contidos do nivel 9 Advanced corresponden á primeira parte do nivel B2 do MCERL. Entre outras funcións, o/a estudante/a aprende a describir situacións hipotéticas, a falar sobre os seus hábitos e costumes, a compadecerse de alguén e a expresar o seu punto de vista.</p>
    <p>Programa: nivel 9 Advanced: o/a alumno/a aprende, entre moitas outras cousas, e a través de distintas situacións e personaxes, a expresarse en future continuous («We’ll be skiing next week»), en past perfect continuous («They’ve been working hard all day»), a expresar capacidade e obrigación en futuro e en present perfect, os tempos continuos e o infinitivo en pasiva («We can be contacted by mail»). Tamén aprende vocabulario relacionado con tecnoloxía, trazos faciais, fotografía, xeografía, arte, phrasal verbs, expresións con have e moitos máis contidos.</p>
    <p>– Intermedio 2 (nivel 10).</p>
    <p>Os contidos do nivel 10 Advanced Plus corresponden á segunda parte do nivel B2 do MCERL. Entre outras funcións, adquírense as habilidades de falar de problemas e solucións, expresar arrepentimento, pedir algo prestado e conversar sobre contos e a literatura.</p>
    <p>Programa: nivel 10 Advanced Plus: apréndese, entre moitas outras cousas, e a través de distintas situacións e personaxes, a expresarse en todas as formas condicionais («If they’d left home later, they’d have missed the bus»), en future perfect («The train won’t have left yet»), verbos de suposición e de percepción (look, sound, feel, taste, etc.) e o estilo directo. Tamén se estuda vocabulario relacionado con formas de goberno, negocios, hospitais, delitos, expresións con off, phrasal verbs, expresións con get e moitos máis contidos.</p>

