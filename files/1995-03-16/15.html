---
date: '1995-03-16'
id: B6F2
page: 2
number: 53
agency: XULGADO DE PRIMEIRA INSTANCIA E INSTRUCCIÓN NÚMERO DOUS DE RIBEIRA
section: V. ADMINISTRACIÓN DE XUSTIZA
title: Cédula de notificación de sentencia (347/1994).
range: Cédula
url: 'https://www.xunta.gal/dog/Publicados/1995/19950316/AnuncioB6F2_gl.html'
---
<p>Pilar Varela García, secretaria en funcións no Xulgado de Primeira Instancia e Instrucción número dous dos de Ribeira, dou fe e testemuño de que no libro de sentencias dictadas por este xulgado en procedementos civís consta a recaída nos autos de proceso de familia con encabezamento e parte dispositiva do teor literal seguinte:</p>
<p>Sentencia. Na cidade de Santa Uxía de Ribeira o vinte de febreiro de mil novecentos noventa e cinco.</p>
<p>Vistos os autos civís de proceso de familia seguidos neste xulgado co número 347/1994, por instancia de Benita Domínguez García, maior de idade, veciña desta cidade, con domicilio na rúa Rosende, 1, de Palmeira, representada pola procuradora Peleteiro Bandín e baixo a dirección técnica do avogado Folgar Louro, contra Alfonso Santos Castro, tamén maior de idade, actualmente en paradoiro descoñecido; sendo parte o ministerio fiscal, sobre separación matrimonial, e pronuncio esta sentencia que baseo nos antecedentes de feito e fundamentos de dereito que seguen.</p>
<p>Decido: que, con estimación da demanda rectora dos presentes autos, formulada pola procuradora Peleteiro Bandín, en nome e representación de Benita Domínguez García, contra Alfonso Santos Castro, debo decretar e decreto xudicialmente a separación matrimonial dos expresados cónxuxes, por concorre-la causa de separación número 1 do artigo 82 do Código civil, ratificándose, así mesmo, as medidas provisionais recaídas na peza separada deste procedemento número 347/1994 deste xulgado por auto de data 17 de novembro do ano 1994 e que son as seguintes:</p>
<p>1) A separación provisional dos esposos, suspendéndose a vida en común dos casados, revogándose os consentimentos e poderes e cesando a posibilidade de vincular bens do outro cónxuxe no exercicio da potestade doméstica.</p>
<p>2) A atribución da garda e custodia dos fillos do matrimonio á nai, se ben a patria potestade continuará exercéndose de modo conxunto por ámbolos dous pais.</p>
<p>3) A asignación de trinta mil pesetas mensuais que o pai deberá aboar como contribución ás cargas do matrimonio e alimentos dos fillos, cantidade que será actualizable anualmente segundo as variacións experimentadas polo índice xeral de prezos ó consumo, establecido polo Instituto Nacional de Estatística ou organismo que o substitúa.</p>
<p>4) Non se fai expreso pronunciamento en custas.</p>
<p>Comuníqueselles esta sentencia, unha vez firme, ás oficinas do Rexistro Civil da Pobra do Caramiñal para anotación do resolto na inscrición do matrimonio dos cónxuxes.</p>
<p>Pola rebeldía de Alfonso Santos Castro, notifíqueselle a presente resolución no modo prevido no artigo 769 da Lei de axuizamento civil.</p>
<p>Contra esta sentencia cabe recurso de apelación en ámbolos dous efectos perante a Audiencia Provincial da Coruña, no prazo de cinco días a partir da súa notificación.</p>
<p>A sentencia preinserta foi lida e publicada polo xuíz que a subscribe na audiencia pública do mesmo día da súa data.</p>
<p>E para que así conste e para que sirva de notificación en forma ó demandado en situación procesual de rebeldía, Alfonso Santos Castro, expido e asino esta cédula en Santa Uxía de Ribeira o vinte de febreiro de mil novecentos noventa e cinco.</p>
<p>Rubricado</p>

