---
date: '1995-03-16'
id: B6AE
page: 1
number: 53
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 14 de febreiro de 1995 pola que se modifica a composición e funcións
  da Comisión Asesora sobre Diabete en Galicia creada por Orde do 30 de marzo de
  1987.
range: Orde
url: 'https://www.xunta.gal/dog/Publicados/1995/19950316/AnuncioB6AE_gl.html'
---
<p>Pola Orde do 30 de marzo de 1987 (DOG nº 82, do 11 de maio de 1987) creouse a Comisión Asesora sobre Diabete en Galicia establecéndose a súa composición e funcións.</p>
<p>A Consellería de Sanidade e Servicios Sociais plasmou, no seu Plan de Saúde, a necesidade de pór en marcha un programa sobre diabete, que permita acada-los obxectivos dispostos nel: retarda-la aparición de complicacións, aumenta-la supervivencia e mellora-la calidade de vida dos diabéticos.</p>
<p>Neste contexto, é preciso reactiva-las actividades da Comisión Asesora sobre Diabete en Galicia, así como modifica-la súa composición e funcións, en prol de mellora-la súa capacidade de planificación e xestión e favorece-la coordinación entre a Dirección Xeral de Saúde Pública e os expertos e asociacións científicas e de usuarios que, nestes momentos están a traballar en diabete na nosa Comunidade.</p>
<p>En consecuencia, en uso das facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 22 de outubro,</p>
<p>DISPOÑO</p>
<p>Artigo 1º</p>
<p>Modifícase a composición e as funcións da Comisión Asesora sobre Diabete en Galicia de acordo co establecido nos artigos seguintes.</p>
<p>Artigo 2º</p>
<p>Son funcións da Comisión Asesora sobre Diabete en Galicia:</p>
<p>a) Estudiar e avalia-los resultados obtidos nos proxectos e actividades desenvolvidas na Comunidade Autónoma acadando, para iso, a información dispoñible.</p>
<p>b) Potenciar e asesora-los estudios epidemiolóxicos que permitan coñece-la incidencia e prevalencia da diabete en Galicia.</p>
<p>c) Elabora-lo Programa Galego de Prevención e Control da Diabete a partir das propostas presentadas ou elaboradas no seo da comisión.</p>
<p>d) Desenvolver e coordina-las accións que, no marco do Programa Galego de Prevención e Control da Diabete, se determinen.</p>
<p>Artigo 3º</p>
<p>A Comisión Asesora sobre Diabete en Galicia comporase dos seguintes membros:</p>
<p>Presidente:</p>
<p>O director xeral de Saúde Pública do Servicio Galego de Saúde ou persoa en quen delegue.</p>
<p>Vocais:</p>
<p>-Un representante da Dirección Xeral de Organización Sanitaria da Consellería de Sanidade e Servicios Sociais.</p>
<p>-Un representante da Dirección Xeral de Asistencia Sanitaria do Servicio Galego de Saúde.</p>
<p>-Un representante da Sociedade Galega de Endocrinoloxía e Nutrición.</p>
<p>-Un representante do Instituto Galego de Oftalmoloxía.</p>
<p>-Un representante da Federación Galega de Educadores en Diabete.</p>
<p>-Dous representantes das asociacións de diabéticos existentes na Comunidade Autónoma de Galicia.</p>
<p>-Un experto no tema da Atención Primaria de Saúde nomeado polo director xeral de Asistencia Sanitaria.</p>
<p>-Un ATS ou ATS-DUE experto no tema da diabete nomeado polo director xeral de Asistencia Sanitaria.</p>
<p>-Un experto no tema da diabete nomeado polo director xeral de Saúde Pública.</p>
<p>-Un representante da Dirección Xeral de Saúde Pública, nomeado polo director xeral, que actuará como secretario.</p>
<p>Disposición derrogatoria</p>
<p>Quedan derrogados os artigos 2º e 3º da Orde do 30 de maio de 1987, pola que se crea a Comisión Asesora sobre Diabete en Galicia.</p>
<p>Disposición derradeira</p>
<p>Facúltase o director xeral de Saúde Pública para o desenvolvemento e execución do establecido nesta orde.</p>
<p>Santiago de Compostela, 14 de febreiro de 1995.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>

