---
date: '2008-09-03'
page: 16
number: 170
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 188/2008, do 28 de agosto, polo que se establece a estrutura orgánica
  da Consellería de Política Territorial, Obras Públicas e Transportes.
range: Decreto
---
<p>Por medio do Decreto 519/2005, do 6 outubro, foi establecida a estrutura orgánica da Consellería de Política Territorial, Obras Públicas e Transportes. Este decreto foi obxecto de modificación polos decretos 65/2006, do 20 de abril, 122/2007, do 21 de xuño, e 51/2008, do 6 de marzo.</p>
<p>Tal estrutura orgánica tamén se veu afectada polas previsións do Decreto 213/2007, do 31 de outubro, mediante o que foron aprobados os estatutos da Axencia de Protección da Legalidade Urbanística e a conseguinte transferencia de medios humanos e materiais da consellería en favor da dita axencia, para o desenvolvemento das funcións que este organismo ten atribuídas legalmente. Así mesmo, a Lei 16/2007, do 26 de decembro, prevé a creación do/da Comisionado/a para a Seguridade Viaria de Galicia, órgano superior da consellería en materia de coordinación, seguimento e asesoramento respecto das directrices e estratexias vinculadas á seguridade viaria de Galicia.</p>
<p>Os referidos cambios normativos xustifican a necesidade de proceder a establecer a nova estrutura dos órganos superiores da Consellería de Política Territorial, Obras Públicas e Transportes, incluíndo a nova denominación do órgano competente en materia de ordenación do territorio e urbanismo e a definición das funcións que corresponderá desenvolver á persoa designada titular do Comisionado para a Seguridade Viaria de Galicia, así como a creación de diferentes subdireccións xerais e servizos para un mellor desenvolvemento das atribucións que corresponden á consellería, seguindo os principios de racionalidade, eficacia e economía que deben presidir toda organización administrativa.</p>
<p>Xunto co exposto, e coa finalidade de establecer formalmente cales son os órganos superiores da Consellería de Política Territorial, Obras Públicas e Transportes, así como os entes e organismos que ten adscritos, resulta obrigado proceder a modificar o artigo 4º do Decreto 232/2005, do 11 de agosto, polo que se fixa a estrutura orgánica dos departamentos da Xunta de Galicia.</p>
<p>En consecuencia, a iniciativa do conselleiro da Presidencia, Administracións Públicas e Xustiza e da conselleira de Política Territorial, Obras Públicas e Transportes, e por proposta do conselleiro de Presidencia, Administracións Públicas e Xustiza e en uso das facultades que teñen atribuídas pola Lei 1/1983, do 22 de febreiro, de normas reguladoras da Xunta e da súa Presidencia, despois dos informes favorables das consellerías de Presidencia, Administracións Públicas e Xustiza e de Economía e Facenda, así como do Servizo Galego de Promoción da Igualdade do Home e da Muller da Vicepresidencia da Igualdade e do Benestar, e logo da deliberación do Consello da Xunta de Galicia, na súa reunión do día vinte e oito de agosto de dous mil oito,</p>
<p>DISPOÑO:</p>
<p>Artigo 1º.-Competencias e funcións.</p>
<p>A Consellería de Política Territorial, Obras Públicas e Transportes é o departamento da Administración da comunidade autónoma ao cal lle corresponde o exercicio das competencias en materia de política territorial, urbanismo, ordenación do litoral, portos, estradas, transportes e comunicacións, segundo o establecido no Estatuto de autonomía de Galicia e de conformidade co previsto na Constitución española.</p>
<p>Artigo 2º.-Estrutura orgánica.</p>
<p>A Consellería de Política Territorial, Obras Públicas e Transportes, para o cumprimento das funcións e competencias que ten atribuídas pola lexislación vixente, terá a seguinte estrutura orgánica:</p>
<p>I. O/a conselleiro/a.</p>
<p>II. A Secretaría Xeral.</p>
<p>III. A Dirección Xeral de Ordenación do Territorio e Urbanismo.</p>
<p>IV. A Dirección Xeral de Obras Públicas.</p>
<p>V. A Dirección Xeral de Transportes.</p>
<p>VI. O/a Comisionado/a para a Seguridade Viaria de Galicia.</p>
<p>VII. As delegacións provinciais.</p>
<p>Artigo 3º.-Entes e órganos adscritos á Consellería de Política Territorial, Obras Públicas e Transportes.</p>
<p>1. Quedan adscritos á Consellería de Política Territorial, Obras Públicas e Transportes, sen prexuízo da súa natureza xurídica:</p>
<p>-O ente público Portos de Galicia, creado pola Lei 5/1994, do 29 de novembro.</p>
<p>-A Axencia de Protección da Legalidade Urbanística, creada pola Lei 9/2002, do 30 de decembro, de ordenación urbanística e protección do medio rural de Galicia.</p>
<p>-O Xurado de Expropiación de Galicia, creado pola Lei 9/2002, do 30 de decembro, de ordenación urbanística e protección do medio rural de Galicia.</p>
<p>2. Así mesmo, tamén quedan adscritos á Consellería de Política Territorial, Obras Públicas e Transportes, de conformidade co previsto nas súas normas reguladoras:</p>
<p>-O Consello Galego de Transportes, regulado polo Decreto 230/1986, do 10 de xullo.</p>
<p>-A Comisión Superior de Urbanismo de Galicia, prevista no artigo 225.1.d) da Lei 9/2002, do 30 de decembro, de ordenación urbanística e protección do medio rural de Galicia.</p>
<p>-A Comisión de Coordinación de Sistemas de Información Xeográfica e Cartografía, creada polo Decreto 148/2003, do 9 de xaneiro.</p>
<p>Artigo 4º.-O/a conselleiro/a.</p>
<p>O/a conselleiro/a é a superior autoridade da consellería e, con tal carácter, está investida das atribucións que lle confire o artigo 34 da Lei 1/1983, do 22 de febreiro, de normas reguladoras da Xunta de Galicia e da súa Presidencia.</p>
<p>Artigo 5º.-A Secretaría Xeral. Funcións e competencias.</p>
<p>A Secretaría Xeral exercerá as funcións e competencias establecidas no Decreto 119/1982, do 5 de outubro, en relación coas diferentes unidades e servizos nos que se estrutura a consellería, así como aqueloutras previstas na normativa aplicable ou mesmo as que lle sexan delegadas ou encomendadas pola persoa titular da consellería.</p>
<p>Artigo 6º.-A Secretaría Xeral: estrutura e funcións.</p>
<p>Baixo a dependencia directa da persoa titular, e para o exercicio das competencias previstas no artigo anterior, a Secretaría Xeral estrutúrase nas seguintes unidades administrativas, ás que corresponderán as funcións que a continuación se detallan:</p>
<p>1. Subdirección Xeral de Coordinación Administrativa e Control Orzamentario.</p>
<p>1.1. Funcións:</p>
<p>a) A coordinación da confección e tramitación do anteproxecto de orzamentos da consellería; o seguimento e control interno da execución orzamentaria, así como a tramitación dos expedientes de modificacións orzamentarias, en coordinación cos órganos implicados.</p>
<p>b) A ordenación, xestión e administración ordinaria dos asuntos relativos ao persoal da consellería, así como a organización e supervisión das bases de datos e de rexistro de persoal, sen prexuízo das competencias que correspondan a outros departamentos da Xunta de Galicia.</p>
<p>c) A organización dos aspectos que atinxen ao réxime interior da consellería.</p>
<p>d) A xestión dos expedientes de contratación administrativa promovidos pola secretaría xeral.</p>
<p>e) A organización, coordinación e supervisión da xestión administrativa do patrimonio adscrito á consellería, sen prexuízo das competencias que correspondan a outros órganos.</p>
<p>f) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da Secretaría Xeral.</p>
<p>1.2. Estrutura:</p>
<p>Para o desenvolvemento das funcións antes relacionadas, a subdirección xeral contará, con nivel orgánico de servizo, coas seguintes unidades:</p>
<p>-Servizo de Xestión Económica e Control Orzamentario.</p>
<p>-Servizo de Persoal e Réxime Interior.</p>
<p>2. Subdirección Xeral de Réxime Xurídico Administrativo.</p>
<p>2.1. Funcións:</p>
<p>a) O estudo e tramitación dos anteproxectos e proxectos de disposicións de carácter xeral que elaboren os distintos centros directivos da consellería.</p>
<p>b) O estudo, tramitación e proposta de resolución de reclamacións e recursos formulados contra os actos e resolucións ditados polos distintos órganos da consellería, cando non estean atribuídos a outros órganos desta.</p>
<p>c) A tramitación dos requirimentos e peticións formuladas á consellería polos xulgados, tribunais, Defensor/a do Pobo, Valedor/a do Pobo e outros órganos e institucións.</p>
<p>d) A emisión dos informes encomendados pola persoa titular da secretaría xeral, ademais do estudo dos asuntos que teñan que elevarse ao Consello da Xunta de Galicia e á Comisión de Secretarios Xerais.</p>
<p>e) A coordinación, para a súa remisión e ulterior publicación no Diario Oficial de Galicia, das disposicións e actos administrativos ditados polos órganos da consellería.</p>
<p>f) A coordinación, mediante a elaboración de instrucións, protocolos de actuación ou calquera outro instrumento que se considere axeitado, coas unidades da consellería que desenvolvan funcións xurídico-administrativas.</p>
<p>g) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da Secretaría Xeral.</p>
<p>2.2. Estrutura:</p>
<p>Para o desenvolvemento das funcións antes relacionadas, a subdirección xeral contará, con nivel orgánico de servizo, coas seguintes unidades:</p>
<p>-Servizo Técnico-Xurídico.</p>
<p>-Servizo de Apoio Técnico-Administrativo.</p>
<p>3. Subdirección Xeral de Informática.</p>
<p>3.1. Funcións:</p>
<p>Corresponderanlle, sen prexuízo das competencias que en materia informática ten atribuídas a Consellería de Presidencia, Administracións Públicas e Xustiza, as seguintes:</p>
<p>a) A planificación, supervisión e control dos sistemas e tecnoloxías da información da consellería.</p>
<p>b) A definición das directrices tecnolóxicas comúns e a coordinación dos proxectos informáticos da consellería</p>
<p>c) A supervisión da compatibilidade, interoperabilidade e optimización dos sistemas e recursos tecnolóxicos informáticos utilizados pola consellería.</p>
<p>d) O impulso da administración electrónica e o uso de medios informáticos e telemáticos nas actuacións administrativas.</p>
<p>e) A definición, implantación e supervisión das políticas de seguridade e protección de datos dos sistemas de información da consellería.</p>
<p>f) A xestión e administración das infraestruturas e recursos materiais que dean soporte aos sistemas e tecnoloxías da información da consellería.</p>
<p>g) A coordinación e supervisión dos sistemas de información xeográfica da consellería, así como a definición das directrices e viabilidade dos novos proxectos.</p>
<p>h) O asesoramento e soporte en materia de tecnoloxías da información ás unidades de consellería.</p>
<p>i) O deseño, coordinación e control dos procesos de intercambio de información con outras administracións e entidades por medios informáticos ou telemáticos.</p>
<p>j) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da secretaría xeral.</p>
<p>3.2. Estrutura:</p>
<p>Para o desenvolvemento das funcións antes relacionadas, esta subdirección xeral contará, con nivel orgánico de servizo, coas seguintes unidades:</p>
<p>-Servizo de proxectos de desenvolvemento informático.</p>
<p>-Servizo de sistemas e infraestruturas informáticas.</p>
<p>4. Servizo de Coordinación Técnica e Inspección.</p>
<p>De conformidade co previsto no paragrafo 1 deste artigo, baixo a dependencia directa da persoa titular da secretaría xeral, esta unidade, con nivel orgánico de servizo, terá atribuídas as seguintes funcións:</p>
<p>a) Verificar o correcto funcionamento dos diferentes servizos técnicos e desenvolvemento das obras da consellería, tanto na súa esfera central como na periférica.</p>
<p>b) Informar sobre o grao de cumprimento e eficacia da prestación dos servizos e execución das obras, así como do adecuado emprego dos medios persoais e materiais, propoñendo, de ser o caso, as medidas correctoras das deficiencias observadas.</p>
<p>c) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da secretaría xeral.</p>
<p>5. Asesoría Xurídica e Intervención Delegada.</p>
<p>Adscríbense organicamente á secretaría xeral, con nivel orgánico de subdirección xeral, a Asesoría Xurídica da Consellería, que se rexerá polo disposto no Decreto 343/2003, do 11 de xullo, polo que se aproba o Regulamento orgánico da Asesoría Xurídica da Xunta de Galicia, e mais a Intervención Delegada.</p>
<p>Respectivamente tales unidades administrativas dependerán funcionalmente da Asesoría Xurídica Xeral da Xunta de Galicia e da Intervención Xeral da Comunidade Autónoma e contarán co número de efectivos que se determine nas correspondentes relacións de postos de traballo.</p>
<p>Artigo 7º.-A Dirección Xeral de Ordenación do Territorio e Urbanismo. Funcións e competencias.</p>
<p>A Dirección Xeral de Ordenación do Territorio e Urbanismo exercerá as funcións inherentes á dirección, planificación, impulso, xestión e coordinación das competencias que en materia de urbanismo, ordenación do territorio e do litoral, ten atribuídas a consellería e, en particular, corresponderanlle:</p>
<p>1. De carácter xeral:</p>
<p>a) A materialización e posta en práctica da política territorial e de utilización racional do solo coa finalidade de favorecer o desenvolvemento equilibrado e sustentable do territorio; contribuír a elevar a calidade de vida e a cohesión social da poboación e protexer e potenciar o patrimonio natural e cultural, sen prexuízo das competencias atribuídas a outros órganos.</p>
<p>b) O exercicio das funcións que a Lei 9/2002, do 30 de decembro, de ordenación urbanística e protección do medio rural de Galicia, atribúelle á persoa titular da dirección xeral competente en materia de urbanismo.</p>
<p>c) O fomento da formación e da investigación, e a elaboración e divulgación de estudos e proxectos en materia de urbanismo, ordenación do territorio e do litoral.</p>
<p>d) O fomento, seguimento e control da actividade urbanística, sen prexuízo das competencias dos municipios.</p>
<p>e) O fomento da participación cidadá na formulación, tramitación e xestión do planeamento territorial e urbanístico.</p>
<p>f) O apoio e asesoramento necesario á Comisión Superior de Urbanismo de Galicia.</p>
<p>g) A elaboración de proxectos e anteproxectos de disposicións normativas en materia de urbanismo, ordenación do territorio e do litoral.</p>
<p>h) A coordinación dos servizos provinciais de urbanismo.</p>
<p>i) A tramitación e proposta de resolución dos procedementos de responsabilidade patrimonial no ámbito das súas competencias.</p>
<p>j) A tramitación dos expedientes de contratación administrativa no ámbito das súas competencias.</p>
<p>k) O exercicio de calquera competencia que en materia de ordenación do territorio e do litoral e urbanismo a lexislación vixente atribúa á Administración autonómica sen especificar o órgano que deba exercela.</p>
<p>l) A realización de actuacións de mellora de contornos urbanos, de accesibilidade e supresión de barreiras arquitectónicas e de equipamentos públicos que teñan por finalidade a revitalización do territorio e o reequilibrio territorial.</p>
<p>2. En materia de ordenación do territorio e do litoral:</p>
<p>a) A programación, dirección e control da política de ordenación do territorio e do litoral.</p>
<p>b) A elaboración e tramitación administrativa das directrices de ordenación do territorio e a dos restantes instrumentos previstos na Lei 10/1995, do 23 de novembro, de ordenación do territorio, que se formulen por iniciativa da Consellería de Política Territorial, Obras Públicas e Transportes.</p>
<p>c) A elaboración e tramitación administrativa do Plan de ordenación do litoral previsto pola Lei 9/2002, do 30 de decembro, de ordenación urbanística e protección do medio rural de Galicia.</p>
<p>d) A elaboración de informes respecto dos demais instrumentos de ordenación do territorio previstos na Lei 10/1995, do 23 de novembro, de ordenación do territorio, cando así se exixa de acordo coa devandita lei e a normativa e instrumentos que a desenvolvan.</p>
<p>e) A coordinación coas restantes consellerías e outros organismos ou entidades para a formulación dos seus correspondentes plans ou programas de carácter sectorial con incidencia sobre o territorio, así como o seguimento, arquivo e rexistro dos instrumentos de ordenación do territorio aprobados.</p>
<p>f) A emisión de informes preceptivos en materia de costas, nos supostos previstos polo artigo 24.2º do Decreto 158/2005, do 2 de xuño, polo que se regulan as competencias autonómicas na zona de servidume de protección do domino público marítimo-terrestre.</p>
<p>g) A preparación dos informes que conforme a lexislación de carácter sectorial lle corresponda emitir ao órgano autonómico competente en materia de ordenación do territorio.</p>
<p>h) A elaboración e actualización da información xeográfica e cartografía necesaria para o desenvolvemento das súas competencias.</p>
<p>3. En materia de urbanismo:</p>
<p>a) A preparación dos informes que, con carácter previo á aprobación inicial ou definitiva de instrumentos de planeamento urbanístico por parte dos concellos, prevé a Lei 9/2002, do 30 de decembro, de ordenación urbanística e protección do medio rural de Galicia.</p>
<p>b) A elaboración das propostas de resolución respecto dos instrumentos de planeamento urbanístico cuxa aprobación definitiva sexa competencia da persoa titular da Consellería de Política Territorial, Obras Públicas e Transportes de conformidade coa Lei 9/2002, do 30 de decembro, de ordenación urbanística e protección do medio rural de Galicia.</p>
<p>c) A elaboración e tramitación administrativa das normas técnicas de planeamento e das normas subsidiarias e complementarias de planeamento.</p>
<p>d) A tramitación administrativa dos instrumentos de planeamento urbanístico.</p>
<p>e) O apoio técnico e económico e a colaboración coas entidades locais para a formulación e tramitación do planeamento urbanístico e a súa xestión e execución.</p>
<p>f) O seguimento, arquivo e rexistro dos instrumentos de planeamento urbanístico aprobados.</p>
<p>g) A xestión do Rexistro de entidades urbanísticas colaboradoras, de acordo co disposto polo Regulamento de xestión urbanística, aprobado polo Real decreto 3288/1978, do 25 de agosto.</p>
<p>Artigo 8º.-A Dirección Xeral de Ordenación do Territorio e Urbanismo: estrutura e funcións.</p>
<p>Baixo a dependencia directa da persoa titular da Dirección Xeral de Ordenación do Territorio e Urbanismo, e para o exercicio das funcións e competencias enumeradas no artigo anterior, a dirección xeral estruturase nas seguintes unidades administrativas, e ás que corresponderán as funcións que a continuación se detallan:</p>
<p>1. Subdirección Xeral de Urbanismo.</p>
<p>1.1. Funcións:</p>
<p>Correspóndenlle as sinaladas no número 3 do artigo anterior, así como a de prestarlle asistencia e xestionar cantos asuntos lle sexan encomendados por razón da súa competencia pola dita titular.</p>
<p>1.2. Estrutura:</p>
<p>Para o desenvolvemento das funcións antes relacionadas, esta subdirección xeral contará, con nivel orgánico de servizo, coas seguintes unidades:</p>
<p>-Servizo de Planificación Urbanística I.</p>
<p>-Servizo de Planificación Urbanística II.</p>
<p>-Servizo de Planificación Urbanística III.</p>
<p>2. Subdirección Xeral de Ordenación do Territorio e do Litoral.</p>
<p>2.1. Funcións:</p>
<p>Correspóndenlle as sinaladas no número 2 do artigo anterior, así como a de prestarlle asistencia e xestionar cantos asuntos lle sexan encomendados por razón da súa competencia pola dita titular da dirección xeral.</p>
<p>2.2. Estrutura:</p>
<p>Para o desenvolvemento das funcións antes relacionadas, esta subdirección xeral contará, con nivel orgánico de servizo, coas seguintes unidades:</p>
<p>-Servizo de Coordinación e Información Territorial.</p>
<p>-Servizo de Ordenación do Territorio.</p>
<p>-Servizo de Ordenación do Litoral.</p>
<p>3. Servizo de Xestión Económica.</p>
<p>De conformidade co establecido polo primeiro parágrafo deste artigo, baixo a dependencia directa da persoa titular da dirección xeral, esta unidade, con nivel orgánico de servizo, terá atribuídas as funcións inherentes á xestión económica e á preparación e tramitación dos expedientes de contratación e subvencións que poidan ser competencia da dirección xeral, así como a de prestarlle asistencia e xestionar cantos asuntos lle sexan encomendados por razón da súa competencia pola dita titular.</p>
<p>4. Servizo de Obras e Supervisión de Proxectos.</p>
<p>Tamén baixo a dependencia directa da persoa titular da dirección xeral, en virtude do previsto polo primeiro paragrafo deste artigo, corresponderán a esta unidade, con nivel orgánico de servizo, as funcións de supervisión de proxectos técnicos e o seguimento dos contratos de dirección e de execución de obra relacionados coas actuacións ás que se refire o número 1, letra l) do artigo 7º, así como a de prestarlle asistencia e xestionar cantos asuntos lle sexan encomendados por razón da súa competencia pola dita titular.</p>
<p>Artigo 9º.-A Dirección Xeral de Obras Públicas. Funcións e competencias.</p>
<p>1. A Dirección Xeral de Obras Públicas exercerá as funcións de impulso, xestión e coordinación das políticas atribuídas á consellería nos ámbitos da planificación, financiamento e construción de estradas e do seu uso e defensa e, en particular, corresponderanlle:</p>
<p>a) O exercicio das funcións que a Lei 4/1994, do 14 de setembro, de estradas de Galicia, lle atribúe á persoa titular da dirección xeral competente en materia de estradas.</p>
<p>b) A elaboración de directrices de coordinación e planificación que garantan a coherencia e funcionalidade do sistema viario da comunidade autónoma.</p>
<p>c) A emisión de informe nos procedementos de aprobación, modificación ou revisión dos instrumentos de ordenación do territorio e dos instrumentos de ordenación urbanística que afecten directamente a rede viaria de titularidade autonómica.</p>
<p>d) A elaboración, seguimento, supervisión, control e aprobación técnica da planificación operativa dos plans e proxectos sectoriais, así como dos estudos informativos, de impacto ambiental, anteproxectos e proxectos en materia de estradas, incluso as actuacións relativas a redes arteriais, no ámbito das súas competencias.</p>
<p>e) As propostas de normativa e instrucións técnicas e administrativas para as estradas de titularidade autonómica, provincial e municipal, así como o estudo e desenvolvemento de novas técnicas de realización de estradas.</p>
<p>f) O inventario, a explotación, conservación e sinalización das estradas e servizos complementarios nas zonas de dominio público, de servidume e de afección das estradas, sen prexuízo das competencias que correspondan á Consellería de Economía e Facenda en materia de patrimonio.</p>
<p>g) A elaboración dos plans, programas de actuacións e orzamentos e o control e axuste destes, en relación coas estradas que sexan titularidade da comunidade autónoma.</p>
<p>h) A xestión dos expedientes expropiatorios en materia de estradas en colaboración coas distintas unidades territoriais integradas na consellería, así como a coordinación e cooperación co ente público Portos de Galicia na tramitación dos expedientes de expropiación forzosa para a execución de obras portuarias.</p>
<p>i) A xestión e tramitación de expedientes de contratación administrativa en materias incluídas no ámbito das súas competencias.</p>
<p>j) A xestión, coordinación e control da construción de infraestruturas e as súas incidencias.</p>
<p>k) A xestión de vías de alta capacidade realizadas baixo a modalidade de concesión de obra pública ou xestión directa, así como o seguimento e coordinación xeral dos procesos asociados para a construción, conservación e explotación desta ao longo do período concesional.</p>
<p>l) A tramitación e, se é o caso, resolución de autorizacións administrativas en materia de instalacións de servizo ou concesións de áreas de servizo na área de influencia das estradas de titularidade autonómica.</p>
<p>m) A xestión e tramitación de expedientes de subvencións en materias incluídas no ámbito das súas competencias.</p>
<p>n) A elaboración e tramitación de convenios de cooperación con entes públicos e de colaboración con particulares no marco das competencias atribuídas a este centro directivo.</p>
<p>o) A resolución de expedientes sancionadores por comisión de infraccións tipificadas como graves na normativa de estradas.</p>
<p>p) O informe, proposta e, se é o caso, resolución dos recursos interpostos en materia de estradas.</p>
<p>q) A instrución, tramitación e proposta de resolución dos expedientes de responsabilidade patrimonial no ámbito das súas competencias.</p>
<p>r) A coordinación dos servizos provinciais de estradas.</p>
<p>2. A persoa titular da Dirección Xeral de Obras Públicas tamén será a delegada da Xunta de Galicia nas sociedades galegas concesionarias de autoestradas de peaxe e, como tal, exercerá as funcións que corresponden á delegación da Xunta de Galicia nas sociedades galegas concesionarias de autoestradas de peaxe, creada no Decreto 390/1996, do 31 de outubro.</p>
<p>Artigo 10º.-Dirección Xeral de Obras Públicas: estrutura e funcións.</p>
<p>Baixo a dependencia directa da persoa titular da Dirección Xeral de Obras Públicas, e para o exercicio das competencias enumeradas no artigo anterior, a dirección xeral estrutúrase nas seguintes unidades administrativas, e ás que corresponderán as funcións que a continuación se detallan:</p>
<p>1. Subdirección Xeral de Estradas.</p>
<p>1.1. Funcións:</p>
<p>a) O desenvolvemento das funcións relacionadas no número 1, letra j), do artigo anterior.</p>
<p>b) A supervisión dos anteproxectos e proxectos en materia de estradas, plans sectoriais, estudos informativos e estudos de impacto ambiental, así como a proposta de aprobación técnica destes instrumentos, nos termos definidos no número 1, letra d), do artigo anterior.</p>
<p>c) A preparación de instrucións técnicas relativas á execución de estradas, no marco das competencias relacionadas no número 1, letra e), do artigo anterior.</p>
<p>d) O exercicio das funcións previstas no número 1, letra h), do artigo anterior, sen prexuízo das competencias que, por razón dos pagamentos, lle correspondan á Subdirección Xeral de Xestión.</p>
<p>e) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da dirección xeral.</p>
<p>1.2. Estrutura:</p>
<p>Para o desenvolvemento das funcións antes relacionadas, esta subdirección xeral contará, con nivel orgánico de servizo, coas seguintes unidades:</p>
<p>-Servizo de Supervisión de Proxectos.</p>
<p>-Servizo de Obras.</p>
<p>2. Subdirección Xeral de Planificación e Proxectos.</p>
<p>2.1. Funcións:</p>
<p>a) O exercicio das funcións relacionadas no número 1, letras b) e c), do artigo anterior.</p>
<p>b) As competencias recollidas no número 1, letra d), do artigo anterior, sen prexuízo das funcións que nesa materia desenvolvan as subdireccións xerais de Estradas e de Conservación e Explotación.</p>
<p>c) A preparación de instrucións técnicas relativas ás actuacións de planificación, programación e proxectos, que leve a cabo, no marco das competencias relacionadas no número 1, letra e), do artigo anterior.</p>
<p>d) A elaboración dos pregos de prescricións técnicas, proxectos, plans e programas de actuacións, así como dos orzamentos e o control de axuste destes e relacionados coas competencias definidas no número 1, letra g), do artigo anterior, sen prexuízo das competencias que, en materia de xestión orzamentaria, lle corresponda á Subdirección Xeral de Xestión.</p>
<p>e) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da dirección xeral.</p>
<p>2.1. Estrutura:</p>
<p>Para o desenvolvemento das funcións antes relacionadas, esta subdirección xeral contará, con nivel orgánico de servizo, coas seguintes unidades:</p>
<p>-Servizo de Planificación e Informes.</p>
<p>-Servizo de Proxectos.</p>
<p>3. Subdirección Xeral de Conservación e Explotación.</p>
<p>3.1. Funcións:</p>
<p>a) A execución das funcións recollidas no número 1, letra f), do artigo anterior.</p>
<p>b) A tramitación e proposta de resolución dos expedientes relativos ás competencias sinaladas no número 1, letra l), do artigo anterior.</p>
<p>c) A elaboración dos pregos de prescricións técnicas e plans, así como calquera outro instrumento preciso relativo á conservación e explotación de estradas, no marco das actuacións definidas no número 1, letra d), do artigo anterior.</p>
<p>d) A preparación de instrucións técnicas en materia de conservación e explotación de estradas, no marco das competencias relacionadas no número 1, letra e), do artigo anterior.</p>
<p>e) A elaboración de estudos e a coordinación técnica das actuacións da dirección xeral en materia de seguridade viaria.</p>
<p>f) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da dirección xeral.</p>
<p>3.2. Estrutura:</p>
<p>Para o desenvolvemento das funcións antes relacionadas, esta subdirección xeral contará, con nivel orgánico de servizo, coa seguinte unidade:</p>
<p>-Servizo de Conservación e Explotación.</p>
<p>4. Subdirección Xeral de Xestión.</p>
<p>4.1. Funcións:</p>
<p>a) As relacionadas no número 1, letras i), k), m) e n), do artigo anterior.</p>
<p>b) Os pagamentos relativos aos expedientes expropiatorios relacionados no número 1, letra h), do artigo anterior.</p>
<p>c) A xestión orzamentaria, no marco das competencias recollidas no número 1, letra g), do artigo anterior.</p>
<p>d) O seguimento e a coordinación de xestión económica e orzamentaria da dirección xeral.</p>
<p>e) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da dirección xeral.</p>
<p>4.2. Estrutura:</p>
<p>Para o desenvolvemento das funcións antes relacionadas, esta subdirección xeral contará, con nivel orgánico de servizo, coas seguintes unidades:</p>
<p>-Servizo de Apoio Técnico.</p>
<p>-Servizo de Xestión Económico-Administrativa.</p>
<p>-Servizo de Xestión de Vías de Alta Capacidade.</p>
<p>5. Servizo de Xestión Xurídico-Administrativa.</p>
<p>De conformidade co previsto no parágrafo 1 deste artigo, baixo a dependencia directa da persoa titular da Dirección Xeral de Obras Públicas, corresponderanlle a esta unidade, con nivel orgánico de servizo, as seguintes funcións:</p>
<p>a) A redacción de propostas de resolución de expedientes sancionadores por comisión de infraccións tipificadas como graves na normativa de estradas.</p>
<p>b) A redacción de informes e, se é o caso, das propostas de resolución dos recursos interpostos en materia de estradas, así como a instrución, tramitación e redacción de propostas de resolución dos expedientes de responsabilidade patrimonial no ámbito das competencias da dirección xeral.</p>
<p>c) A elaboración de informes en relación coas materias competencia da dirección xeral.</p>
<p>d) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da dirección xeral.</p>
<p>Artigo 11º.-A Dirección Xeral de Transportes. Funcións e competencias.</p>
<p>A Dirección Xeral de Transportes exercerá as funcións de impulso, xestión e coordinación das políticas atribuídas á consellería nos ámbitos da planificación, financiamento e ordenación do transporte e, en particular, exercerá as seguintes:</p>
<p>a) A planificación, a coordinación e o seguimento da política xeral de transportes e a execución dos servizos e das infraestruturas de transportes na comunidade autónoma.</p>
<p>b) A promoción da investigación sobre transporte, loxística e mobilidade, así como o asesoramento á titular da consellería nestas materias.</p>
<p>c) O estudo e elaboración de proxectos normativos no ámbito das súas competencias.</p>
<p>d) A ordenación do transporte terrestre, por cable e marítimo no ámbito competencial da comunidade autónoma. No marco desta competencia, desenvolverá todas aquelas atribucións que lle estean conferidas polas disposicións vixentes na materia e, singularmente:</p>
<p>-O outorgamento das autorizacións fixadas pola normativa sectorial habilitantes para o desenvolvemento da actividade de transporte.</p>
<p>-O outorgamento de autorizacións para a prestación de servizos de transporte público regular de viaxeiros de uso especial ou temporal.</p>
<p>-A proposta de adxudicación da explotación dos servizos públicos regulares permanentes de viaxeiros de uso xeral, por concesión ou calquera outro modo de contratación.</p>
<p>-O rexistro de empresas, vehículos, autorizacións, asociacións ou actividades relacionadas co transporte e a loxística.</p>
<p>e) A planificación e execución de políticas de control e inspección dos diversos modos de transporte, así como a tramitación e resolución de expedientes sancionadores e dos recursos interpostos contra delas.</p>
<p>f) O estudo, análise e implantación de plans e proxectos de fomento do transporte público e a mobilidade, o control e supervisión dos sistemas de información e xestión automatizados, así como a coordinación dos transportes urbanos cos interurbanos e o fomento de melloras nos elementos móbiles do transporte.</p>
<p>g) A planificación, coordinación e execución da oferta intermodal de transporte na comunidade autónoma e das infraestruturas do transporte de viaxeiros, así como a proposta de adxudicación e explotación das terminais de transportes de viaxeiros.</p>
<p>h) A promoción, proxección, construción e xestión dos centros integrados de transporte e das plataformas para as actividades do transporte e a operatividade loxísticas de mercadorías.</p>
<p>i) O control das actividades de transportes en portos, aeroportos e heliportos non cualificados de interese xeral polo Estado.</p>
<p>j) A programación de investimentos, obras e instalacións de transportes por estrada, ferrocarril, aéreo e por cable, así como o seu réxime administrativo, a dirección, inspección e control delas.</p>
<p>k) O desenvolvemento da xestión administrativa en materia de transporte e singularmente:</p>
<p>-A resolución ou, se é o caso, o informe e a proposta de resolución dos recursos interpostos dentro do ámbito das súas competencias.</p>
<p>-A xestión e tramitación dos expedientes de contratación administrativa e de expropiación forzosa no ámbito das súas competencias.</p>
<p>-A instrución, tramitación e proposta de resolución dos expedientes de responsabilidade patrimonial no ámbito das súas competencias.</p>
<p>l) A coordinación dos servizos provinciais de transportes.</p>
<p>Artigo 12º.-Dirección Xeral de Transportes: estrutura e funcións.</p>
<p>Baixo a dependencia directa da persoa titular da Dirección Xeral de Transportes, e para o exercicio das competencias enumeradas no artigo anterior, a dirección xeral estrutúrase nas seguintes unidades administrativas, ás que corresponderán as funcións que a continuación se detallan:</p>
<p>1. Subdirección Xeral de Ordenación do Transporte.</p>
<p>1.1. Funcións:</p>
<p>a) A coordinación da xestión administrativa en materia de ordenación do transporte.</p>
<p>b) O estudo e proposta de resolución en materia de concesións e autorizacións.</p>
<p>c) O apoio e asistencia á persoa titular da dirección xeral en materia de estudo, elaboración de proxectos e informes sobre textos legais ou sobre materias que a propia titular lle encomende, coordinación do transporte, asistencia na coordinación con outras administracións ou entidades en actuacións referentes ao transporte e control e avaliación da xestión encomendada á dirección xeral.</p>
<p>d) A coordinación da Xunta Arbitral de Transportes.</p>
<p>e) A xestión e tramitación das liñas de axudas e subvencións en materia de transportes.</p>
<p>f) A coordinación da formación e a cualificación profesional no sector do transporte.</p>
<p>g) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da dirección xeral.</p>
<p>1.2. Estrutura:</p>
<p>Para o desenvolvemento das funcións antes relacionadas esta subdirección xeral contará, con nivel orgánico de servizo, coas seguintes unidades:</p>
<p>-Servizo de Concesións.</p>
<p>-Servizo de Estudos e Apoio Xurídico.</p>
<p>-Servizo de Autorizacións, Informes e Xunta Arbitral.</p>
<p>2. Subdirección Xeral de Inspección do Transporte.</p>
<p>2.1. Funcións:</p>
<p>a) A coordinación da xestión administrativa en materia de inspección e sancións.</p>
<p>b) A programación, control e avaliación da actuación da inspección sobre a vixilancia do cumprimento das normas reguladoras do transporte.</p>
<p>c) A tramitación e resolución de expedientes sancionadores, así como dos recursos presentados contra das resolucións polas que se impoñen sancións pola comisión de infraccións tipificadas na normativa vixente en materia de transportes.</p>
<p>d) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da dirección xeral.</p>
<p>2.2. Estrutura:</p>
<p>Para o desenvolvemento das funcións antes relacionadas esta subdirección xeral contará, con nivel orgánico de servizo, coas seguintes unidades:</p>
<p>-Servizo de Inspección.</p>
<p>-Servizo de Informes e Recursos.</p>
<p>3. Subdirección Xeral de Planificación Técnica.</p>
<p>3.1. Funcións:</p>
<p>a) O estudo e análise de plans e proxectos de fomento do transporte público e a mobilidade.</p>
<p>b) O estudo, proposta e programación das actuacións que, en materia de transportes, poidan corresponder ao ámbito competencial da dirección xeral.</p>
<p>c) A xestión e coordinación das accións que se leven a cabo en materia de aeródromos na comunidade autónoma.</p>
<p>d) O seguimento das actuacións que respecto do transporte ferroviario se desenvolvan por outras administracións públicas distintas da Xunta de Galicia.</p>
<p>e) A planificación, coordinación e execución da oferta intermodal de transporte na comunidade autónoma e das infraestruturas do transporte de viaxeiros, así como a proposta da súa adxudicación e explotación.</p>
<p>f) Os cometidos que se lle atribúan en execución das actuacións que en materia de infraestruturas de transporte desenvolva a dirección xeral.</p>
<p>g) En xeral, prestarlle asistencia e xestionar cantos asuntos lle sexan encomendados por razón da súa competencia pola persoa titular da dirección xeral.</p>
<p>3.2. Estrutura:</p>
<p>Para o desenvolvemento das funcións antes relacionadas, esta subdirección xeral contará, con nivel orgánico de servizo, coa seguinte unidade:</p>
<p>-Servizo de infraestruturas.</p>
<p>4. Servizo de Xestión Económica.</p>
<p>De conformidade co previsto no primeiro parágrafo deste artigo, baixo a dependencia directa da persoa titular da dirección xeral, corresponderá a esta unidade, con nivel orgánico de servizo, as funcións inherentes á xestión económica e as derivadas da preparación e tramitación dos expedientes de contratación, así como a de prestarlle asistencia e xestionar cantos asuntos lle sexan encomendados por razón da súa competencia pola dita titular.</p>
<p>5. Servizo de Estudos e Planificación Económica.</p>
<p>Tamén baixo a dependencia directa da persoa titular da dirección xeral, segundo establece o primeiro parágrafo deste artigo, existirá esta unidade, con nivel orgánico de servizo, á que corresponderán o estudo, programación e valoración económica das propostas e plans de actuación que desenvolva a dirección xeral, así como a de prestarlle asistencia e xestionar cantos asuntos lle sexan encomendados por razón da súa competencia pola dita titular.</p>
<p>Artigo 13º.-O/a Comisionado/a para a Seguridade Viaria de Galicia. Funcións.</p>
<p>1. O/a Comisionado/a para a Seguridade Viaria de Galicia, con rango de secretaría xeral, e oórgano superior da consellería en materia de coordinación, seguimento e asesoramento respecto das directrices e estratexias vinculadas á seguridade viaria de Galicia.</p>
<p>2. Para acadar tales finalidades, atribúenselle as seguintes funcións:</p>
<p>a) Promover, impulsar e coordinar as estratexias de seguridade viaria coas distintas administracións públicas implicadas na materia.</p>
<p>b) Avaliar e facer o seguimento do grao de aplicación e cumprimento dos obxectivos xerais e do desenvolvemento de cada unha das liñas estratéxicas propostas na planificación da seguridade viaria de Galicia.</p>
<p>c) Planificar e desenvolver campañas e medidas de concienciación en materia de seguridade viaria e prevención de accidentes de tráfico en Galicia.</p>
<p>d) Elaborar estudos e proxectos e fomentar a formación e a investigación en materia de seguridade viaria.</p>
<p>Artigo 14º.-As delegacións provinciais. Atribucións.</p>
<p>1. Para o exercicio das súas competencias, a Consellería de Política Territorial, Obras Públicas e Transportes estruturase en catro delegacións provinciais, que desenvolverán as súas funcións no ámbito territorial correspondente a cada unha das provincias da comunidade autónoma e nas que se integrarán todas as unidades de carácter provincial ou territorial localizadas en tal ámbito.</p>
<p>2. Á fronte de cada delegación provincial estará un delegado ou delegada do que dependerán todos os servizos, unidades ou centros da consellería que estean localizados no ámbito territorial da súa competencia e ao que, ademais das funcións e competencias previstas no Decreto 5/1987, do 14 de xaneiro, lle corresponderán as derivadas da desconcentración efectuada en virtude do Decreto 87/1990, do 15 de febreiro, ou mesmo aqueloutras que a lexislación vixente lle atribúa ou as que lle asigne a persoa titular da consellería.</p>
<p>3. As persoas titulares das delegacións provinciais dependerán orgánica e funcionalmente da titular da consellería, sen prexuízo das directrices que, na orde funcional, poidan emanar da Secretaría Xeral ou mesmo das distintas direccións xerais.</p>
<p>Artigo 15º.-As delegacións provinciais. Estrutura.</p>
<p>Para o desenvolvemento das funcións mencionadas no artigo anterior, cada delegación provincial contará, con nivel orgánico de servizo, coas seguintes unidades:</p>
<p>a) Secretaría da delegación provincial, á cal, baixo a autoridade e supervisión da persoa titular da delegación provincial, lle corresponderá o exercicio das funcións inherentes ao réxime interior da delegación, tramitación administrativa, xestión de persoal, parque móbil da delegación; información ao público; elaboración do anteproxecto de orzamentos da delegación; a administración, control contable e xustificación dos créditos que se lle asignen e mais a elaboración de estatísticas, sen prexuízo das competencias que poidan corresponder a outros organismos en tal materia, especialmente ao Instituto Galego de Estatística. Así mesmo, e con carácter xeral, prestará asesoramento e asistencia técnica e administrativa á dita persoa titular da delegación provincial e a substituíra temporalmente nos supostos de vacante, ausencia ou enfermidade.</p>
<p>b) Servizo de Contratación.</p>
<p>c) Servizo de Urbanismo.</p>
<p>d) Servizo de Estradas.</p>
<p>e) Servizo de Transportes.</p>
<p>Disposicións adicionais</p>
<p>Primeira.-Modifícase o artigo 4º do Decreto 232/2005, do 11 de agosto, polo que se fixa a estrutura orgánica dos departamentos da Xunta de Galicia, que queda redactado como segue:</p>
<p>«Artigo 4º</p>
<p>a) A Consellería de Política Territorial, Obras Públicas e Transportes estrutúrase nos seguintes órgano superiores:</p>
<p>1. Secretaría Xeral.</p>
<p>2. Dirección Xeral de Ordenación do Territorio e Urbanismo.</p>
<p>3. Dirección Xeral de Obras Públicas.</p>
<p>4. Dirección Xeral de Transportes.</p>
<p>5. Comisionado para a Seguridade Viaria de Galicia, con rango de Secretaría Xeral.</p>
<p>b) Quedan adscritos a esta consellería:</p>
<p>1. O ente público Portos de Galicia.</p>
<p>2. O Xurado de Expropiación de Galicia, cuxa presidencia terá rango de dirección xeral.</p>
<p>3. A Axencia de Protección da Legalidade Urbanística.</p>
<p>Segunda.-As competencias atribuídas neste decreto ás direccións xerais en materia de contratación considéranse conferidas sen prexuízo daquelas que foron obxecto de desconcentración nos delegados provinciais en virtude do Decreto 87/1990, do 15 de febreiro.</p>
<p>Terceira.-En caso de vacante, ausencia ou enfermidade dalgunha das persoas titulares das dirección xerais da consellería, as competencias atribuídas neste decreto a tales órganos superiores serán exercidas temporalmente e mentres persistan as causas que as motivaron, pola persoa titular da Secretaría Xeral.</p>
<p>De concorrer algunha das referidas situacións con relación á titular da Secretaría Xeral, a súa substitución temporal efectuarase seguindo a orde de prelación que establece o artigo 4º, letra a) do Decreto 232/2005, do 11 de agosto, polo que se fixa a estrutura orgánica dos departamentos da Xunta de Galicia.</p>
<p>Disposición transitoria</p>
<p>1. Cando, como consecuencia da estrutura orgánica que se establece neste decreto, se modifique a denominación ou o contido das subdireccións xerais ou servizos existentes con anterioridade ou se supriman algunhas das ditas unidades, autorízase a persoa titular da consellería, logo de proposta da Secretaría Xeral, para readscribir o persoal afectado a postos do igual ou inferior nivel, sempre que sexan postos de libre designación, sendo de aplicación o establecido no artigo 65.4º, do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia.</p>
<p>2. No caso de supresión de subdireccións xerais ou servizos existentes, as unidades e postos de traballo con nivel orgánico inferior ao de servizo continuarán subsistentes e serán retribuídas con cargo aos mesmos créditos orzamentarios ata que se aprobe a relación de postos de traballo adaptada á estrutura orgánica establecida neste decreto. As unidades e postos de traballo encadrados nos órganos suprimidos adscribiranse provisionalmente, por resolución da persoa titular da consellería, logo de proposta da Secretaría Xeral, aos órganos regulados neste decreto e en función das atribucións que estes teñan asignadas.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ao disposto neste decreto e, en especial, os Decretos 519/2005, do 6 de outubro; 65/2006, do 20 de abril, e 122/2007, do 21 de xuño, relativos á estrutura orgánica desta consellería.</p>
<p>Disposicións derradeiras</p>
<p>Primeira.-Facúltase a persoa titular da Consellería de Política Territorial, Obras Públicas e Transportes para ditar as normas complementarias que resulten necesarias para o desenvolvemento e aplicación deste decreto.</p>
<p>Segunda.-As consellerías de Presidencia, Administracións Públicas e Xustiza e de Política Territorial, Obras Públicas e Transportes realizarán as modificacións que procedan na relación de postos de traballo da Consellería de Política Territorial, Obras Públicas e Transportes, derivadas da estrutura orgánica obxecto deste decreto.</p>
<p>Terceira.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e oito de agosto de dous mil oito.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións</p>
<p>Públicas e Xustiza</p>

