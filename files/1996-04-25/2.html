---
date: '1996-04-25'
id: E5A6
page: 3
number: 81
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Decreto 143/1996, do 17 de abril, polo que se prorroga o prazo de vixencia do
  Decreto 226/1992, do 24 de xullo, sobre subvencións á reconstrucción de
  vivendas unifamiliares no medio rural.
range: Decreto
url: 'https://www.xunta.gal/dog/Publicados/1996/19960425/AnuncioE5A6_gl.html'
---
<p>O Decreto 226/1992, do 24 de xullo, establecía unha liña de axudas para actuacións de reestructuración interior, reconstrucción integral e ampliación das vivendas rurais non recollidas nos programas de axudas á rehabilitación de vivendas tanto autonómicas como estatais o que obrigaba ós seus propietarios a actuacións de nova construcción con demolicións ou abandonos das primitivas edificacións dando lugar, ás veces, a actuacións incontroladas con imprevisibles e negativas repercusións na seguridade da vivenda e na conservación da preexistente.</p>
<p>A disposición derradeira do citado decreto limitaba a vixencia de aplicación das súas disposicións ás actuacións que se aprobaran ata o 31 de decembro de 1995.</p>
<p>Dado que a devandita liña de axudas goza de boa aceptación por parte dos seus destinatarios e que contribue a completa-la política de rehabilitación de vivendas en aspectos non protexidos pola actual normativa de axudas tanto estatal como autonómica, considérase oportuno prorroga-la vixencia destas axudas por un período semellante de catro anos.</p>
<p>En virtude do anterior, por proposta do conselleiro de Política Territorial Obras Públicas e Vivenda, e logo de deliberación do Consello da Xunta de Galicia, na súa reunión do día dezasete de abril de mil novecentos noventa e seis,</p>
<p>DISPOÑO:</p>
<p>Artigo único:</p>
<p>1.-As disposicións do D 226/1992, do 24 de xullo, sobre subvencións á reconstrucción de vivendas unifamiliares no medio rural continuarán vixentes e</p>
<p>serán de aplicación ás solicitudes que se presenten ata o 31 de decembro de 1999.</p>
<p>2.-O prazo de presentación de solicitudes será determinado por orde da Consellería de Política Territorial Obras Públicas e Vivenda que será publicada no Diario Oficial de Galicia.</p>
<p>Disposición derrogatoria</p>
<p>Quedan derrogadas as disposicións de igual ou inferior categoría que contradigan o disposto na presente norma.</p>
<p>Disposición derradeira</p>
<p>O presente decreto producirá efectos desde o 1 de xaneiro de 1996.</p>
<p>Santiago de Compostela, dezasete de abril de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>
<p>96-3043</p>

