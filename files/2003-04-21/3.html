---
date: '2003-04-21'
id: DDB2
page: 4
number: 76
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 1 de abril de 2003 pola que se establecen os criterios xerais de
  informe e avaliacións da Axencia para a Calidade do Sistema Universitario de
  Galicia para a contratación do persoal docente e investigador.
range: Orde
url: 'https://www.xunta.gal/dog/Publicados/2003/20030421/AnuncioDDB2_gl.html'
---
<p>A Lei orgánica 6/2001, de universidades atribúe, no seu artigo 31, as funcións de avaliación, certificación e acreditación á Axencia Nacional de Avaliación da Calidade e Acreditación e os órganos de avaliación que as leis doutras comunidades autónomas determinen.</p>
<p>Creada e publicada por Resolución do 12 de marzo de 2001, a Axencia para a Calidade do Sistema Universitario de Galicia, atribúenselle as competencias citadas no parágrafo primeiro, pola Lei 3/2002, do 29 de abril, de medidas de réxime fiscal e administrativo, a través da súa disposición adicional vixésimo sétima que establece:</p>
<p>«A Axencia para a Calidade do Sistema Universitario de Galicia asumirá, no ámbito da Comunidade Autónoma as funcións de avaliación, certificación e acreditación previstas na Lei orgánica 6/2001, de universidades.</p>
<p>O Consello da Xunta e a Consellería de Educación e Ordenación Universitaria, no ámbito das súas respectivas competencias, poderán adopta-las disposicións necesarias para o desenvolvemento e aplicación do indicado no parágrafo anterior».</p>
<p>O informe e avaliación veñen determinadas dun xeito máis específico nos artigos 50, 51 e 52 da Lei orgánica 6/2001, como requisito previo para a contratación do profesorado universitario. No seu artigo 72 faise tamén referencia á contratación de polo menos o 25% do persoal docente e investigador das universidades privadas.</p>
<p>É pois, que unha vez informados polo Consello de Dirección da Axencia para a Calidade do Sistema Universitario de Galicia os criterios xerais para avaliar ou informa-las actividades docentes, investigadoras e de xestión, dos profesores, procédese a publicar estes.</p>
<p>En virtude do anterior, esta consellería</p>
<p>DISPÓN:</p>
<p>Artigo 1º.-Profesor contratado doutor.</p>
<p>Na avaliación para profesores contratados doutores e profesores de universidades privadas serán valorados os seguintes méritos dos solicitantes:</p>
<p>1. Experiencia investigadora. Valoraranse principalmente os seguintes méritos investigadores:</p>
<p>-Artigos de valor científico en revistas de recoñecido prestixio no seu ámbito.</p>
<p>-Outras publicacións científicas, incluíndo libros, capítulos de libros, prólogos, introduccións e anotacións a textos de recoñecido valor científico.</p>
<p>-Patentes, modelos de utilidade e outros resultados da investigación, en especial os que produzan transferencia tecnolóxica ó sector productivo.</p>
<p>-Participación en proxectos de investigación obtidos en convocatorias públicas e competitivas.</p>
<p>-Participación en contratos de investigación de especial relevancia en empresas ou na Administración pública e outras entidades de recoñecido prestixio.</p>
<p>-Estadías de investigación, en especial, as financiadas mediante programas competitivos.</p>
<p>-Contribucións a congresos, seminarios, exposicións artísticas e conferencias de recoñecido prestixio.</p>
<p>-Dirección de teses doutorais.</p>
<p>-Outros méritos de investigación relevantes.</p>
<p>Os recén citados criterios xenéricos acomodaranse ás especificacións propias dos diversos campos científicos que se van avaliar. Ó respecto enténdese por campos científicos os contemplados para efectos de avaliación dos períodos da actividade investigadora ós que se refire o artigo 57.4º da Lei orgánica 6/2001, do 21 de decembro, de universidades.</p>
<p>2. Experiencia docente. Valoraranse principalmente os méritos docentes:</p>
<p>-A amplitude, intensidade e tipo da docencia. Os ciclos do ensino nos que se participou. As institucións nas que se exerceu a docencia. Teranse en conta as avaliacións que sobre a calidade da súa docencia achegue o solicitante. Valorarase a experiencia docente en centros de recoñecido prestixio, distinto daquel no que se defendeu a tese de doutoramento, debidamente certificada polos seus responsables académicos.</p>
<p>-O material orixinal do solicitante (manuais, libros de prácticas, guías, etc.) calquera que sexa o soporte empregado.</p>
<p>-A formación didáctica para a actividade docente (estadías en centros de formación docente, participación en cursos, congresos ou programas específicos) e a utilización das novas tecnoloxías nos procesos de transmisión do coñecemento, así como a participación en proxectos de innovación docente obtidos en convocatorias competitivas.</p>
<p>-Outros méritos docentes relevantes.</p>
<p>3. Formación académica. Valoraranse os resultados da formación académica, en especial a desenvolvida durante e despois do doutoramento. Teranse en conta a calidade das institucións e os programas nos que se formou o solicitante. Igualmente valoraranse as bolsas e axudas de carácter competitivo recibidas de programas autonómicos, estatais e internacionais.</p>
<p>4. Experiencia e outros méritos profesionais. Valorarase o interese e a relevancia práctica que para a docencia e a investigación ten a experiencia profesional do solicitante.</p>
<p>5. Experiencia en xestión. Valorarase a experiencia en xestión así como os postos ou cargos desempeñados.</p>
<p>6. Outros méritos.</p>
<p>Artigo 2º.-Profesor axudante doutor.</p>
<p>Na avaliación para profesor axudante doutor serán valorados os seguintes méritos dos solicitantes:</p>
<p>1. Formación académica. Valorarase a amplitude e resultados da formación académica predoutoral así como a relacionada co programa de doutoramento</p>
<p>cursado, atendendo á calidade do programa e da institución correspondente no campo científico do solicitante. Consideraranse tamén os cursos, seminarios e talleres nos que teña participado, tanto no que se refire ó seu ámbito disciplinar como á formación específica como docente universitario. Terase en conta igualmente a formación do solicitante en técnicas e tecnoloxías didácticas.</p>
<p>2. Publicacións e teses de doutoramento. Valorarase a calidade, orixinalidade e relevancia da tese doutoral. Valoraranse igualmente as publicacións relacionadas e outras publicacións de valor científico no seu ámbito, así como os relatorios e comunicacións presentadas en congresos.</p>
<p>3. Estadías en centros autonómicos, estatais e internacionais e axudas recibidas. Valoraranse as estadías pre e pos doutorais, atendendo ós seus resultados formativos e á calidade do programa e institución correspondente no campo científico do solicitante, así como as bolsas e axudas de carácter competitivo recibidas, en especial as relacionadas coa participación en programas autonómicos, estatais ou internacionais.</p>
<p>4. Participación en proxectos de investigación obtidos en convocatorias públicas e competitivas, en especial os financiados mediante programas autonómicos, estatais ou internacionais. Valorarase igualmente a participación en contratos de investigación de especial relevancia en empresas ou na administración pública e outras entidades de recoñecido prestixio, así como as contribucións a congresos, seminarios, exposicións artísticas e conferencias.</p>
<p>5. Formación para a docencia. Valorarase a formación na metodoloxía para a docencia e a experiencia docente se houbese. Valorarase a formación didáctica para a actividade docente (estadías en centros de formación docente, participación en cursos, congresos ou programas específicos) e a utilización das novas tecnoloxías nos procesos de transmisión do coñecemento, así como a participación en proxectos de innovación docente obtidos en convocatorias competitivas.</p>
<p>Valorarase o material docente orixinal do solicitante (manuais, libros de prácticas, guías, etc.) calquera que sexa o soporte empregado.</p>
<p>6. Experiencia en xestión. Valorarase a experiencia en xestión así como os postos ou cargos académicos desempeñados na universidade.</p>
<p>7. Outros méritos.</p>
<p>Artigo 3º.-Profesor colaborador.</p>
<p>No informe para profesor colaborador serán valorados os seguintes méritos dos solicitantes:</p>
<p>1. Experiencia docente. Valoraranse principalmente os seguintes méritos docentes:</p>
<p>-A amplitude, intensidade e tipo de docencia no seu ámbito disciplinar. Os ciclos do ensino nos que se participou.</p>
<p>-A formación didáctica para a actividade docente, material orixinal do solicitante, e a utilización das novas tecnoloxías nos procesos de transmisión do coñecemento.</p>
<p>-Outros méritos docentes.</p>
<p>2. Formación académica. Valorarase a formación académica en diplomatura e licenciatura do solicitante, tendo en conta as bolsas e premios de carácter competitivo obtidos. Consideraranse tamén os cursos, seminarios e talleres nos que participará e teranse en conta as estadías realizadas en centros docentes e de investigación.</p>
<p>3. Publicacións. Valorarase a calidade e importancia das publicacións relacionadas co campo científico, así como a realización de informes, dictames, asesoramentos, etc.</p>
<p>4. Experiencia e outros méritos profesionais. Valorarase o interese e a relevancia que para a docencia teórica e práctica ten a experiencia profesional do solicitante.</p>
<p>5. Experiencia en xestión. Valorarase a experiencia en xestión así como os postos ou cargos desempeñados.</p>
<p>6. Outros méritos.</p>
<p>Disposición derradeira</p>
<p>Primeira.-Facultase o director xeral de Universidades para dicta-las resolucións precisas para o desenvolvemento desta orde.</p>
<p>Segunda.-Está orde entrara en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de abril de 2003.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

