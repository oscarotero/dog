---
date: '1998-03-16'
id: 9F52
page: 2
number: 51
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 25 de febreiro de 1998 pola que se anuncian e regulan axudas para
  actividades programadas por entidades xuvenís ou entidades prestadoras de
  servicios á xuventude.
range: Orde
url: 'https://www.xunta.gal/dog/Publicados/1998/19980316/Anuncio9F52_gl.html'
---
<p>A Consellería de Familia e Promoción do Emprego, Muller e Xuventude considera obxectivo prioritario potencia-la actividade asociativa xuvenil para promove-lo desenvolvemento comunitario e a participación da xuventude na vida social, política, económica e cultural. Para conseguir este obxectivo é fundamental prestar apoio ás entidades que traballan neste eido, posibilitando a realización de actividades que sexan de interese para a poboación xuvenil, fomentando e potenciando dese xeito o seu nivel participativo. Por isto establécense as presentes axudas, dirixidas a posibilita-la realización de actividades de información xuvenil, de carácter socio-educativo dirixidas a incrementa-la concienciación social sobre as distintas problemáticas que afectan á xuventude, de carácter formativo, de animación socio-cultural, de aire libre, e aquelas outras dirixidas a incrementa-la formación integral da xuventude así como as relacións e intercambios con outros grupos doutros ámbitos territoriais e </p>
<p>culturais.</p>
<p>A orde da Consellería de Economía e Facenda do 2 de xuño de 1986 posibilita a tramitación anticipada de expedientes de gasto. O artigo 1º.2 desta orde establece que os expedientes de gasto imputables ós capítulos IV, VI e VII dos orzamentos xerais da Comunidade Autónoma poderán iniciarse no período de prórroga destes, sempre que exista crédito adecuado e suficiente no proxecto de orzamentos definitivos para o citado exercicio, unha vez que ese proxecto estea aprobado polo Consello da Xunta de Galicia, cando os gastos se vaian materializar no mesmo exercicio.</p>
<p>A aplicación desta orde supón a posibilidade de axiliza-lo proceso de execución orzamentaria, beneficiando moi especialmente ós propios administrados e sen mingua da soberanía do Parlamento, toda vez que o artigo 3º.2 dispón que, no suposto de sub</p>
<p>vención, a autorización do gasto e a contracción da obriga se demorarán ata a aprobación do crédito que vaia ampara-lo gasto. Por todo isto,</p>
<p>DISPOÑO:</p>
<p>Artigo 1º.-Obxecto das subvencións.</p>
<p>1. A Consellería de Familia e Promoción do Emprego, Muller e Xuventude, con cargo á aplicación orzamentaria 14.05.355B.481.0 dos orzamentos xerais da Comunidade Autónoma de Galicia para o ano 1998, concederá subvencións para a realización de actividades programadas por entidades xuvenís e entidades prestadoras de servicios á xuventude.</p>
<p>2. Poderán ser obxecto de subvención os seguintes programas de actividades:</p>
<p>a) Promoción da información xuvenil en xeral, a través dunha oficina ou punto de información xuvenil, comprendendo os gastos derivados do normal funcionamento deste (contratación do persoal, gastos correntes), así como actividades de dinamización da información: información e orientación para a promoción do emprego xuvenil e edición de soportes informativos.</p>
<p>b) Promoción do asociacionismo xuvenil.</p>
<p>c) Realización de actividades de carácter socio-educativo dirixidas a trata-las distintas problemáticas que hoxe en día afectan á xuventude, con especial incidencia no tema do alcoholismo.</p>
<p>d) Actividades de formación dirixidas á xuventude.</p>
<p>e) Programas de animación sociocultural en xeral.</p>
<p>f) Actividades de aire libre, medio ambiente e natureza.</p>
<p>g) Intercambios con entidades xuvenís doutras comunidades autónomas e países estranxeiros.</p>
<p>h) Calquera programa polivalente de actividades que incidan na formación integral da xuventude.</p>
<p>3. Quedarán excluídos, para os efectos do parágrafo anterior, os programas docentes e deportivos previstos en plans regulados de ensino e deporte escolar e federativo.</p>
<p>Artigo 2º.-Destinatarios.</p>
<p>1. Poderán solicitar subvencións as organizacións xuvenís e entidades prestadoras de servicios á xuventude inscritas no correspondente censo, dependente da Dirección Xeral de Xuventude (Orde do 21-3-1991, DOG do 4 de abril), extremo que deberán facer constar no impreso de solicitude no espacio reservado para tal fin. Non poderán solicitar subvención aquelas entidades das que a inscrición no dito censo se atope en trámite o día en que remate o prazo de presentación de solicitudes.</p>
<p>2. Será requisito imprescindible para a concesión de subvención ter xustificado debidamente as axudas recibidas no último ano.</p>
<p>Artigo 3º.-Normas xerais sobre subvencións. Documentación.</p>
<p>1. As solicitudes dirixiranse á conselleira de Familia e Promoción do Emprego, Muller e Xuventude, cando se trate de entidades de ámbito superior a unha provincia, ou ó correspondente delegado provincial da Consellería de Familia e Promoción do Emprego, Muller e Xuventude, no caso de entidades de ámbito provincial ou inferior.</p>
<p>Poderán presentarse no rexistro xeral desta consellería, nos rexistros das súas delegacións provinciais, ou por calquera dos procedementos previstos no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. As solicitudes irán acompañadas da seguinte documentación:</p>
<p>a) Fotocopia compulsada do DNI da persoa que subscribe a solicitude e acreditación da súa lexitimación como representante da entidade, mediante certificación do secretario da entidade ou fotocopia compulsada da acta na que se recolla a composición do órgano de dirección.</p>
<p>b) Fotocopia compulsada do CIF da entidade.</p>
<p>c) Breve memoria explicativa do proxecto de actividades que se pretenden realizar, especificando para cada unha delas: actuacións que comprenderá a realización da actividade, nº estimado de beneficiarios, lugar e datas de realización, obxectivos perseguidos e orzamento de gastos por capítulos, con expresión das axudas solicitadas ou concedidas por outros organismos públicos ou privados.</p>
<p>3. O prazo de presentación de solicitudes será de 20 días naturais, contados a partir do día seguinte ó da publicación da presente orde no Diario Oficial de Galicia.</p>
<p>4. Por parte da Dirección Xeral de Xuventude ou das delegacións provinciais da Consellería de Familia e Promoción do Emprego, Muller e Xuventude, poderá requeirirse, se fose necesario, a corrección dos defectos apreciados na documentación presentada, de acordo co previsto no artigo 71 da Lei de réxime xurídico das administracións públicas e do procedemento administrativo común.</p>
<p>Artigo 4º.-Criterios de avaliación.</p>
<p>Na avaliación dos proxectos presentados terán consideración prioritaria os recollidos nas alíneas a, b, c e d do artigo 1º.2. A avaliación dos proxectos presentados efectuarase conforme ós seguintes criterios preferentes:</p>
<p>-Aqueles con finalidade formativa, educativa ou informativa.</p>
<p>-O número de destinatarios e a proxección social das actividades propostas.</p>
<p>-Os programas promovidos por entidades de ámbito rural, sendo destinataria principal a mocidade deste medio.</p>
<p>-Os destinados ós barrios urbanos desasistidos ou grupos marxinais.</p>
<p>-O carácter continuado e non meramente ocasional das actividades programadas.</p>
<p>Artigo 5º.-Contía máxima obxecto de subvención.</p>
<p>A contía da axuda concedida non poderá exceder do 75% do orzamento total da/s actividade/s subvencionada/s.</p>
<p>Artigo 6º.-Resolución.</p>
<p>1. No caso das entidades de ámbito superior a unha provincia, unha vez emitido informe sobre as solicitudes polos servicios técnicos da Dirección Xeral de Xuventude, a directora xeral de Xuventude elevará a correspondente proposta á conselleira de Familia e Promoción do Emprego, Muller e Xuventude, que resolverá.</p>
<p>2. No caso de entidades de ámbito provincial ou inferior, o informe previo e a proposta serán emitidos polos servicios técnicos da correspondente delegación provincial da Consellería de Familia e Promoción do Emprego, Muller e Xuventude e a resolución será dictada polo delegado provincial da consellería.</p>
<p>3. A resolución da solicitude de subvención seralle notificada a tódolos solicitantes, no prazo máximo de tres meses, contados desde o remate do prazo de presentación das solicitudes. Transcorrido o dito prazo sen que recaia resolución expresa, deberá entenderse desestimada a petición correspondente. A dita resolución esgota a vía administrativa e contra ela poderá interpoñerse recurso contencioso-administrativo, na vía xudicial.</p>
<p>4. A Consellería de Familia e Promoción do Emprego, Muller e Xuventude reserva para si o dereito de orientar tecnicamente as actividades e comproba-los datos económicos, así como de espallar e dar a coñecer publicamente as actividades subvencionadas.</p>
<p>5. Os solicitantes ós que non lles fose concedida subvención disporán dun prazo de 30 días naturais, contados a partir da recepción da notificación, para retira-la documentación presentada. Trascorrido este prazo, arquivarase.</p>
<p>Artigo 7º.-Obrigas dos beneficiarios.</p>
<p>As entidades beneficiarias das axudas quedarán obrigadas:</p>
<p>1. A non modificar, sen autorización expresa da directora xeral de Xuventude ou do delegado provincial da Consellería de Familia e Promoción do Emprego, Muller e Xuventude, segundo o caso, o programa de actividades inicialmente previsto.</p>
<p>2. A admiti-la comprobación da execución dos proxectos subvencionados por parte da Dirección</p>
<p>Xeral de Xuventude ou por parte dos órganos territoriais da consellería.</p>
<p>3. A facer constar en toda a publicidade xerada pola actividade subvencionada que recibiron axuda da Consellería de Familia e Promoción do Emprego, Muller e Xuventude, empregando para isto a normativa da imaxe corporativa da Xunta de Galicia.</p>
<p>4. No caso dos proxectos destinados ó funcionamento de puntos ou oficinas de información xuvenil que foran obxecto de subvención (alínea a do artigo 1.2), será obrigatorio como requisito previo para poder cobra-la subvención concedida que a oficina ou punto de información xuvenil esté integrado na Rede Galega de Información e Documentación Xuvenil, conforme o procedemento establecido no artigo 13 do Decreto 53/1994, do 4 de marzo, polo que se crea a Rede Galega de Información e Documentación Xuvenil (DOG nº 53, do 17 de marzo de 1994).</p>
<p>Artigo 8º.-Xustificación da subvención.</p>
<p>A xustificación das axudas efectuarase antes do día 15 de outubro de 1998, mediante calquera dos seguintes procedementos:</p>
<p>1. Mediante a presentación de facturas orixinais ou fotocopias, xunto cunha relación na que figurarán todas elas xunto co seu importe, relación que deberá ser asinada pola persoa responsable da entidade subvencionada.</p>
<p>No caso de presentar fotocopias das facturas, estas acompañaranse dos orixinais e unha vez compulsadas pola unidade administrativa, logo de aboamento da taxa correspondente, procederase á devolución dos orixinais.</p>
<p>Para os efectos de xustificación soamente se admitirán os recibos ou facturas que se entreguen e que figuren na relación, especificando en cada un deles a actividade realizada, data da súa execución, así como o NIF do que subscribe, que deberá ser persoa allea á entidade receptora.</p>
<p>2. Mediante certificación expedida polo secretario da entidade, co visto e prace do presidente, na que fará consta-las actividades realizadas segundo o proxecto presentado e subvencionado, incluíndo así mesmo unha relación na que figurarán tódalas facturas, xunto co seu importe.</p>
<p>En calquera dos procedementos xustificativos que se adopten, ademais deberase presentar unha sucinta memoria na que se deixará constancia do resultado das actividades realizadas e que foron obxecto de subvención.</p>
<p>Artigo 9º.-Pagamento da subvención.</p>
<p>1. Recibida e comprobada a documentación a que fai referencia o artigo 8, poderase proceder ó pagamento da subvención.</p>
<p>2. Non obstante, unha vez concedida a subvención e notificada a resolución, o órgano competente, segundo o caso, poderá efectuar proposta de pagamento anticipado de ata un 50% sobre a subvención concedida, sempre que o seu importe non supere os límites que estableza a vindeira Lei de orzamentos xerais da Comunidade Autónoma de Galicia para 1998 para o anticipo de pagamentos en subvencións correntes.</p>
<p>Nos demais casos, o procedemento de pagamento efectuarase conforme dispoña a normativa orzamentaria de aplicación.</p>
<p>3. No caso de non aplicar ó fin previsto a totalidade da subvención concedida, a Consellería de Familia e Promoción do Emprego, Muller e Xuventude só aboará a parte proporcional do investimento real efectuado.</p>
<p>Artigo 10º.-Posible anulación da subvención.</p>
<p>No caso de que o beneficiario da axuda incrumprise algunha das condicións ou obrigas estipuladas na presente orde, a Consellería de Familia e Promoción do Emprego, Muller e Xuventude poderá anular total ou parcialmente a subvención concedida, e solicita-la devolución das cantidades percibidas, de habelas, segundo o procedemento que establece o Regulamento xeral de recadación.</p>
<p>Disposición adicional</p>
<p>No caso de que, unha vez dictada a resolución de concesión de axudas amparadas nesta orde, quedase crédito sen adxudicar, poderase publicar unha segunda orde de convocatoria de subvencións. En todo caso, a concesión de axudas terá como límite a cantidade consignada na correspondente aplicación económica dos orzamentos xerais da Comunidade Autónoma para o ano 1998.</p>
<p>Disposicións derradeiras</p>
<p>Primeira.-Facúltase a directora xeral de Xuventude para dictar, no ámbito da súa competencia, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia, pero no que se refire ós prazos de execución, poderanse subvencionar actividades realizadas polas entidades solicitantes, desde o 1 de xaneiro de 1998, se son actividades que se consideran importantes para a xuventude, conforme os criterios de avaliación establecidos no artigo 4º desta orde, e cumpren os requisitos esixidos e as condicións establecidas nela.</p>
<p>Santiago de Compostela, 25 de febreiro de 1998.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>
<p>2056</p>

