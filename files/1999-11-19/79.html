---
date: '1999-11-19'
id: 121A2
page: 13
number: 224
agency: FUNDACIÓN GALICIA-EUROPA
section: VI. ANUNCIOS
title: >-
  Anuncio do 5 de novembro de 1999 polo que se convocan estadías na oficina da
  Fundación Galicia-Europa en Bruxelas, dirixidas ó persoal ó servicio das
  entidades membros do seu padroado.
range: Anuncio
url: 'https://www.xunta.gal/dog/Publicados/1999/19991119/Anuncio121A2_gl.html'
---
<p>A Fundación Galicia-Europa anuncia que, a partir do mes de xaneiro do vindeiro ano 2000, pon á disposición do persoal ó servicio das entidades membros e asociados desta institución (Xunta de Galicia, Banco Pastor, Caixa Galicia, Caixa Ourense, Caixa Pontevedra, Caixavigo, cámaras de comercio galegas, Deputación da Coruña e Deputación de Pontevedra), a súa oficina en Bruxelas.</p>
<p>A finalidade que se persegue é a de que, contando coa asistencia do persoal da fundación destinado en Bruxelas e dos contactos que a través del se poidan establecer coas institucións comunitarias, as</p>
<p>persoas seleccionadas realicen traballos de investigación en relación con temas comunitairos que sexan de interese para as entidades das que dependan.</p>
<p>Requisitos:</p>
<p>1. Formar parte do cadro de persoal dalgunha das entidades membros do padroado da Fundación Galicia-Europa.</p>
<p>2. Acreditar ter realizados estudios universitarios completos de segundo ciclo.</p>
<p>3. Ter un coñecemento profundo do francés ou do inglés.</p>
<p>4. Daráselles preferencia a aqueles candidatos que se ocupen de funcións que demanden unha ampliación de coñecementos en relación con temas comu</p>
<p>nitarios e que acrediten estudios ou traballos realizados neste sentido.</p>
<p>As entidades ás que pertenzan os candidatos faranse cargo dos gastos de desprazamento e de aloxamento en Bruxelas polo tempo que dure a estadía, que terá unha duración variable segundo cada caso, pero que orientativamente será de quince días.</p>
<p>As estadías realizaranse ó longo do ano 2000, durante o que estará aberta a convocatoria. Non obstante, a fundación establecerá o calendario das estadías, de xeito que non concorran máis de dous interesados nun mesmo período.</p>
<p>Os peticionarios deberán envía-la súa solicitude á sede da Fundación Galicia-Europa, sita na rúa dos Feáns, 5 baixo, Santiago de Compostela, (Tfno. 981 54 10 12), que irá dirixida ó director da Fundación Galicia-Europa, facendo consta-las razóns polas que interesa a estadía e o obxecto do traballo que se vai realizar. Así mesmo, indicaranse as datas máis convenientes para realiza-la estadía e a súa previsible duración. A solicitude deberá acompañarse da autorización asinada polo superior competente ou xefe de persoal de quen dependa o candidato, que expresará o compromiso de facerse cargo dos correspondentes gastos, así como dos restantes documentos acreditativos do cumprimento dos requisitos da convocatoria e dunha fotografía tipo carné.</p>
<p>Santiago de Compostela, 5 de novembro de 1999.</p>
<p>Jaime Pita Varela</p>
<p>Secretario xeral da Fundación Galicia-Europa</p>

