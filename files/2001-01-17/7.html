---
date: '2001-01-17'
id: 13A6
page: 704
number: 12
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 19 de decembro de 2000, da Dirección Xeral de Administración
  Local, pola que se dispón a publicación, no Diario Oficial de Galicia, dos
  estatutos modificados da Mancomunidade de concellos da comarca de Ferrol.
range: Resolución
url: 'https://www.xunta.gal/dog/Publicados/2001/20010117/Anuncio13A6_gl.html'
---
<p>Visto o texto dos estatutos modificados que rexerán a Mancomunidade de concellos da comarca de</p>
<p>Ferrol, observándose que a súa aprobación se realizou de conformidade co disposto no artigo 44 da Lei 7/1985, do 2 de abril, reguladora das bases de réxime local e 143 da Lei 5/1997, do 22 de xullo, de Administración local de Galicia, seguíndose os trámites de:</p>
<p>Primeiro.-Que o proxecto de modificación dos estatutos foi aprobado inicialmente pola Comisión Xestora da Mancomunidade, en sesión do 29 de maio de 2000.</p>
<p>Segundo.-Con data do 28 de xullo de 2000, o devandito proxecto foi informado favorablemente pola Deputación Provincial da Coruña.</p>
<p>Terceiro.-Segundo certificación do secretario da Mancomunidade, o proxecto foi exposto a información pública durante o prazo dun mes, mediante edictos nos taboleiros dos concellos de Ares, Mugardos, Fene, Neda, Narón, Valdoviño e Ferrol, así como no Diario Oficial de Galicia nº 147, do 31 de xullo de 2000, sen que se producise ningunha reclamación ou alegación respecto a eles.</p>
<p>Cuarto.-Así mesmo, con data do 29 de agosto de 2000, a Dirección Xeral de Administración Local emitiu informe favorable do contido do proxecto de modificación dos estatutos.</p>
<p>Quinto.-O presidente da Mancomunidade remitiu, con data de entrada nesta consellería do 20 de novembro de 2000, copia certificada dos acordos adoptados polos concellos de Ares, Mugardos, Fene, Neda, Narón, Valdoviño e Ferrol de aprobación definitiva da modificación dos estatutos, así como unha copia certificada destes mesmos para a súa íntegra publicación no Diario Oficial de Galicia.</p>
<p>Xa que logo, a Dirección Xeral de Administración Local</p>
<p>ACORDA:</p>
<p>Dispoñe-la publicación dos estatutos modificados da Mancomunidade de Municipios da Ría de Ferrol, de conformidade co establecido no artigo 143.1º d) da Lei 5/1997, do 22 de xullo, de Administración local de Galicia, que se recollen como anexo desta resolución.</p>
<p>Santiago de Compostela, 19 de decembro de 2000.</p>
<p>Alfonso Rueda de Valenzuela</p>
<p>Director xeral de Administración Local</p>
<p>ANEXO</p>
<p>Estatutos da Mancomunidade de concellos</p>
<p>da comarca de Ferrol</p>
<p>Capítulo I</p>
<p>Disposicións xerais</p>
<p>A Lei 5/1997, do 22 de xullo, de Administración local de Galicia, establece que os concellos da Comunidade Autónoma terán dereito a asociarse en mancomunidades para a execución ou prestación en común de obras, servicios e actividades da súa competencia.</p>
<p>Artigo 1º.-Constitución.</p>
<p>1. Os concellos de Ares, Fene, Ferrol, Mugardos, Narón, Neda e Valdoviño, pertencentes á comarca de Ferrol, ó abeiro do disposto no ordenamento xurídico vixente, acordan constituírse en mancomunidade voluntaria de concellos, para a organización e prestación de xeito mancomunado das obras e servicios da súa competencia que se recollen nos presentes estatutos.</p>
<p>2. Tamén poderán integrarse na Mancomunidade os concellos que o soliciten e que previamente acepten as condicións que para o seu ingreso acorde o Pleno da Mancomunidade.</p>
<p>Artigo 2º.-Personalidade xurídica e ámbito territorial.</p>
<p>1. A Mancomunidade de concellos da comarca de Ferrol terá personalidade xurídica propia e capacidade para o cumprimento dos seus fins específicos desde a entrada en vigor dos presentes estatutos.</p>
<p>2. O ámbito territorial da Mancomunidade abarca os termos municipais dos concellos que a integran.</p>
<p>Artigo 3º.-Denominación e sede social e administrativa.</p>
<p>1. A Mancomunidade que se constitúe denominarase Mancomunidade de concellos da comarca de Ferrol, tendo a súa sede nas dependencias municipais do Concello de Ferrol, onde radicarán os seus servicios administrativos, en locais que poñerá á disposición o concello gratuitamente.</p>
<p>Os servicios non administrativos da Mancomunidade, por razóns de economía e eficacia, poderán situarse nos diferentes concellos que a compoñen.</p>
<p>2. Os gastos ordinarios que ocasione o funcionamento da Mancomunidade (equipos e materiais de oficina, comunicacións, etc.), serán sufragados pola propia Mancomunidade a través dos seus orzamentos.</p>
<p>Capítulo II</p>
<p>Obxecto e fins da Mancomunidade</p>
<p>Artigo 4º.-Finalidades.</p>
<p>1. A Mancomunidade terá como fins o desenvolvemento das competencias locais en materia de:</p>
<p>a) Xestión dos residuos sólidos urbanos e outros residuos inertes.</p>
<p>b) Limpeza e vixilancia de praias.</p>
<p>c) Servicio contra incendios.</p>
<p>d) Transporte de viaxeiros.</p>
<p>e) Policía local e protección civil.</p>
<p>f) Sanidade e consumo.</p>
<p>g) Servicios sociais.</p>
<p>h) Programacións específicas en materia cultural e deportiva.</p>
<p>i) Programación específica no ámbito da muller.</p>
<p>j) Ordenación e planificación urbanística en relación coas infraestructuras intermunicipais e outras relacionadas coas materias mancomunadas.</p>
<p>k) Promoción económica e emprego.</p>
<p>l) Recadación de impostos por delegación voluntaria dos concellos integrantes da Mancomunidade.</p>
<p>m) Saneamento e abastecemento de auga potable.</p>
<p>n) O establecemento de calquera outro servicio que redunde en beneficio dos distintos concellos mancomunados, sempre que así o acorde o Pleno da Mancomunidade por maioría absoluta dos seus membros.</p>
<p>2. Para a realización dos ditos fins, a Mancomunidade terá plena competencia, e os acordos e resolucións que adopten os seus órganos de goberno obrigarán tanto os concellos asociados como as persoas físicas e xurídicas as que poidan afectar.</p>
<p>3. A Mancomunidade, como entidade local recoñecida pola lei, poderá exercer tódalas potestades que lles sexan conferidas pola lexislación da Xunta de Galicia ás entidades destas características para o cumprimento das súas finalidades.</p>
<p>4. A Mancomunidade constitúese por un prazo indefinido.</p>
<p>5. A modificación dos presentes estatutos deberá facerse polo mesmo procedemento e requisitos esixidos para a súa aprobación.</p>
<p>Capítulo III</p>
<p>Órganos de goberno</p>
<p>Artigo 5º.-Órganos de goberno.</p>
<p>O goberno e a administración da Mancomunidade estarán a cargo dos seguintes órganos.</p>
<p>-O Pleno da Mancomunidade.</p>
<p>-O presidente.</p>
<p>Artigo 6º.-O Pleno.</p>
<p>1. O Pleno da Mancomunidade estará formado por vocais representantes, elixidos polos respectivos concellos mancomunados.</p>
<p>2. Cada un dos concellos mancomunados contará cun vocal no Pleno, agás o de Ferrol, que contará con dous. Estes serán elixidos polos respectivos plenos dos concellos mancomunados entre os concelleiros da Corporación.</p>
<p>A representación de cada Corporación contará cun número de votos proporcional ó número de habitantes do seu concello, coa seguinte proporción:</p>
<p>-Ata 2.500 habitantes: 2 votos.</p>
<p>-De 2.501 a 5.000 habitantes: 3 votos.</p>
<p>-De 5.001 a 10.000 habitantes: 5 votos.</p>
<p>-De 10.001 a 20.000 habitantes: 10 votos.</p>
<p>-De 20.001 a 50.000 habitantes: 15 votos.</p>
<p>-De 50.001 a 100.000 habitantes: 40 votos.</p>
<p>A incorporación á Mancomunidade de novos concellos implicará a revisión deste sistema de representación.</p>
<p>A determinación dos votos realizarase respecto ós habitantes de dereito, de acordo coa última rectificación padroal.</p>
<p>O mandamento dos vocais coincidirá co das súas respectivas corporacións municipais e o seu nomeamento para o Pleno da Mancomunidade realizarase seguindo o seguinte procedemento:</p>
<p>a) Despois da realización das eleccións locais, e dentro do prazo previsto pola lei para a designación de representantes en órganos colexiados, os concellos nomearán o vocal ou vocais representantes municipais na Mancomunidade.</p>
<p>Os plenos municipais nomearán, ademais do representante oficial, dous representantes substitutos, os cales poderán actuar ante a Mancomunidade sen necesidade de credencial expresa para cada caso. A súa actuación terá lugar de xeito automático nos casos de vacante, ausencia ou enfermidade do representante oficial.</p>
<p>b) Os membros da Mancomunidade actuarán en funcións nos termos previstos na lexislación electoral vixente en cada momento referida ás entidades locais.</p>
<p>c) Transcorrido o prazo para a designación dos vocais polos concellos e, dentro dos dez días seguintes, procederase á constitución do novo Pleno da Mancomunidade e á elección do seu presidente.</p>
<p>d) Durante o período a que se refire a alínea b, soamente se poderá levar a cabo a xestión ordinaria da Mancomunidade, non podendo tomar acordos que comporten a integración de novos membros ou a posta en marcha de novos servicios mancomunados.</p>
<p>Artigo 7º.-Competencias do Pleno.</p>
<p>Correspóndelle ó Pleno da Mancomunidade:</p>
<p>a) Aproba-lo orzamento.</p>
<p>b) Aproba-lo cadro de persoal e retribucións do persoal.</p>
<p>c) Exercer accións de defensa dos dereitos da Mancomunidade, oporse nos litixios e recursos de calquera clase, grao ou xurisdicción que sexa demandada.</p>
<p>d) Propoñe-la modificación ou reforma dos estatutos.</p>
<p>e) Aprobar, revisar, adquirir, xestionar e administra-lo patrimonio da Mancomunidade.</p>
<p>f) Aproba-las ordenanzas, censura-las contas, recoñecemento de créditos, operacións de créditos, concesións de rescates e prazos, e calquera clase de compromisos económicos.</p>
<p>g) Aproba-los plans e proxectos necesarios para o establecemento, desenvolvemento e xestión das obras, servicios ou actividades previstas como finalidades da Mancomunidade.</p>
<p>h) Admisión e separación de membros da Mancomunidade.</p>
<p>i) Aprobación das bases que rexerán as probas e concursos de acceso á función pública da Mancomunidade.</p>
<p>j) Todas aquelas que a lexislación lle atribúe ó Pleno dos concellos para o cumprimento das súas finalidades nas materias que estes teñan delegadas na Mancomunidade.</p>
<p>Artigo 8º.-O Presidente.</p>
<p>1. A presidencia da Mancomunidade corresponderalle ó alcalde do Concello de Ferrol, agás no caso en que este renuncie a ela; neste caso recaerá no alcalde que designe a propia Mancomunidade por maioría absoluta de entre os seus membros.</p>
<p>2. No suposto de que se produza a renuncia prevista no punto anterior, poderán ser candidatos á presidencia todos e cada un dos vocais-alcaldes que compoñan o Pleno.</p>
<p>3. En caso de empate será elixido o candidato apoiado por maior cantidade de concellos.</p>
<p>4. O Pleno elixirá de entre os seus membros, por maioría absoluta, un vicepresidente que substituirá o presidente en caso de ausencia, vacante ou enfermidade.</p>
<p>Artigo 9º.-Competencias do presidente.</p>
<p>Son competencias do presidente:</p>
<p>a) Dirixi-lo goberno e a administración da Mancomunidade.</p>
<p>b) Convocar, presidir e dirixi-las sesións do Pleno.</p>
<p>c) Dirixir, inspeccionar e impulsa-los servicios, obras e actividades da Mancomunidade.</p>
<p>d) Ordenar pagamentos, render contas e administra-los fondos e bens da Mancomunidade.</p>
<p>e) Render anualmente as contas de administración do patrimonio.</p>
<p>f) Dispoñer gastos dentro dos límites da súa competencia.</p>
<p>g) Exerce-la dirección do persoal da Mancomunidade.</p>
<p>h) Elabora-lo proxecto de orzamentos da Mancomunidade.</p>
<p>i) As contratacións e concesións de toda clase, cando o seu importe non supere o 10% dos recursos ordinarios dos orzamentos nin, en calquera caso, os mil millóns de pesetas; incluídas as de carácter plurianual cando a súa duración non sexa superior ós catro anos, sempre que o importe acumulado de tódalas súas anualidades non supere nin a porcentaxe indicada, referida ós recursos ordinarios dos orzamentos do primeiro exercicio, nin a contía sinalada.</p>
<p>j) Desempeña-la representación da Mancomunidade en toda clase de actos e negocios xurídicos.</p>
<p>k) Outorgar poderes a procuradores para poder comparecer en xuízos ou fóra deles.</p>
<p>l) Visar coa súa sinatura as certificacións que se expidan dos actos e documentos da Mancomunidade.</p>
<p>m) Exercer tódalas accións que sexan necesarias para o bo funcionamento da Mancomunidade.</p>
<p>n) Todas aquelas outras que a normativa de réxime local lle atribúe ó alcalde, para o cumprimento das súas competencias, seranlle aplicables ó presidente.</p>
<p>Artigo 10º.-Réxime de funcionamento.</p>
<p>1. O Pleno funciona en réxime de sesións ordinarias e extraordinarias.</p>
<p>2. O Pleno realizará reunión ordinaria cada dous meses e extraordinaria cando o decida o presidente ou sexa solicitada alomenos pola cuarta parte dos concellos que pertencen á Mancomunidade.</p>
<p>Neste último caso, a súa realización non poderá dilatarse máis de quince días hábiles desde a data da solicitude. Se a sesión non fose convocada polo presidente dentro do dito prazo, quedará automaticamente convocada para as doce horas do décimo día hábil seguinte ó da finalización do dito prazo.</p>
<p>3. Tamén, cando o estime a presidencia, se poderán convocar sesións de urxencia, as cales terán que ser ratificadas polo Pleno.</p>
<p>Artigo 11º.-Reunións do Pleno.</p>
<p>1. As reunións do Pleno convocaranse de acordo co establecido na lexislación vixente en materia de réxime local.</p>
<p>2. O Pleno constitúese validamente cos representantes que suman 1/3 do número legal de votos, sempre e cando estean representados alomenos tres concellos. O citado quórum haberá de manterse durante o transcurso de toda a sesión.</p>
<p>3. En todo caso requírese a asistencia do presidente e do secretario da Mancomunidade ou de quen legalmente os substitúa.</p>
<p>Artigo 12º.-Acordos do Pleno.</p>
<p>1. Os acordos do Pleno adoptaranse por maioría simple do número de votos que teñan os representantes presentes.</p>
<p>Existe maioría simple cando os votos afirmativos son máis cós negativos.</p>
<p>2. É necesario o voto favorable da maioría absoluta do número legal de votos representados polos membros do Pleno, para a adopción de acordos nas seguintes materias:</p>
<p>a) Proposta de modificación dos estatutos que, en todo caso, deberá axustarse ó disposto no artigo 143.1º da Lei 5/1997, do 22 de xullo, de Administración local de Galicia, ou normas que o substitúan.</p>
<p>b) Aprobación dos orzamentos da Mancomunidade.</p>
<p>c) Aprobación das ordenanzas e taxas de carácter xeral que afecten os usuarios dos servicios.</p>
<p>d) Aprobación das contas.</p>
<p>e) Aprobación do cadro de persoal da Mancomunidade.</p>
<p>f) Concertación de créditos.</p>
<p>Artigo 13º.-Comisións informativas.</p>
<p>1. Polo Pleno, poderán constituírse comisións informativas, as cales terán por misión propoñer ó Pleno ou ó presidente sobre aqueles asuntos que lle sexan encomendados no marco das competencias de cada un destes órganos de goberno.</p>
<p>Tamén informarán preceptivamente de tódolos asuntos que teñan que ser tratados no Pleno.</p>
<p>As comisións informativas serán creadas polo Pleno da Mancomunidade e tamén este decidirá a súa composición, competencias e funcionamento.</p>
<p>2. Con carácter estatutario créase a comisión de contas, que se reunirá unha vez ó ano e antes do 1º de xuño, co fin de examina-las contas xerais dos orzamentos e as contas do patrimonio.</p>
<p>Artigo 14º.-Secretaría.</p>
<p>1. A función pública de Secretaría, que comprende a fe pública e o asesoramento legal preceptivo, así como o control, fiscalización, intervención na xestión económico-financeira e orzamentaria, e a contabilidade, tesourería e recadación, mentres tanto non sexan cubertas por algún dos sistemas legalmente admitidos, serán exercidas por funcionarios con habilitación nacional que desenvolvan a súa función no concello que desempeñe a Presidencia.</p>
<p>Artigo 15º.-Persoal.</p>
<p>1. O resto do persoal da Mancomunidade será seleccionado mediante os sistemas de oposición, concurso ou concurso-oposición, respectando en todo momento os principios constitucionais de publicidade, mérito e capacidade.</p>
<p>2. Ata que non se cubran as prazas previstas, estas poderán ser ocupadas interinamente polas persoas que, respectando os principios mencionados no parágrafo anterior, sexan oportunamente seleccionadas.</p>
<p>3. Igualmente, a mancomunidade poderá contratar persoal con carácter laboral, respectando igualmente os principios de publicidade, mérito e capacidade.</p>
<p>Capítulo IV</p>
<p>Facenda e réxime económico</p>
<p>Artigo 16º.-Orzamentos.</p>
<p>1. A Mncomunidade aprobará anualmente un orzamento que se axustará en canto á súa estructura e normas de formación ás aplicables con carácter xeral ás entidades locais.</p>
<p>2. No estado de gastos do orzamento figurarán os créditos necesarios para facer fronte ós gastos xerados pola prestación dos servicios.</p>
<p>Todo servicio mancomunado será detallado convenientemente co fin de coñece-lo seu custo.</p>
<p>O estado de ingresos conterá a previsión dos recursos económicos explicitados no artigo 16ºdos pre</p>
<p>sentes estatutos. As bases de execución do orzamento desenvolverán as disposicións necesarias, de acordo coa lei, para unha xestión orzamentaria eficaz.</p>
<p>Artigo 17º.-Facenda.</p>
<p>A facenda da Mancomunidade estará constituída polos seguintes recursos:</p>
<p>a) Ingresos de dereito privado.</p>
<p>b) Subvencións e outros ingresos de dereito público.</p>
<p>c) Taxas pola prestación de servicios ou a realización de actividades da súa competencia.</p>
<p>d) Contribucións especiais pola execución de obras ou polo establecemento e mellora ou ampliación de servicios que sexan competencia da Mancomunidade.</p>
<p>e) Os procedentes de operacións de crédito.</p>
<p>f) Multas.</p>
<p>g) As contribucións dos concellos mancomunados.</p>
<p>h) Calquera outro recurso que se estableza a favor das mancomunidades por disposicións legais que se dicten.</p>
<p>Artigo 18º.-Taxas.</p>
<p>1. Para a imposición, exacción, liquidación e cobro dos recursos enumerados no artigo 16º, a Mancomunidade aprobará as ordenanzas fiscais correspondentes ós diferentes servicios, tendo as mencionadas ordenanzas, poder de obriga para tódolos concellos integrantes, unha vez aprobadas.</p>
<p>2. Corresponderá ós concellos facilitarlle á Mancomunidade toda a información necesaria para a formación de padróns, altas, baixas e demais modificacións que se refiran ós contribuíntes afectados polos diferentes servicios que constitúan as finalidades reguladas en artigos precedentes.</p>
<p>3. A Mancomunidade poderá en todo momento, polos seus propios medios, verifica-la exactitude dos datos a que se refire o parágrafo anterior</p>
<p>Artigo 19º.-Contribucións dos concellos.</p>
<p>1. As contribucións dos concellos mancomunados cifraranse para cada exercicio económico do seguinte xeito:</p>
<p>a) Unha cota fixa e obrigatoria, para atende-los gastos xerais dos servicios administrativos e de xestión da Mancomunidade. Esta cota será proporcional ó número de votos que a cada concello lle correspondan no Pleno da Mancomunidade.</p>
<p>b) Unha cota variable a establecer polo Pleno da Mancomunidade, previos os estudios de implantación de cada servicio mancomunado, ó que cada concello poderá adscribirse voluntariamente. Para o establecemento desta cota, rexerán os mesmos principios de proporcionalidade que informan estes estatutos. En calquera caso, como criterio xeral, todo servicio será financiado polos seus usuarios.</p>
<p>2. As contribucións dos concellos á Mancomunidade teñen a consideración de pagamentos prefe</p>
<p>rentes polos concellos mancomunados, unha vez satisfeitos os relacionados no artigo 168 da Lei 39/1988, do 28 de decembro, reguladora das facendas locais.</p>
<p>Cada concello remitirá, unha vez aprobado o seu orzamento, unha certificación á Mancomunidade, acreditativa da existencia de consignación neste para facer fronte ó pagamento das obrigas adquiridas cara a esta.</p>
<p>3. As contribucións económicas dos concellos realizaranse do xeito e nos prazos que fixe o Pleno da Mancomunidade.</p>
<p>No suposto de que algún concello se atrase no aboamento da cota máis dun trimestre, o presidente poderá dirixirse á Comunidade Autónoma para a retención dos fondos do municipio debedor e o seu ingreso na facenda da Mancomunidade, de acordo co disposto no artigo 148 da Lei 5/1997, do 22 de xullo. Transcorrido o devandito prazo sen facerse efectiva a débeda, o presidente poderá solicitar do delegado da Administración tributaria da provincia, ou do órgano competente da Xunta de Galicia, o pagamento da contribución do concello debedor con cargo ás participacións en impostos liquidados que lle correspondan.</p>
<p>Esta retención é autorizada expresamente polos concellos mancomunados no momento de aprobación dos estatutos, e leva implícitas as obrigas relativas a créditos preferentes.</p>
<p>Artigo 20º.-Imposición de dereitos e taxas.</p>
<p>A Mancomunidade exercerá as facultades que legalmente lle corresponden para a imposición de dereitos e taxas para a prestación dos servicios que se establezan, logo da aprobación das preceptivas ordenanzas fiscais.</p>
<p>Artigo 21º.-Patrimonio.</p>
<p>O patrimonio da Mancomunidade estará integrado por toda clase de bens e accións que lexitimamente adquira, tanto no momento da súa constitución como posteriormente.</p>
<p>Para estes fins e efectos, formarase un inventario de conformidade co disposto polo Regulamento de bens das corporacións locais.</p>
<p>Capítulo V</p>
<p>Incorporación e separación de membros</p>
<p>Artigo 22º.-Incorporación de novos membros.</p>
<p>1. Para a incorporación á Mancomunidade dun novo membro, será necesario:</p>
<p>a) O voto favorable da maioría absoluta dos membros da Corporación do Concello interesado.</p>
<p>b) O voto favorable da maioría absoluta dos votos representados polos membros do Pleno da Mancomunidade.</p>
<p>2. A contribución inicial dos concellos que se incorporen á Mancomunidade con posterioridade á súa constitución, será determinada polo Pleno desta,</p>
<p>en función dos custos históricos de cada servicio. No referente ás cotas fixas e variables, estes terán idéntico tratamento cós concellos fundacionais.</p>
<p>Artigo 23º.-Separación de membros.</p>
<p>1. Para a separación voluntaria da Mancomunidade de calquera dos concellos que a integren, será necesario:</p>
<p>a) Que así o solicite a Corporación do Concello interesado, logo de acordo adoptado pola maioría absoluta do seu Pleno.</p>
<p>b) Que se atope ó día no pagamento das súas contribucións.</p>
<p>c) Que aboe tódolos gastos que se produzan con motivo da súa separación e dos servicios que estaba a utilizar ata remata-lo exercicio económico.</p>
<p>2. A separación dunha ou varias corporacións non obrigará o Pleno da Mancomunidade a practica-la a súa liquidación, quedando o mencionado dereito en suspenso ata o día en que quede disolta, data en que entrará ou entrarán a participar na parte alícuota que lle ou lles corresponda na liquidación de bens da Mancomunidade.</p>
<p>Tampouco poderán, as corporacións separadas, alegar dereitos de propiedade dos bens e servicios da Mancomunidade, aínda que estes radiquen dentro do seu termo municipal.</p>
<p>Capítulo VI</p>
<p>Disolución e outras disposicións</p>
<p>Artigo 24º.-Disolución da Mancomunidade.</p>
<p>A Mancomunidade poderá disolverse por algunha das seguintes causas:</p>
<p>a) Por desviación das finalidades para as que foi creada.</p>
<p>b) Cando así o acorde o Pleno da Mancomunidade e os dos concellos mancomunados co voto favorable da maioría absoluta legal dos votos representados en cada caso.</p>
<p>c) Cando pola separación de varios dos concellos que a integran sexa imposible a súa continuidade.</p>
<p>d) Por disposición legal.</p>
<p>O acordo de disolución determinará o xeito en que se procederá á liquidación da facenda da Mancomunidade e á subrogación na proporción que lle corresponda a cada un dos concellos mancomunados nos seus bens, dereitos e obrigas, así como o destino que se lle deba dar ó persoal que estivera ó seu servicio.</p>
<p>Disposición derradeira</p>
<p>Primeira.-No que corresponde ós aspectos non previstos nos presentes estatutos, será de aplicación o que establece a lexislación de réxime local.</p>
<p>Segunda.-Quedan derrogados os estatutos ata o de a vixentes da Mancomunidade, coa aprobación destes novos que os substitúen.</p>

