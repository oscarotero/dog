---
date: '2013-08-05'
id: O90-260713-0001
page: 31189
number: 148
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 24 de xullo de 2013, da Dirección Xeral da Axencia Galega de
  Desenvolvemento Rural, pola que se fai pública a delegación de competencias na
  Presidencia e na Dirección Xeral.
range: Resolución
url: >-
  https://www.xunta.gal/dog/Publicados/2013/20130805/AnuncioO90-260713-0001_gl.html
---
<p>O actual réxime de delegación de funcións na Presidencia e na Dirección Xeral da Agader foi aprobado polo Consello de Dirección da Agader do 21 de xuño de 2007 (DOG núm. 134, do 11 de xullo).</p>
    <p>A disposición transitoria segunda da Lei 6/2011, do 13 de outubro, de mobilidade de terras, atribúe o exercicio das funcións xestoras do Banco de Terras de Galicia á Axencia Galega de Desenvolvemento Rural (Agader), e o seu artigo 14.1.a), a titularidade dos predios con vocación agraria.</p>
    <p>A actividade administrativa da Agader viuse incrementada coa aprobación da dita lei, que leva de seu, por unha banda, a xestión do Banco de Terras de Galicia, e por outra banda, a xestión patrimonial dos predios da súa titularidade (máis de 10.000), de conformidade coa Lei 5/2011, do 30 de setembro, do patrimonio da Comunidade Autónoma de Galicia, e demais normativa de aplicación. Esta lei outorga determinadas competencias ou facultades ao órgano colexiado de goberno da Agader, o Consello de Dirección, e ao órgano unipersoal de Goberno, a Presidencia.</p>
    <p>Esa concentración de competencias ou funcións relacionadas coa mobilidade de terras e co patrimonio arredor do órgano colexiado e do órgano unipersoal de goberno da Agader determinou que se recorrese á delegación de competencias na persoa titular da Presidencia e na persoa titular da Dirección Xeral da Agader, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1º, mediante o acordo do Consello de Dirección do 11 de xullo de 2013 e o acordo da Presidencia do 11 de xullo de 2013.</p>
    <p>Por outra banda, o Consello de Dirección da Agader, nas súas reunións do 25 de marzo e do 11 de xullo de 2013, delegou na persoa titular da Dirección Xeral da Agader a competencia para realizar actuacións concretas relativas ao programa Leader Galicia 2007-2013.</p>
    <p>A delegación de competencias permite a axilización administrativa necesaria que redunda no beneficio tanto da Agader como dos administrados, dentro do máis rigoroso respecto ás garantías xurídicas que a tutela dos intereses públicos exixe.</p>
    <p>De acordo co artigo 13.3 da Lei 30/1992, do 26 de novembro, de réxime xurídico das administracións públicas e do procedemento administrativo común, procede publicar os ditos acordos.</p>
    <p>Por todo isto,</p>
    <h2>RESOLVO:</h2>
    <p>Publicar os acordos do Consello de Dirección e da Presidencia da Agader polos que se delegan determinadas competencias, que se incorporan a esta resolución como documento anexo.</p>
    <h2>ANEXO</h2>
    <p>1. Acordo do Consello de Dirección da Agader do 25 de marzo de 2013.</p>
    <p>«Ao abeiro do previsto no artigo 6.1.j) do Decreto 79/2001, do 6 de abril, polo que se aproba o Regulamento da Axencia, delégase no director xeral da Agader a competencia para aprobar o novo marco financeiro do programa Leader Galicia 2007-2013 e para modificar as bases reguladoras do citado programa, aprobadas mediante o acordo do Consello de Dirección da Agader do 30 de maio de 2008, para o que tomará como referencia a proposta de modificación presentada no Consello de Dirección do 25 de marzo de 2013».</p>
    <p>2. Acordo do Consello de Dirección da Agader do 11 de xullo de 2013.</p>
    <p>«Delegar no director xeral da Agader, ao abeiro do disposto no artigo 6.1.j) do Decreto 79/2001, do 6 de abril, polo que se aproba o Regulamento da Axencia, a competencia para resolver o convenio de colaboración asinado co GDR Asociación de Desenvolvemento Rural Ancares-Courel o 21 de xaneiro de 2009 e declarar a perda da condición de entidade colaboradora da asociación, logo da instrución do expediente nos termos previstos na normativa de aplicación». </p>
    <p>3. Acordo do Consello de Dirección da Agader do 11 de xullo de 2013.</p>
    <p>«De conformidade co artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e ao abeiro do artigo 6.1.j) do Decreto 79/2001, do 6 de abril, polo que se aproba o Regulamento da Axencia Galega de Desenvolvemento Rural (Agader):</p>
    <p>Primeiro. Deléganse na persoa titular da Presidencia e na persoa titular da Dirección Xeral da Agader as seguintes competencias do Consello de Dirección:</p>
    <p>I. Na persoa titular da Presidencia da Agader:</p>
    <p>1. Acordo e formalización de convenios e contratos por importe superior a 900.000 euros que deban concertarse con entidades públicas ou privadas para o axeitado exercicio das funcións da Axencia, en relación coa función regulada no artigo 6.1.f) do Regulamento da Agader.</p>
    <p>2. Acordo e formalización da contratación do persoal de alta dirección da Agader, en relación coa función regulada no artigo 6.1.f) do Regulamento da Agader.</p>
    <p>3. Resolución de recursos administrativos previstos na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>4. Autorización previa dos gastos comprendidos entre 900.000 e 1.800.000 euros.</p>
    <p>5. As competencias relativas á incorporación ou devolución ao patrimonio da Administración xeral da Comunidade Autónoma de Galicia de bens inmobles e dereitos reais, a que fai referencia o artigo 5.2 da Lei de Galicia 6/2011, do 13 de outubro, de mobilidade de terras, e o capítulo IV do título I da Lei 5/2011, do 30 de setembro, do patrimonio da Comunidade Autónoma de Galicia.</p>
    <p>6. As seguintes competencias establecidas na Lei 5/2011, do 30 de setembro, do patrimonio da Comunidade Autónoma de Galicia:</p>
    <p>a) A aprobación das taxacións periciais e informes técnicos no caso dos negocios que deban ser aprobados polo Consello de Dirección, a que fai referencia o artigo 49.2.</p>
    <p>b) O alleamento de bens inmobles e dereitos reais, a que fai referencia o artigo 74.2.</p>
    <p>c) O inicio do procedemento de alleamento de bens inmobles ou dereitos reais, a que fai referencia o artigo 75.1.</p>
    <p>d) A fixación do tipo da poxa no caso de alleamento, a que fai referencia o artigo 76.3.</p>
    <p>e) A permuta de bens inmobles e dereitos reais, a que fai referencia o artigo 81.3.</p>
    <p>f) A cesión gratuíta de bens inmobles ou dereitos reais, se o Consello de Dirección é o órgano competente para adoptar a cesión, a que fai referencia o artigo 83.2.</p>
    <p>g) A resolución da cesión, se o Consello de Dirección é o órgano competente para o seu outorgamento, a que fai referencia o artigo 86.3.</p>
    <p>II. Na persoa titular da Dirección Xeral da Agader:</p>
    <p>1. Exercicio das funcións vinculadas á execución dos programas de desenvolvemento rural Leader +, Proder II e Agader, ou outros da mesma natureza promovidos por entidades similares aos actuais grupos de acción local, tales como a aplicación, modificación, reintegro de fondos, liquidación e peche, excepto as seguintes: aprobación e modificación das bases reguladoras, concesión de axudas para os programas de cada grupo de acción local e modificación destas axudas por un importe que exceda, en máis ou en menos, o 20 % do volume de fondos públicos asignados a un grupo de acción local.</p>
    <p>2. Aprobación dos procedementos para a selección das solicitudes de financiamento de plans, programas e actuacións con cargo ao Fondo Galego de Desenvolvemento Rural, regulada nos artigos 6.1.d) e 10.2.g) do Regulamento da Agader.</p>
    <p>3. Aprobación dos procedementos para a xestión orzamentaria do Fondo Galego de Desenvolvemento Rural, regulada no artigo 16 do Regulamento da Agader.</p>
    <p>4. Distribución dos recursos do Fondo Galego de Desenvolvemento Rural entre as solicitudes de financiamento ou cofinanciamento de plans e actuacións presentados diante da Agader, regulada nos artigos 17 e 18 do Regulamento da Agader.</p>
    <p>5. Acordo e formalización da contratación do persoal da Agader, agás a través de contratos de alta dirección, en relación coa función regulada no artigo 6.1.f) do Regulamento da Agader.</p>
    <p>6. Decisións sobre a participación da Axencia en programas e proxectos de incidencia sobre o ámbito rural, en particular respecto da formalización de acordos coas entidades participantes nos ditos programas e proxectos e da concreción e periodización dos compromisos financeiros, que deberá adaptarse ás dispoñibilidades da Axencia, en relación coa función regulada no artigo 6.1.j) do Regulamento da Agader.</p>
    <p>7. Acordo e formalización de convenios e contratos por importe inferior a 900.000 euros que deba concertar a Agader con entidades públicas ou privadas para o axeitado exercicio das funcións da Axencia, en relación coa función regulada no artigo 6.1.f) do Regulamento da Agader.</p>
    <p>8. Autorización previa dos gastos inferiores a 900.000 euros.</p>
    <p>9. As seguintes competencias establecidas na Lei 5/2011, do 30 de setembro, do patrimonio da Comunidade Autónoma de Galicia:</p>
    <p>a) Instar a presentación de ofertas de inmobles ou dereitos que se vaian permutar, se o Consello de Dirección é o órgano competente para a cesión, a que fai referencia o artigo 81.4.</p>
    <p>b) Tramitar a baixa en Tráfico tras a cesión de vehículos a terceiros mediante a súa transmisión en propiedade, se o Consello de Dirección é o órgano competente para a cesión, a que fai referencia o artigo 82.5.</p>
    <p>c) O coñecemento das peticións de cesión gratuíta de bens ou dereitos, se o Consello de Dirección é o órgano competente para adoptar a cesión, a que fai referencia o artigo 84.1.</p>
    <p>d) As cesións e demais operacións patrimoniais sobre bens e dereitos que deriven da execución do planeamento urbanístico, se o Consello de Dirección é o órgano competente para a operación patrimonial de que se trate, a que fai referencia o artigo 102.1.</p>
    <p>e) Realizar os distintos actos que requira a participación nas actuacións de execución do planeamento, se o Consello de Dirección é o órgano competente para a operación de que se trate, a que fai referencia o artigo 102.2.</p>
    <p>f) Resolver sobre a admisión ou non da petición de terceiros en cuxa virtude se pretenda adquirir bens ou dereitos, por calquera título, a que fai referencia a disposición adicional primeira.</p>
    <p>Segundo. A presente delegación e a súa revogación publicaranse no Diario Oficial de Galicia e figurará dun xeito permanente e accesible na páxina web institucional da Agader. As resolucións e actos que se adopten en uso da presente delegación indicarán expresamente esta circunstancia, con referencia ao número e á data da súa publicación no Diario Oficial de Galicia, e consideraranse ditadas polo órgano delegante. En calquera momento o Consello de Dirección poderá revogar a delegación ou avocar o coñecemento dun asunto mediante o correspondente acordo.</p>
    <p>Terceiro. O presente acordo de delegación de competencias deixa sen efecto o acordo de delegación do 21 de xuño do 2007 (DOG núm. 134, do 11 de xullo).</p>
    <p>Cuarto. O presente acordo de delegación de competencias producirá os seus efectos a partir do día seguinte ao da súa publicación no Diario Oficial de Galicia».</p>
    <p>4. Acordo da Presidencia da Agader do 11 de xullo de 2013.</p>
    <p>«Primeiro. Delegar na persoa titular da Dirección Xeral da Agader as seguintes competencias establecidas na Lei 5/2011, do 30 de setembro, do patrimonio da Comunidade Autónoma de Galicia:</p>
    <p>a) A transacción xudicial ou extraxudicial sobre bens e dereitos patrimoniais e o sometemento a arbitraxe das controversias que xurdan sobre eles, a que fai referencia o artigo 6.</p>
    <p>b) A formalización dos contratos e demais negocios xurídicos sobre os bens e dereitos, a que fai referencia o artigo 48.4.</p>
    <p>c) A aprobación das taxacións periciais e informes técnicos no caso dos negocios que deban ser aprobados pola persoa titular da Presidencia, a que fai referencia o artigo 49.2.</p>
    <p>d) O arrendamento de bens inmobles, a prórroga, a novación ou resolución anticipada dos correspondentes contratos, a que fai referencia o artigo 60.2.</p>
    <p>e) A determinación da forma de explotación dos bens e dereitos patrimoniais, a que fai referencia o artigo 64.2.</p>
    <p>f) Dispoñer a administración e explotación das propiedades incorporais, a que fai referencia o artigo 68.2.</p>
    <p>g) Instar a presentación de ofertas de inmobles ou dereitos que se vaian permutar, se a Presidencia é o órgano competente para a permuta, a que fai referencia o artigo 81.4.</p>
    <p>h) Tramitar a baixa en Tráfico tras a cesión de vehículos a terceiros mediante a súa transmisión en propiedade, se a Presidencia é o órgano competente para a cesión, a que fai referencia o artigo 82.5.</p>
    <p>i) Verificar a aplicación dos bens e dereitos ao fin para o que foron cedidos, e a adopción para iso das medidas necesarias, a que fai referencia o artigo 85.2.</p>
    <p>j) A notificación da modificación de uso nos instrumentos de planeamento urbanístico, a que fai referencia o artigo 101.3.</p>
    <p>k) As cesións e demais operacións patrimoniais sobre bens e dereitos que deriven da execución do planeamento urbanístico, se é o órgano competente para a operación patrimonial de que se trate, a que fai referencia o artigo 102.1.</p>
    <p>l) Realizar os distintos actos que requira a participación nas actuacións de execución do planeamento, se é o órgano competente para a operación de que se trate, a que fai referencia o artigo 102.2.</p>
    <p>m) A comunicación por parte dos rexistradores da propiedade para a promoción da inscrición de bens e dereitos públicos, por excesos de cabida e inmatriculación de predios confinantes con outros da entidade instrumental, a que fai referencia o artigo 109.3.</p>
    <p>n) A comunicación por parte dos concellos dos edictos remitidos polos rexistros da propiedade con motivo da inmatriculación ou exceso de cabida de predios confinantes con outros da entidade instrumental, a que fai referencia o artigo 109.3.</p>
    <p>o) Os actos de declaración de obra nova, mellora e división horizontal de predios urbanos, así como os de agrupación, división, agregación e segregación de bens inmobles, a que fai referencia o artigo 111.</p>
    <p>p) A defensa dos bens e dereitos, a que fai referencia o artigo 114.</p>
    <p>Segundo. A presente delegación e a súa revogación publicaranse no Diario Oficial de Galicia e figurará dun xeito permanente e accesible na páxina web institucional da Agader. As resolucións e actos que se adopten en uso da presente delegación indicarán expresamente esta circunstancia, con referencia ao número e á data da súa publicación no Diario Oficial de Galicia, e consideraranse ditadas polo órgano delegante. En calquera momento a persoa titular da Presidencia poderá revogar a delegación ou avocar o coñecemento dun asunto mediante o correspondente acordo.</p>
    <p>Terceiro. O presente acordo de delegación de competencias producirá os seus efectos a partir do día seguinte ao da súa publicación no Diario Oficial de Galicia».</p>
    <p>Santiago de Compostela, 24 de xullo de 2013</p>
    <footer><p>Antonio Crespo Iglesias<br>Director xeral da Axencia Galega de Desenvolvemento Rural</p></footer>

