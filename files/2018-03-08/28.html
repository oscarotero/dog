---
date: '2018-03-08'
id: CA01-260218-0003
page: 14088
number: 48
agency: Consellería de Facenda
section: VI. Anuncios. a) Administración autonómica.
title: >-
  ORDE do 21 de febreiro de 2018 pola que se acorda a adxudicación do
  procedemento de alleamento mediante poxa pública dun inmoble situado no
  concello da Coruña e se declara deserta a adxudicación do resto de inmobles.
range: Orde
url: >-
  https://www.xunta.gal/dog/Publicados/2018/20180308/AnuncioCA01-260218-0003_gl.html
---
<p>Por ordes desta Consellería de Facenda do 16 de novembro, do 26 de xullo e do 13 de xuño de 2017 foi autorizado o alleamento mediante poxa duns inmobles situados nos concellos de Culleredo, A Coruña e Ferrol.</p>
    <p>Logo de publicarse no <em>Diario Oficial de Galicia</em> do 14 de decembro de 2017, número 236, e nun xornal de ampla difusión (<em>La Voz de Galicia</em> do mesmo día) o Anuncio do 24 de novembro de 2017, da Secretaría Xeral Técnica e do Patrimonio, de alleamento dos citados bens e dereitos, celebrouse o 7 de febreiro de 2018 a poxa pública anunciada, co que á vista das actas da mesa de contratación, de conformidade co disposto no artigo 70 do Decreto 50/1989, polo que se aproba o Regulamento de patrimonio da Comunidade Autónoma de Galicia, e tras a proposta da Secretaría xeral Técnica e do Patrimonio,</p>
    <h2>DISPOÑO:</h2>
    <p>Primeiro. Aprobar a seguinte adxudicación:</p>
    <p>1. A Paula Blanco Canosa en terceira poxa, polo prezo de setenta e cinco mil cento catorce euros con sesenta e cinco céntimos o predio urbano, piso 2º da casa sinalada co nº 9 pola travesía de San Xosé, formando esquina con Quella García da cidade da Coruña. É un local destinado a vivenda, que ocupa a totalidade da planta segunda alta do edificio, excluído o que corresponde a elementos comúns. Distribúese en varias dependencias adecuadas ao seu destino. Ocupa unha superficie de 70 m2. Linda, tomando como referencia a fachada do edificio cara á travesía de San Xosé, con espazo que voa sobre a dita travesía, dereita, entrando, parede de peche do edificio que o separa do patio da casa nº 40 da rúa Atocha Alta, de Manuel Baleato Costa e casa de Baltar Amaro; esquerda, entrando, con espazo que voa sobre Quella García; e costas, en parte, coa casa nº 7 de Quella García, propiedade de José Pérez Paz e, en parte, con espazo que voa sobre o patio de luces existente na planta baixa do edificio, que forma parte do local nº 4 da dita planta baixa, sobre o cal ten dereito de luces e vistas. Interiormente esta vivenda, cara á súa parte de diante, linda ademais co oco e relanzo das escaleiras desta planta. Correspóndelle unha participación nos elementos comúns, con relación á valoración total do inmoble, de 18,5 centésimas. Inscrita no Rexistro da Propiedade número 4 da Coruña como predio 20.286-N, libro 517, folio 204, inscrición 1. Referencia catastral 9028702NJ4082N0006EE.</p>
    <p>Segundo. Acordar declarar deserta en primeira, segunda e terceira poxa a adxudicación dos seguintes inmobles:</p>
    <p>1. Predio urbano número 41, piso 8º, porta nº 5 ou E, da casa sen número sita no lugar de Acea de Ama e punto coñecido como O Cruceiro, parroquia de Santiago do Burgo, hoxe en día avenida de Galicia do concello de Culleredo, destinado a vivenda, composta de vestíbulo, corredor, catro habitacións, cociña e cuarto de baño, con inclusión do dereito conxunto de propiedade sobre os outros elementos do edificio necesarios para o seu axeitado uso e desfrute. Mide a superficie útil de 62,30 m2 e linda: fronte, escaleiras, piso 8º, porta nº 4 e patio de luces e vistas; dereita entrando: patio de luces e vistas, piso 8º, porta nº 1; esquerda, piso 8º, porta nº 4 e voo da estrada da Xira á Coruña; e costas, confluencia das estradas da Xira á Coruña e da Coruña a Madrid. Representa un enteiro sesenta e cinco centésimas por cento do valor total do inmoble, elementos comúns e gastos. Inscrito no Rexistro da Propiedade número 3 da Coruña como predio 12.367, libro 307 de Culleredo, folio 40, inscrición sexta. Referencia catastral 1563802NH5916S0045TD.</p>
    <p>Tipo de licitación primeira poxa: 92.448 euros.</p>
    <p>Tipo de licitación segunda poxa: 78.580,80 euros.</p>
    <p>Tipo de licitación terceira poxa: 64.713,60 euros.</p>
    <p>2. Predio urbano. Letra B (fondo esquerda) da planta 11 do bloque 3 denominado edificio 13, sito no polígono de Caranza, na avenida de Castelao sen número, na cidade de Ferrol. Ocupa unha superficie útil de 72,50 m2 e está distribuída en vestíbulo, cociña, estar-comedor, tendal, terraza, baño, aseo e 3 dormitorios. Linda fronte, vivenda A da mesma planta e relanzo de escaleiras; dereita, relanzo de escaleiras e despois ascensores; fondo, zona verde e despois parcela VI-N; esquerda, espazo libre. Libre de cargas. Inscrita no Rexistro da Propiedade de Ferrol como predio 47.615, tomo 1.531, libro 580, folio 140. Inscrición terceira. Referencia catastral 4446303NJ6144N0046PO.</p>
    <p>Tipo de licitación, primeira poxa: 43.619,79 euros.</p>
    <p>Tipo de licitación, segunda poxa: 37.076,82 euros.</p>
    <p>Tipo de licitación, terceira poxa: 30.533,85 euros.</p>
    <p>Terceiro. O pagamento do prezo do inmoble adxudicado efectuarase segundo o estipulado no artigo 70.3 do Decreto 50/1989, do 9 de marzo, polo que se aproba o Regulamento de patrimonio da Comunidade Autónoma de Galicia.</p>
    <p>Cuarto. A venda formalizarase como corpo certo en escritura pública, e serán por conta dos adquirentes os custos do seu outorgamento. Os tributos derivados da transmisión serán exixidos conforme o disposto na lexislación tributaria. Así mesmo, quedan a cargo do adxudicatario o pagamento dos custos dos anuncios que se producisen neste procedemento de alleamento.</p>
    <p>Quinto. Contra esta resolución, que pon fin á vía administrativa, poderase interpoñer recurso potestativo de reposición perante esta consellería no prazo dun mes, contado desde o día seguinte ao da súa publicación no <em>Diario Oficial de Galicia, </em>ou recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses.</p>
    <p>Santiago de Compostela, 21 de febreiro de 2018</p>
    <footer><p>O conselleiro de Facenda<br>P.D. (Orde do 9.1.2012; DOG núm. 9, do 13 de xaneiro)<br>Mª del Socorro Martín Hierro<br>Secretaria xeral técnica e do Patrimonio da Consellería de Facenda</p></footer>

