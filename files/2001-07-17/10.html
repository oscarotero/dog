---
date: '2001-07-17'
id: BB62
page: 9
number: 138
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 11 de xullo de 2001 pola que se convocan unhas Xornadas sobre
  violencia doméstica.
range: Resolución
url: 'https://www.xunta.gal/dog/Publicados/2001/20010717/AnuncioBB62_gl.html'
---
<p>Dentro do plan de actividades da Escola Galega de Administración Pública para o 2001 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración co Concello de Sada (A Coruña), unhas Xornadas sobre violencia doméstica; convocatoria que se desenvolverá conforme as seguintes bases:</p>
<p>1. Obxectivos.</p>
<p>A sociedade española foi tomando consciencia paulatinamente non só da violencia doméstica como mal social xeneralizado, na que a súa víctima propiciatoria máis frecuente é a muller, senón tamén da auténtica gravidade que este problema comporta. Na actualidade, as agresións á muller superaron as fronteiras do fogar e pasaron a ser consideradas como un atentado cara á propia sociedade e un ataque ó corazón da democracia.</p>
<p>Por isto, faise necesario insistir na sensibilización da sociedade fronte a este fenómeno, que non é novo, pero que empeza a coñecerse mellor, porque funcionan mellor os mecanismos de alerta e cambiou o talante das mulleres maltratadas que saíron do silencio e denuncian os maltratos sen reservas nin medo, sen a tradicional resignación a seguir sendo golpeadas unha e outra vez.</p>
<p>O Goberno, consciente desta necesidade, elaborou, en colaboración coas comunidades autónomas e a Federación de Municipios e Provincias, o Plan de Acción contra a Violencia Doméstica 1998-2000, onde recolle os obxectivos e medidas que no ámbito das súas competencias considera necesario que se vaian poñendo en marcha para erradicala e facer posible a resposta social adecuada que sirva para palia-los efectos prexudiciais padecidos polas víctimas destas agresións.</p>
<p>A análise deste fenómeno social para procura-la súa solución e se fora posible, previr que xurda, é aquí e agora o tema destas xornadas, nas cales se convocaron para pensar xuntos non só xuristas, avogados, fiscais, xuíces, senón sociólogos e psicólogos polo carácter pluridisciplinar do problema.</p>
<p>2. Contido.</p>
<p>Trataranse estes temas:</p>
<p>-A violencia familiar como fenómeno criminolóxico. Factores sociais e xurídicos.</p>
<p>-A violencia familiar no ámbito do dereito civil.</p>
<p>-O delicto de acoso sexual: entre os límites da necesidade e o desconcerto.</p>
<p>-A violencia doméstica na súa dimensión penal.</p>
<p>-A organización xudicial fronte ó reto da violencia doméstica. A posición do Ministerio Fiscal.</p>
<p>-A análise sociolóxica da violencia no ámbito familiar.</p>
<p>-Propostas para unha reforma legal integral en materia de violencia doméstica.</p>
<p>-O acoso sexual na súa perspectiva constitucional.</p>
<p>-A violencia intrafamiliar.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da Casa da Cultura de Sada (A Coruña), (avda. do Porto, s/n, da citada localidade) os días 23 e 24 de xullo de 2001.</p>
<p>5. Inscrición.</p>
<p>-Prazo: remata ás 10.30 horas do mesmo día de comezo destas xornadas.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>Os peticionarios poderán obter confirmación da súa admisión, chamando por teléfono, ata o mesmo día do comezo das xornadas, de 8.30 a 14.30 horas, ós seguintes números: 981 54 62 39/44 ou 981 54 60 40, ou no mostrador de recollida da documentación na sede desta actividade.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 11 de xullo de 2001.</p>
<p>Domingo Bello Janeiro</p>
<p>Director da Escola Galega de Administración Pública</p>

