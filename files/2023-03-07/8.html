---
date: '2023-03-07'
id: O92-270223-0003
page: 16637
number: 46
agency: Instituto Galego de Promoción Económica
section: III. Outras disposicións.
title: >-
  EXTRACTO da Resolución do 27 de febreiro de 2023 pola que se dá publicidade ao
  Acordo do Consello de Dirección que aproba as bases reguladoras das axudas
  para o desenvolvemento do Plan de misións comerciais das pemes 2023
  susceptibles de ser cofinanciadas polo Fondo Europeo de Desenvolvemento
  Rexional, no marco do programa operativo Feder Galicia 2014-2020 (código de
  procedemento IG422B), así como a selección de entidades colaboradoras que
  participarán na súa xestión (código de procedemento IG422A), e se procede á
  súa convocatoria en réxime de concorrencia non competitiva.
range: Resolución
url: >-
  https://www.xunta.gal/dog/Publicados/2023/20230307/AnuncioO92-270223-0003_gl.html
---
<p>BDNS (Identif.): 679109.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. <em>Beneficiarias</em></p>
    <p>As empresas que cumpran os seguintes requisitos:</p>
    <p>a) Que cumpran a definición de peme segundo o anexo I do Regulamento nº 651/2014 da Comisión, incluídas as pemes con obxecto social destinado á prestación de servizos técnicos, comerciais ou loxísticos.</p>
    <p>b) Que teñan domicilio social e algún centro de traballo radicado na Comunidade Autónoma de Galicia.</p>
    <p>c) Que estean dadas de alta en programas avanzados do Igape de apoio á internacionalización con informe positivo emitido a partir do 1 de xaneiro de 2013. A solicitude de alta en programas avanzados do Igape de apoio á internacionalización deberá facerse antes do remate do prazo de fin de execución da actuación, a través do procedemento do Igape IG192. </p>
    <p>d) Os beneficiarios deberán contar con presenza nos medios dixitais internacionais e, como mínimo, cunha páxina web con versión en inglés.</p>
    <p>e) Os beneficiarios deberán estar ao día das súas obrigas coa Facenda pública estatal, coa Comunidade Autónoma de Galicia e coa Seguridade Social. Tamén deberán cumprir os requisitos establecidos no artigo 10 da Lei 9/2007, de subvencións de Galicia, para seren beneficiarios da axuda, e cumprir as obrigas do artigo 11 da citada Lei de subvencións.</p>
    <p>f) Que cumpran a normativa de axudas <em>de minimis</em> segundo o previsto no Regulamento (UE) nº 1407/2013 da Comisión, do 18 de decembro de 2013, relativo á aplicación dos artigos 107 e 108 do Tratado de funcionamento da Unión Europea ás axudas <em>de minimis</em> (DOUE L 352, do 24 de decembro de 2013), para as empresas do sector pesqueiro no Regulamento (CE) nº 717/2014 da Comisión, do 27 de xuño de 2014, relativo á aplicación dos artigos 107 e 108 do Tratado de funcionamento da UE ás axudas <em>de minimis</em> no sector da pesca e da acuicultura (DOUE L 190, do 28 de xuño de 2014), e para as empresas do sector agrícola no Regulamento 1408/2013, do 18 de decembro, relativo á aplicación dos artigos 107 e 108 do Tratado de funcionamento da Unión Europea ás axudas <em>de minimis</em> no sector agrícola (DOUE L 352, do 24 de decembro de 2013). </p>
    <p>g) Que estean ao día nos pagamentos debidos ás cámaras. </p>
    <p>h) As empresas participantes nunha mesma acción non deberán ter vinculación entre si de ningún tipo para poder optar á subvención, no caso de que participen nunha acción dúas empresas vinculadas só unha delas poderá optar á subvención. Enténdese por vinculación calquera participación dunha empresa tanto directa como indirecta na xestión, control ou capital social doutra. A vinculación faise extensiva á relación de membros do órgano de goberno, directivos ou xestores. </p>
    <p>Segundo. <em>Obxecto </em></p>
    <p>Aprobar as condicións polas cales se rexerá a concesión de axudas por parte do Igape para o desenvolvemento e execución do Plan de misións comerciais das pemes, coa finalidade de incentivar e estimular o comercio exterior galego e a internacionalización das pemes galegas, así como para a selección de entidades colaboradoras que participan na súa xestión.</p>
    <p>O obxectivo principal deste plan é conseguir a internacionalización real das pemes galegas e propiciar a comercialización dos seus bens e servizos nos mercados exteriores. As actuacións que engloban o Plan están dirixidas a:</p>
    <p>a) Aumentar a base de empresas exportadoras.</p>
    <p>b) Fomentar e consolidar a presenza de empresas galegas nos mercados internacionais.</p>
    <p>c) Conseguir unha maior diversificación, tanto sectorial coma xeográfica das exportacións, incorporando novos mercados e produtos aos procesos de internacionalización das empresas galegas.</p>
    <p>d) Difundir a cultura da internacionalización como ferramenta de progreso e competitividade.</p>
    <p>Terceiro. <em>Bases reguladoras</em></p>
    <p>Resolución do 27 de febreiro de 2023 pola que se dá publicidade ao Acordo do Consello de Dirección que aproba as bases reguladoras das axudas para o desenvolvemento do Plan de misións comerciais das pemes 2023 susceptibles de ser cofinanciadas polo Fondo Europeo de Desenvolvemento Rexional, no marco do programa operativo Feder Galicia 2014-2020 (código de procedemento IG422B), así como a selección de entidades colaboradoras que participarán na súa xestión (código de procedemento IG422A), e se procede á súa convocatoria en réxime de concorrencia non competitiva.</p>
    <p>Cuarto. <em>Importe</em></p>
    <p>Os créditos dispoñibles para concesións nesta convocatoria aboaranse con cargo á aplicación orzamentaria 05.A1.741A.7708 e por un importe de 1.900.000 € con cargo ao exercicio 2023.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes de axuda (código de procedemento IG422B) iniciarase o día seguinte ao da finalización do prazo de adhesión das entidades colaboradoras e será dun mes, agás que se produza o suposto de esgotamento do crédito. O prazo de adhesión das entidades colaboradoras será de 5 días hábiles a partir do día seguinte ao da publicación da resolución de convocatoria no <em>Diario Oficial de Galicia</em> (código de procedemento IG422A).</p>
    <p>Santiago de Compostela, 27 de febreiro de 2023</p>
    <footer><p>Patricia Villajos Grande<br>Xerente do Instituto Galego de Promoció nEconómica</p></footer>

